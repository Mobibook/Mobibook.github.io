<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title></title>
</head>
<body>
<p>Karamsar yüzler aydınlandı. Brandt parmaklarını masaya vurdu. &quot;Alaydan yardım gelir gelmez tepeyi geri alacağız, güvenin bana. Stuka'ların desteğiyle saldırıya geçeceğiz, Ruslar kapana sıkıştırılacaklar.&quot;</p>
<p>Öbür subaylar iyiden iyiye inanmışlardı bu sözlere. Saatlerine baktılar, kendi aralarında fısıldaşmaya başladılar; bu arada Brandt telefonla gereken yerleri aradı. Alayın irtibat subayı Teğmen Stroh, nedense onlar kadar iyimser değildi. &quot;Tepeye saldırmak pek kolay değil,&quot; dedi düşünceli bir sesle. &quot;Ruslar kimbilir ne kadar topçu yığmışlardır oraya. Adamlarımız tepeye vardıklarında aşılmaz bir barajla karşılaşacaklar mutlaka.&quot;</p>
<p>Kiesel, masanın başında telefonla konuşan Brandt'a bir göz attıktan sonra, &quot;Kumandan da farkında söylediklerinizin,&quot; dedi yavaşça. &quot;Yalnız, iyimserliği sağduyunun üstünde tutmak bir kumandanın görevidir.&quot;</p>
<p>&mdash;&quot;Bölük kumandanlarından haber var mı?&quot; diye sordu Mohr. Kiesel üzüntüyle başını salladı. &quot;Bazılarından var. Meyer'in öldüğü sanılıyor. Merkel ile Schwerdtfeger yaralanmışlar. Gausser'den hiç haber yok.&quot;</p>
<p>Stroh içini çekti. &quot;Yani Birinci Tabur'da subay diye bir şey kalmamış.&quot;</p>
<p>&mdash;&quot;Stransky ile Triebig'i saymazsak, öyle. Korner de iki bölük kumandanını yitirmiş. Güç bir durum.&quot;</p>
<p>Kumandanın ayağa kalkışını merakla izlediler. &quot;İyi bir haber,&quot; dedi, &quot;Tümenden gelen rapora göre saldırı hemen hemen bütün hatlarda geri püskürtülmüş. Birkaç gedik açılmış ama onlar da etkisiz hale getirilmiş.&quot; Mohr'a döndü. &quot;Stransky ile Vogel'e telsizle mesaj verilecek: karşı saldırıyı on dakika kadar ertelesinler. Stuka'lar neredeyse burada olurlar. Adamları bombaların üstüne sürmek istemem.</p>
<p>Şimdilik bu kadar.&quot;</p>
<p>&nbsp;</p>
<p>Mohr koşarak çıkarken Brandt, Stroh'a döndü. &quot;Spannagel'e haber verin, Potzenhardt ile bağlantı kurun. Stuka saldirisi biter bitmez tepeye doğru bir koruma ateşine gereksinme duyacağız. Elindeki en son adamı, en son kurşunu esirgemesin.&quot;</p>
<p>&mdash;&quot;Hâlâ Vogel'in yanında mı o?&quot; diye sordu Stroh.</p>
<p>&mdash;&quot;Evet kumandanlık karargâhının yakınlarında bir yerde. Tabur aracılığıyla ara onu. Vogel'in hattı hâlâ bozuk.&quot; Stroh koşarak çıktı. &quot;Evet,&quot; dedi Brandt, &quot;şimdi biraz içki içelim. Galiba hak ettik.&quot;</p>
<p>Bardakları doldurdu, bjrini karşısında sessiz sessiz oturan Kiesel'e uzattı. İçtiler. Kiesel kumandanın bitkin yüzünü ilgiyle inceliyordu.</p>
<p>&quot;Düşündüğümü açıkça söyleyeyim mi?&quot; dedi.</p>
<p>Brandt homurdanarak iskemlesine çöktü. &quot;Söyleyemez sin dediğimi hiç hatırlamıyorum, yalnız önceleri izin istemezdin. Ne var?&quot;</p>
<p>&mdash;&quot;Tepeyi geri alamayacağız,&quot; dedi Kiesel sertçe.</p>
<p>Brandt gözlerini kısarak baktı. Sinirli bir gülümseme yayıldı dudaklarına: &quot;Bana öğüt mü veriyorsun Kiesel?&quot;</p>
<p>&mdash;&quot;Öbür tarafın yüzlerce tüfek var elinde unutmayın ki.&quot;</p>
<p>&mdash;&quot;Unuttuğumu mu sanıyorsun?&quot;</p>
<p>Kiesel omuz silkti. Birkaç saniyelik bir sessizlik oldu. Brandt şişeye uzandı, bardağını doldurdu. Sesi duru ama soğuktu. &quot;Tümenden, Rusları başlangıçtaki mevzilerine sürmek emrini aldım, her ne pahasına olursa olsun. General başarabileceğimizi umuyormuş.&quot;</p>
<p>&mdash;&quot;General mi?&quot; diye sordu Kiesel.</p>
<p>Brandt bir dikişte bardaktaki içkiyi bitirdikten sonra masanın üstüne eğildi. &quot;Sana bir şey söylemek istiyorum Kiesel Eğer emir subayım olarak özel görüşlerini iletmek istiyorsan, buna bir engel yok. Bu arada olsa olsa benim sana beslediğim iyi duyguları, bir de alaydaki görevini tehlikeye atıyorsundur. Oysa ben alay kumandanı olarak generale bir şey kanıtlamak istiyorsam, bütün alayı ölüme sürükleyerek yapmak zorundayım bunu.&quot; Sesi yükseldi. &quot;Bütün alayı diyorum Kiesel ve benim için bir alay sayılardan değil de insanlardan oluştuğuna göre, günün her saatini bu gerçeği düşünerek geçirdiğime, yalnız kendimin değil dört bin kişinin yazgısını elimde tuttuğuma göre burada oturup senin değerli düşüncelerini dinlemeyi gereksiz buluyorum.&quot; Kiesel, onun buruşuk yüzündeki acıyı görünce sustu, dudağını ısırdı, &quot;özür dilerim, bağışlayın.&quot;</p>
<p>&mdash;&quot;Kes sesini ne olur,&quot; dedi Brandt. Yüzü yine eski halini almıştı. Kiesel'in bir şey içmemiş olduğunu fark edince bardağı diplemesini söyledi.</p>
<p>&mdash;&quot;Aslında,&quot; dedi alçak sesle, &quot;ya ta üstte olacaksın ya en altta; ya sıradan bir er ya da başkumandan; ama bizim gibi soluk alacak hava bulamayanlardan değil. Ne üretiyoruz ne tüketiyoruz biz, yalnızca alıp aktarıyoruz. Öff!&quot; Nefretle sıktı kocaman yumruklarını.</p>
<p>Kiesel kollarını göğsünün üstünde kavuşturdu. &quot;Alış fiyatı yüksekti zaten,&quot; dedi yavaşça. &quot;Üniformanızın fiyatını hatırlayabiliyor musun?&quot;</p>
<p>&mdash;&quot;Şaka mı ediyorsun?&quot; Brandt'in sesi sertti.</p>
<p>&mdash;&quot;Şaka kaldırmayacak kadar ciddi bir konu bu. Biz üniformalarımızı satın almadık, bir değiş tokuşa girdik yalnızca. Vicdanlarımızı sattık, bunları aldık. Şimdi eski durumumuza dönmek istiyoruz ama artık çok geç.&quot;</p>
<p>&mdash;&quot;Çok mu geç dersin?&quot; diye fısıldadı Brandt.</p>
<p>&mdash;&quot;Çok geç,&quot; diye yineledi Kiesel korkusuzca. Gözleri parlıyordu. &quot;Daha ellerimizi kaldırıp da Führer, halk ya da bilmem ne için and içtiğimizde vakit geçmişti, o zamandan fark etmiştik işin içinde bir iş olduğunu, yalnız kendimize bile itiraf edecek gücümüz yoktu.&quot;</p>
<p>Brandt'in yüzü bembeyaz kesilmişti. &quot;Sus!&quot; diye gürledi &quot;Sana son olarak susmanı söylüyorum Kiesel. Böyle konuşmana izin veremem, anladın mı, izin vermem!&quot; Ayağa fırladı, odada bir aşağı bir yukarı gezinmeye başladı. Sonunda masanın yanında durdu. &quot;Söylediklerin doğru bile olsa,&quot; dedi, &quot;adamlarımız dışarda ölümle pençeleşirken bunları söylememen gerekir, senin de söylememen gerekir, benim de. İşte -yumruğunu masada duran haritaların üstüne indirdi- &quot;benim görevim bu; alayım burada mevzilenmiş durumda, Ruslar da şuradan sızmışlar içeri. Şu anda beni bundan başka hiç bir şey ilgilendirmiyor, yarın da ilgilendirmeyecek. Bu savaşı kaybedecek olursak, kendi yüzüme tükürme gereksinmesini duymadan durabileceğim bir aynanın önünde; kendi adına aynı şeyleri söyleyemeyecek birini hep uzak tutacağım yanımdan. Anlatabildim mi acaba?&quot;</p>
<p>&mdash; &quot;Anlattınız,&quot; dedi Kiesel. Kumandanın boşalışını büyük bir serinkanlılıkla izlemişti. Böylesi bir tartışmanın zamanı değildi besbelli; başka bir gün yine aynı konuya dönmeye karar verdi. Yine de konuşmayı yaparken, kendisinin aynaya bakmamayı yeğleyeceğini, çünkü orada vicdanını kendisine pis pis sırıtırken görmekten korktuğunu, o zaman içinde uyanan kuşkulardan gözlerini kapasa bile kurtulamayacağını söylemekten kendini alamadı. Bunun üstüne Brandt, tek kelime söylemeden korunaktan çıktı. Derken müthiş bir vınlama doldurdu havayı; beklenilen uçaklar geliyordu.</p>
<p>Kiesel de dışarı çıktı, yüz kadar ağır bombardıman uçağı büyük bir V çizerek ilerliyordu gökte, 121.4 Tepesine doğru. Tepenin arkasında kayboldular. Birkaç saniye sonra ardarda patlamalar duyuldu; soluğunu tuttu; kulakları sağır olacaktı gürültüden.</p>
<p>Subaylar korunakların önünde durmuş, garip bir hoşnutlukla gözlüyorlardı uçakları. Kiesel, tepedeki gözetleme noktasına giden Brandt'ın ardından gitmenin doğru olup olmayacağını tarttı bir süre, sonra onu yalnız bırakmaya karar verdi.</p>
<p>Korunağına girdi, masasına çöküp uyuklamaya başladı; telefonun acı ziliyle fırladı yerinden. Çavuş Hüsser'in sesiydi bu; Taburdan gelen son bilgilere dayanarak, karşı saldırının başarılı olduğunu bildiriyordu. Üçüncü Taburla bağlantı kurulmuştu. Kiesel sevinçle iç çekti. &quot;Kumandana bildiririm,&quot; dedi; başka haber gelirse gözetleme noktasına iletilmeliydi.</p>
<p>Koşarak çıktı, tepeyi tırmandı; Brandt'ı dürbünün başında buldu. Telsizciler gözlerini mazgal deliğine dayamışlardı. Kiesel'in yaklaştığını görünce Brandt, &quot;Tepedeler!&quot; diye haykırdı sevinçle. &quot;Başardılar Kiesel; gedik tıkandı. Bak, kendi gözünle gör.&quot;</p>
<p>Kolundan tutarak mazgala çekti onu, gösterdi. Bambaşka bir adam olup çıkmıştı; demin aralarında geçen tatsız tartışmayı unutmuştu bile. Kiesel, Birinci Taburdan gelen mesajı iletti.</p>
<p>Brandt keyifle ovuşturuyordu ellerini. &quot;Yazık ki orada değildik,&quot; dedi. &quot;Rusya'da bulunduğum süre içinde böyle bir hava saldırısına raslamadım. Yüz tane uçak.&quot; Bir kahkaha attı. &quot;O kadar uçağımız yok sanıyordum.&quot; Spannagel'e döndü. &quot;Şimdi sıra sende. Alaydan gelenler birazdan burada olacaklar.&quot; Kiesel'i kolundan tutup çekti. &quot;Belki de hatlar düzeltilmiştir,&quot; dedi. &quot;Stransky ile konuşayım.&quot;</p>
<p>Konuşmadan yamaçtan aşağı yürüdüler; yolda Çavuş Hüsser çıktı karşılarına. &quot;Bağlantı kuruldu kumandanım,&quot; dedi. &quot;Yüzbaşı Stransky sizinle görüşmek istiyor. Alaydan takviye gelmiş de.&quot;</p>
<p>&mdash;&quot;İyi, iyi.&quot; Brandt sevinçle sıvazladı onun omuzunu, koşarak korunağına girdi, telefona yöneldi. Kiesel, Stransky'nin heyecanlıymış izlenimini veren sesini duyuyordu ama sözcükleri seçemiyordu bir türlü. Brandt birkaç kere başını salladıktan sonra, &quot;Çok iyi Stransky,&quot; dedi. &quot;Hemen harekete geçin. Sizi topçularla destekleriz. Alayın hemen arkasından gidin ve mevzileri ele geçirin. Sizin orada durum nasıl?&quot; Telefonu kapattığında yüzündeki gülümseme silinmişti. &quot;Demek doğruymuş.&quot; Kiesel'e döndü. &quot;Stransky'nin emrinde subay kalmamış. Tepeye girişilen karşı saldırıyı kim yönetmiş biliyor musun?&quot;</p>
<p>&mdash;&quot;Triebig,&quot; dedi Kiesel.</p>
<p>Brandt başını salladı. &quot;Hayır, Steiner. Oğlan yaralanmış üstelik. Kolundan.&quot;</p>
<p>&mdash;&quot;Steiner mi?&quot;</p>
<p>&mdash;&quot;Evet.&quot; Brandt bir an duraladı, sonra Kiesel'in kayınbiraderinden söz açtı ansızın.</p>
<p>&mdash;&quot;Birkaç güne kadar burada olur,&quot; dedi Kiesel; tedirgindi.</p>
<p>&mdash;&quot;İkinci Bölüğe veririz,&quot; dedi Brandt. &quot;Birazdan yazıyla yedek isteyeceğim. Birinci Bölüğün nasılsa yerinde yeller esiyor. Mutlaka...&quot; Dışarda ansızın başlamıştı topçu ateşi. &quot;Tamam,&quot; dedi Brandt heyecanını belli etmemeye çalışarak. Gel, yukarı çıkalım yine.&quot; Kiesel ardından yürüdü.</p>
<p>Steiner hiç düşünmeden hareket ediyordu. Gizli bir güç, bedenini ileri doğru itiyordu sanki. Kruger de bütün yeteneklerini kaybetmişti; tank topunun kara namlusu, kanını donduran bir uçurum seriyordu gözlerinin önüne. Yine de topçudan, bir saniyenin bilmem kaçta kaçı bir farkla atik davrandı. Kulaklarını sağır eden bir patlama duydu. Tanktan dört metre kadar ötede yere kapanmış, yatıyorlardı; yüzleri ıslak toprağa gömülüydü. Arkalarında hendek, kara bir bulutla kaplıydı.</p>
<p>Sırtına düşen toprak yığınlarının durmasını beklemeden elleri üstünde sürünmeye başladı Steiner. Hendeğin yıkık duvarları arasında dar bir yarık buldu, hemen içine girdi, gözlerini kapadı. Otuz dört ton, diye düşündü, üstümde otuz dört ton ağırlık var. Otuz dört ton ağırlığın altında Kruger'le birbirlerine öylesine yakındılar ki Steiner'in elleri onun ayaklarına değiyordu. Her saniye motor gürültüsünü bekliyordu. Toprak yığınlarının kımıldadığını, bedenini yavaşça sıkıştırdığını sandı. Başı, kolları ve omuzlarıyla yolun ortasında duran yumuşak ve karanlık nesneye olanca gücüyle yüklendi; bastırdı. Ansızın çöktü toprak; birkaç metre aşağı düştü. Bir saniye sonra ağır bir gövde yuvarlandı üstlerine; Kruger'in sesini duyunca gözlerini açtı.</p>
<p>Yorgunluktan titreyerek, soluk soluğa birbirlerine baktılar. Bir bomba çukurundaydılar, Steiner hâlâ tutunduğu o yumuşak nesnenin bir insan gövdesi olduğunu gördü. Vıcık vıcık bir şeydi, boşalmış, kanlı bir çuvalı andırıyordu. Bıraktı Steiner, yukarı baktı.</p>
<p>Tank kıpırdamamıştı yerinden; sağ paleti, parçalanmış tekerleklerin üstüne sarkmıştı. Steiner tüfeğini kavradı, kalktı. Kruger'in makineli tüfeği ortalıkta görünmüyordu; bir şey sormadı bu konuda. Çukurdan çıktılar, sürünerek ilerlediler hendekte, başlarını bile çevirmeden. Yavaş yavaş yol alıyorlardı. Tepeden bir yerden ateş sesleri geliyordu.</p>
<p>Tek tük mermiler başlarının üstünden geçiyor, sağdan sola, soldan sağa gidip geliyorlardı boyuna. Aldırmadılar bile. Son derece bitkin ve kayıtsızdılar artık.</p>
<p>Hendeğin tabur kumandanlığına doğru kıvrıldığı kavşağa vardılar. Yokuş aşağı gidiyorlardı şimdi, güneş ılık ılık vuruyordu yüzlerine; onlar farkında bile değildiler. Bacakları, bedenlerinden ayrı birer parça gibiydi, cansızdı. Güneş ılık ılık parlıyordu oysa, güzel bir bahar günüydü.</p>
<p>Askerler, meyve bahçesinin bir ucunda, tüfeklerin arkasında yatıyorlardı. Yüzlerinde son saatlerin acı deneylerinden kalma izler okunuyordu. Hollerbach boş gözlerle Faber'e bakıyordu; Faber ise gözlerini yummuş, öylece oturuyordu.</p>
<p>Kern bir matarayla geldi yanlarına, matarayı yere bıraktı, bir küfür savurdu.</p>
<p>&mdash;&quot;Hiç mi yok?&quot; diye sordu Hollerbach.</p>
<p>Kern başını salladı, yanlarına çöktü. &quot;Kimsede yok,&quot; dedi asık yüzle. &quot;Oradaki su içilir gibi değil. Cesetler yüzüyor içinde. Susuzluktan ölürüm, daha iyi.&quot;</p>
<p>&mdash;&quot;Sahra mutfağının gelişini beklemek zorundayız öyleyse&quot; dedi Hollerbach.</p>
<p>Kern bir kahkaha attı. &quot;Mutfak gelene kadar suya gerek kalmayacak. O zaman nasılsa bütün ordu tek aş kabından yiyecek.&quot; Tepeye doğru baktı. &quot;Artık gelmezler,&quot; diye mırıldandı &quot;gelecek olsalardı çoktan gelirlerdi. Faber'e döndü. &quot;Onları aramalıydık aslında.&quot;</p>
<p>&mdash;&quot;Çok geç,&quot; dedi Faber. &quot;Kendin de biliyorsun ya çok geç olduğunu. Ruslar hendeğe girmişlerdi, cephanemiz de kalmamıştı.&quot;</p>
<p>&mdash;&quot;Bir atımlık bile,&quot; dedi Kern.</p>
<p>Hollerbach içini çekti. &quot;Steiner'in bu duruma nasıl düştüğüne hiç aklım ermedi.&quot;</p>
<p>&mdash;&quot;Benim de,&quot; dedi Kern üzüntüyle. &quot;Onun gibi bir adam nasıl olur da bu kadarını akıl edemez.&quot;</p>
<p>&quot;Ölüm akıl erdirilecek bir şey değildir ki,&quot; dedi Faber. Gece gibi bastırıverir. Alacakaranlık çökmeyegörsün, artık elden hiç bir şey gelmez.&quot;</p>
<p>&quot;Amma da benzetme ha!&quot; Kern garip bir şekilde duygulanmıştı. Üşüyormuşçasına kaldırdı omuzlarını. Yaralı bir askeri taşıyan dört kişi geçti yanlarından; bacakları muşambanın kenarından garip bir açı çizerek sarkmıştı. Sedyecilerle taşıdıkları yükün ağaçların arasında yitip gitmelerini gözlediler. Kern çelik miğferini çıkardı, başını kaşıdı. Olanları acıyla anıyordu. Şu anda bile tankları gördüğü zaman geçirdiği sarsıntıyı atamamıştı. Faber'in üstlerine doğru gelen Ruslara nasıl durmaksızın ateş ettiğini hatırladı; tam o sırada bir asker koşarak dalmıştı makineli yuvasına, Rusların sağdan gedik açıp girdiklerini haber vermişti.</p>
<p>Faber yine de kıpırdamamıştı yerinden; son şerit de tükendikten sonra geri çekilmeye başlamışlardı. Yolda Hollerbach ile adamları çıkmıştı karşılarına, tabur kumandanlığına birlikte gitmişlerdi. Ama ne Steiner vardı ortalıkta, ne de Kruger. Her halde hendeğin bir yerinde yığılıp kalmışlardı. Kern bunları düşündükçe, yüreği yanıyordu. Geçmişte bu iki adamla arasında geçen tatsız olayları hatırlamak bile su serpmiyordu içine.</p>
<p>Ansızın Hollerbach çığlıkla inilti arası bir ses çıkardı. Kern, onun ayağa kalktığını, çılgınlar gibi elini kolunu salladığını gördü. Faber de tepeye bakıyordu. Yukarda, omuz yüksekliğindeki muhabere siperinde iki kişi belirmişti; dünyada artık hiç bir şey ilgilerini uyandıramazmışçasına, başlarını önlerine eğmiş, yürüyorlardı.</p>
<p>&quot;Steiner,&quot; diye mırıldandı Kern, gözlerine inanamamıştı. Bahçe, ansızın bağırıp çağıran, birbirlerini iten heyecanlı askerlerle doldu. Son askerin kumandanlığa varışından bu yana yarım saat geçmişti; kimse başkalarının da sağ kalabileceğini ummuyordu artık. Kern ile Hollerbach gelenleri karşılamaya koşarlarken kalabalıktan biri kumandanın korunağına seğirtti. Çavuş Steiner'in döndüğünü haber verdi. Çok geçmeden kumandanın korunağına gitmesi emri geldi Steiner'e.</p>
<p>Steiner ağırdan alıyordu. Faber ve öbür adamlarla iki çift söz ettikten sonra sıraya dizilmiş meraklı yüzlerin arasından korunağa doğru yürüdü habercinin ardısıra.</p>
<p>İçeri girdiğinde Stransky'i haritayı inceler buldu; yaşlanmıştı Yüzbaşı, yüzü bomboştu. Eliyle iskemleyi gösterdi. Steiner oturdu. Stransky, kolları arkasında, birkaç volta attı odanın içinde, sonra Steiner'in karşısında durdu. &quot;Tepeden mi geliyorsun?&quot; diye sordu.</p>
<p>Steiner başını salladı. Hoşnutsuzluğunu gizleyebilmek için yere baktı.</p>
<p>&mdash;&quot;İşler nasıl?&quot; diye sordu Stransky.</p>
<p>Soru garip geldi Steiner'e. Omuzunu silkti: &quot;Aynı.&quot;</p>
<p>&mdash;&quot;O da ne demek?&quot; Stransky'nin gözleri kısılmıştı; öfkeliydi.</p>
<p>&mdash;&quot;Rusların elinde bizim mevziler,&quot; dedi Steiner.</p>
<p>Stransky ters bir şey söylememek için güç tuttu kendini. Haritanın başına geçti. &quot;Bir karşı saldırıya girişeceğiz,&quot; dedi. &quot;Amaç, Üçüncü Taburla bağlantı kurmak.&quot; Planı kısaca özetledi. &quot;Stuka'lar neredeyse sökün eder. Karşı saldırıyı yönetecek biri gerek. Bu görevi üstlenmek ister miydiniz?&quot; Steiner bekliyordu bunu. &quot;İsteyeceğimi sanmam,&quot; dedi yavaşça. &quot;Böylesi durumların üstesinden gelecek yetenek yok bende.&quot;</p>
<p>Stransky kapıya yürüdü, birkaç saniye pencereden dışarıyı gözledi.</p>
<p>&mdash;&quot;Unuttuğunuz bir şey var yalnız,&quot; dedi. &quot;Aslında sizin isteyip istememeniz benim umurumda bile değil. Düşünün, bu davranışınızı haklı gösterebilecek bir kanıt ileri sürebilecek misiniz bakalım.&quot;</p>
<p>&mdash;&quot;Şimdiye kadar sürmediğimi nereden çıkarıyorsunuz?&quot; dedi Steiner serinkanlılıkla.</p>
<p>Stransky kapıya yaslandı. &quot;Disiplin tanımayışınızdan, bir.&quot; Durdu. &quot;Bir de biliyorsunuz gençler düşünmek zahmetine katlanmazlar pek; hele gerektiğinde başka birinin kendileri adına düşüneceğini bilirlerse.&quot;</p>
<p>Steiner kaşlarını çattı. &quot;Anlamadım.&quot;</p>
<p>&mdash;&quot;Daha da açıklayabilirim,&quot; dedi Stransky küçümseyen bir tavırla. &quot;Bana karşı dürüst davranmak zorunda değilsiniz.</p>
<p>Astlarımın yüzüme karşı yalan söylemelerine zaten alışığım. Yalnız hiç değilse bir kere kendi kendinizi kandırmaktan kaçının.&quot;</p>
<p>Ne demek istediğini anlamamıştı Steiner, &quot;Çalışayım bakayım,&quot; dedi alayla.</p>
<p>&mdash;&quot;İyi. Öyleyse şu soruya karşılık verin önce: sizin bu bağımsızlık gösteriniz yalnızca &mdash;sivil terimlerle konuşuyorum&mdash; nüfuzlu bir amcanız olmasına bağlı değil mi?&quot;</p>
<p>Steiner öfkeyle ayağa fırlamak üzereydi ki Stransky başını yavaşça salladı. &quot;Elbette kimse kişisel özelliği diye nitelendirmesini istediği davranışlarının başkalarınca desteklendiğinin anlaşılmasını istemez...&quot;</p>
<p>Söyleyeceğini söyledikten sonra susmuştu.</p>
<p>Steiner ayağa kalktı, küçümseyen bakışlarıyla onu süzdü. &quot;Karşı saldırıdan söz ediyordunuz,&quot; dedi bağırırcasına.</p>
<p>&mdash;&quot;Evet,&quot; dedi Stransky. &quot;Şimdi o konuya geliyorum. Görüyorsun ya Steiner, her ne kadar bazı yönlerden sizinle benzeşsek de çok önemli bir ayrım var aramızda.&quot;</p>
<p>&mdash; &quot;Rütbeniz,&quot; diye atıldı Steiner.</p>
<p>Stransky gülümsedi. &quot;Ondan söz etmiyordum. Eğer bu ayrıcalıktan yararlanmak isteseydim, konuşma bambaşka bir yön alırdı. Çok gençsiniz daha. Hiç kuşkusuz benim yerimde olsaydınız, üst rütbede bulunmanın verdiği bütün ayrıcalıklarından yararlanırdınız. Benim bundan kaçınmam, sizi düşündürmeli, işte aramızdaki önemli ayrım.&quot;</p>
<p>Steiner sevimli görünmeye çalışan bu yüzü güvensizlikle inceledi. &quot;Gözden kaçırdığınız bazı noktalar var. Bir kere, demin değindiğiniz ilişkiler bir çaba sonucu doğmuş değildir, raslansaldır. İkincisi, bunları hiç bir zaman istemedim ve kullanmadım. Kullansaydım, bana şu anda emir veremezdiniz siz. Öbür...&quot;</p>
<p>Sustu. Stransky elini kaldırmış, susmasını söylemişti. Bir vınlama sesi kaplamıştı korunağı. &quot;Stuka'lar,&quot; dedi Stransky telâşla. &quot;Konuşmayı başka zaman sürdürürüz. Bakın.&quot; Haritaların üstüne eğildi, karşı saldırının ayrıntılarını bir kâğıda karaladı. &quot;Tepeye ulaştığınızda, alayı bekleyeceksiniz, onların ardından eski mevkilerinize gideceksiniz dosdoğru. Anlaşıldı mı?&quot;</p>
<p>Bombardıman başlamıştı bile; Steiner başını salladıktan sonra korunaktan çıktı. Adamlar kümelenmiş, kendi aralarında konuşuyorlardı. Tepenin doruğundan, kara bir duman bulutu göğe doğru yükseliyordu.</p>
<p>Steiner birkaç saniye duraladı, uçakların dimdik dalışa geçip bombaları koyverişlerini gözledi. Garip bir tad duyuyordu onlara bakarken; yumruklarını sıktı. Meyer için, diye düşündü. Meyer, Pasternack, Dorn, orada yatan kim varsa onlar için.</p>
<p>, Bir bağırtı duydu kulağının dibinde. Kruger o yana doğru geliyordu. &quot;Ne var?&quot; diye sordu.</p>
<p>&mdash;&quot;Scheisse,&quot; diye homurdandı Steiner, acemileri toplamasını emretti. Hepsi çevresinde toplanınca, ne yapacaklarını anlattı onlara; mangalar arasında işbölümü yaptı. Sonunda, dalgın dalgın burnunu kaşıyan Kruger'e döndü. &quot;Sen benim yanımda kalacaksın. Sen, Hollerbach, Kern ve Faber benimle kalacaksınız.&quot;</p>
<p>&mdash;&quot;Alçaklar,&quot; diye sövdü Kruger. &quot;On dakika dinlenmeye izin vermiyorlar.&quot;</p>
<p>&mdash;&quot;Üstüne on metre toprak yığılırsa iyi dinlenirsin,&quot; dedi Steiner.</p>
<p>Yüz kişilik küme, silâhlarını kaldırmış, onun işaretini bekliyordu. Elini kaldırdı Steiner, yamacı tırmanmaya başladı. Uçak motorlarının uğultusu batıda eriyip gidince, adamlar dağınık düzende yola koyuldular; öncü kümenin ardından mermiden delik deşik yamacı tırmandılar. Daha hiç atış olmamıştı. Steiner başını önüne eğmiş yürüyor, bir Rus tankı çıkagelirse ne yapması gerektiğini düşünüyordu.</p>
<p>Tankların çoğunluğu Kanskoye'nin ötesinde bir yerde ateş püskürüyordu o anda, yine de belki birkaç tane bırakmışlardı tepede. Bir tane bile yeterdi ya. Steiner hiç umutlu delildi; bu bitkin hâlde, üstelik moralleri böylesine bozukken daha motor sesini duyar duymaz kaçar giderlerdi adamlar.</p>
<p>Kocaman bir çukurun çevresinden dolaşırken, Hollerbach yanaştı yanına. O da aynı şeyi düşünüyordu besbelli. &quot;Tanklar gelirse ne yapacaksın?&quot; diye sordu sinirli bir sesle. Steiner omuz silkti. &quot;Ne bileyim ben?&quot;</p>
<p>Tepe sarptı; tırmanırken soluk soluğa kalmışlardı ama doruğa yaklaşmışlardı artık. Steiner arkasına baktı, adamların gelip gelmediklerini gözledi ve bir an garip bir hoşnutluk, bütün taburu yönetmekten doğan bir çeşit gurur duydu. Sonra gülümsedi. Arkasında topu topu yarım bölük adam vardı. Stransky geldi aklına; bu saldırıyı bir yüzbaşı yönetmeliydi, kıçı kırık bir takım kumandanı değil. Herifin kibirine bak! diye düşündü müthiş bir tiksintiyle. Eğim gitgide düzleşiyordu; yamacın sol yanında kalan eski mevkileri görünüyordu uzaktan. Hiç bir yerde hayat belirtisi yoktu. Sanki Ruslar çok önceden tepenin berisine geçmiş, batıya doğru ilerlemişlerdi. Dümdüzdü yol; artık daha da hızlanmışlardı.</p>
<p>&mdash;&quot;Neredeyse ateş açarlar,&quot; dedi Kruger soluyarak. Sanki bu sözler bekleniyormuş gibi, ilerden bir yaylım ateşi yükseldi. Durdular, çevrelerine bakındılar. Yanmış, kavrulmuş toprak yer yer duman bulutlarıyla kaplıydı, ufka kadar dümdüz bir çizgi halinde uzanıyordu, bembeyaz işaret mermileriyle parıl parıl yanan ufka kadar.</p>
<p>&mdash;&quot;Üçüncü,&quot; dedi Steiner; Kruger'in anlamadığını sezince ekledi: &quot;Tepenin öbür yanınd Üçüncü Tabur saldırıya geçti. İşaret vermeliyiz onlara.&quot;</p>
<p>Faber'in elinden tabancayı aldı, ardarda üç işaret mermisi ateşledi. Arkasına bakınca ta aşağılarda kumandanlık karargâhını görebiliyordu. Onun arkasında da alay kumandanlığına giden bayır vardı. Gök bulutsuzdu; görüş alanı genişti.</p>
<p>Kuzeye doğru yürüdükçe çatışma sesleri artıyordu. Adamların çoğu bomba çukurlarına girmişlerdi; çelik miğferleri kara mantarlar gibi görünüyordu toprağın üstünde.</p>
<p>&mdash;&quot;Ne bekliyoruz?&quot; diye sordu Kruger, ayaklarının altındaki çorak toprağa öfkeyle bakarak.</p>
<p>Kern, bacaklarını bir bomba çukurunun içine uzatmış oturuyordu. Faber, makineli tüfeğin başındaki Hollerbach'ın yanında duruyordu.</p>
<p>&mdash;&quot;Ne acelemiz var?&quot; diye homurdandı Kern. &quot;Tabakhaneye bok mu yetiştiriyoruz?&quot; Steiner'e döndü. &quot;Tepeye vardık işte; Üçüncü Tabur gelene kadar bekleyebiliriz burada.&quot; Gerçekten de parlak bir öneriydi bu. Adamlar bakıştılar &quot;Yola devam edersek,&quot; dedi Hollerbach, &quot;ormandan görürler bizi. O zaman işimiz iş.&quot;</p>
<p>Steiner kararsızdı. Kern inceledi onu. Kendisi, ilk kurşun atıldığında bir bomba çukuruna girecek, çatışma bitene kadar da çıkmayacaktı, karar vermişti. O günlük o kadar şans yeterdi, insan üstüne varmamalıydı şansının.</p>
<p>Kimsenin ses çıkarmadığını görünce, &quot;Bakın,&quot; diye atıldı. &quot;Verilen emirleri yerine getirdik, artık bilmem nemize kadar. Bu sersemler ne yaptıklarını sanıyorlar zaten? Tanksavar tüfeğimiz bile yokken ne demeye tankların üstüne sürüyorlar bizi?&quot;</p>
<p>Sessiz sessiz konuşulanları dinleyen Faber, Birinci Bölüğün acemilerinden ikisini gözlüyordu bu arada. Biraz ötede oturmuş, merakla konuşulanları dinliyorlardı. Faber, Steiner'in kararsızlığının alay konusu edileceğini sezdi, sinirlendi. Çelik miğferini başına geçirdi ansızın. &quot;Bence gitsek daha iyi olur,&quot; dedi yavaşça, parmağıyla silah seslerinin geldiği yönü gösterdi. &quot;Onların yardımına koşmalıyız, emir böyle.&quot;</p>
<p>Steiner kaşlarını çattı. &quot;Emirlerin ne olduğunu bana öğretmek zorunda değilsin,&quot; dedi ters ters. &quot;Tepenin doruğunda mıyız, değil miyiz?&quot;</p>
<p>&mdash;&quot;Değiliz,&quot; dedi Faber güvenle.</p>
<p>Steiner onun mavi gözlerinde bir aşağılama sezdi. Ağzını açıp bir karşılık verecekti. Ansızın sustu, sırtını ona döndü, kocaman adımlarla silâh seslerinin geldiği yana doğru yürüdü. Faber ile Hollerbach hemen ardından geldiler; Kruger ses çıkarmadan yerinde kalakaldı, arkalarından tedirgin gözlerle baktı öbürlerinin çukurlardan çıktıklarını görünce, Kern'e döndü. &quot;Hadi yürü.&quot;</p>
<p>&mdash;&quot;Geliyorum, sen git,&quot; diye homurdandı Kern yerinden kıpırdamadan.</p>
<p>Kruger biraz yanaştı, öfkeyle sordu: &quot;Ne o? İstifanı mı veriyorsun yoksa?&quot;</p>
<p>&mdash;&quot;Sana ne?&quot; dedi Kern asi bir sesle. Yine de yerinden kalktı, pantalonundaki tozları eliyle süpürürken küfürler yağdırıyordu bir yandan. &quot;Siz reziller ölmeye can atıyorsunuz.&quot;</p>
<p>&mdash;&quot;Bir an önce ölsek keşke,&quot; dedi Kruger.</p>
<p>Ağır adımlarla iki büklüm yürüyen adamlara yaklaştılar. Kern'in öfkesi yatışmıştı. Yüzü korkudan sapsarıydı; başı önünde hiç bir şey olmamışçasına yol alan Kruger'e bakıyordu. Birkaç yüz metre yürüdüler. Kern, her adım atışında çevrelerini kuşatan ufkun kilometrelerce geriye kaydığını fark etti; korkusu gittikçe artıyordu. Başını çevirecek cesareti yoktu, çünkü biliyordu ki artık ormanın ucundan, yani Rusların toplarını yerleştirdikleri bölgeden rahatça görülebiliyorlardı. Bir süre, Rus topçu gözcülerinin Alman piyadelerini uzaktan kendi adamlarından ayırdedemiyeceklerini düşünerek avundu. Kalabalığın önünde çırılçıplak yürüyor gibiydi. Yanında bir sürü insan olduğu halde Ruslar için tek hedef oydu sanki.</p>
<p>Ansızın durdu. Uzaktan patlama sesleri geliyordu; içgüdüsüyle başını eğdi. Müthiş bir gümbürtü duyuldu; topraktan Kapkara duman kümeleri yükseldi havaya; korkudan gözlerini kapayıp yere kapaklandılar. Steiner, Hollerbach'ın ardından bir çukura atladı. Bombardıman uzun süreceğe benziyordu. Fetscher'in &quot;Mermi, değdiği yere bir daha değmez,&quot; diye nasıl direttiğini andı. Saçma. Kulak kesilip dinledi.</p>
<p>Sonra başladığı gibi ansızın bitiverdi bombardıman. Steiner uzun süre kulaklarına inanamadı. Kuşku içinde, sessizliğe bir türlü güvenemeyerek çukurdan çıktı. Ortalıkta hiç bir şey olmadığını görünce hemen harekete geçti. Toz ve duman bulutunun dağılmasını beklemeden, avaz avaz seslenmeye başladı adamlara. Birkaç saniye sonra hepsi onun ardından koşuyor. Önlerine çıkan engellerin üstünden atlayarak hızla ilerliyorlardı.</p>
<p>Ruslarla karşılaşma, iki taraf için de beklenmedik bir olaydı. Arazi hiç umulmadık bir yerde kuzeye kıvrılmıştı; Steiner ile adamları, tepenin doruğuna vardıklarında birkaç saniye ses çıkarmadan durdular, önlerindeki manzaraya bakakaldılar.</p>
<p>Ayaklarının dibindeki sarp yamaç da, arazinin geri kalan bölümleri gibi baştan aşağı bomba çukurlarıyla doluydu; Ruslar tümünü eline geçirmişti bunların. Askerler, yanyana yere yatarak aşağılardaki görünmeyen düşmana ateş açtılar. Hiç bir şeyden kuşkulanmadan sırtlarını tepeye vermiş Rus askerleri, tüten toprağın üstünde öylesine garip bir görüntü çiziyorlardı ki adamlar bir an ne yapacaklarını şaşırdılar.</p>
<p>Steiner gözucuyla Faber'in ağır makineliyi kuruşunu gözledi. Büyük bir saygı vardı davranışlarında. O tüfeğin başına geçince, ötekiler kendilerini toparladılar. Steiner yumruğunu havaya kaldırınca tüfeklerin ve makineli mermilerinin sesi bir çığ gibi indi tepeden aşağı. Rusların arkalarındaki tepeye acılı gözlerle bakışlarını izledi Steiner; tam o sırada beyaz bir işaret mermisi utkuyla yükseldi. Namluyu delicesine boşaltırken sarhoş edici, anlatılmaz bir coşku duydu, öyle ki korunmayı unuttu. Ama irkildi ansızın, topuklarının üstünde döndü, tüfeği elinden düşüp de korkulu bir çığlık duyana kadar ne olduğunu anlayamadı. Geri geri yürüdü, sağ omuzunu tuttu, yüzü acıdan büzülmüş bir halde dizüstü çöktü.</p>
<p>Kruger yanındaydı. İlgiyle üstüne eğilmiş, ateş sesleri arasında boğulan bir şeyler söylüyordu. Hollerbach ile Kern de hemen koştular. Birkaç metre taşıdıktan sonra özenle yere yatırdılar onu.</p>
<p>&quot;Çok mu ağır?&quot; diye sordu Kruger. Steiner başını salladı. Onları yüreklendirmek istiyordu &quot;Sıyırıp geçti galiba,&quot; dedi zorlukla, omuzuna baktı; üniforması gitgide kararıyordu. Dayanılmaz bir sancı değildi gerçi, ama bedeninin üst yanını bir uyuşukluk kaplamıştı.</p>
<p>İlerde taburun askerleri bir esintiyle tepeden aşağı sürüklenmişçesine gözden kaybolmuşlardı. Steiner karşı saldırıyı yönetme görevinin kendisine verildiğini hatırladı birden. Ağzını açmasına kalmadan, önce çığlıklar sonra keyifli naralar duyuldu.</p>
<p>&quot;Tamam,&quot; diye haykırdı Kruger. Faber'in makineli tüfeğin</p>
<p>başında durduğu yere kadar koştu, yamaçtan aşağı baktı. &quot;Üçüncü Taburla buluştular!&quot; diye bağırdı. &quot;Ruslar kollarını havaya kaldırmışlar, teslim oluyorlar.&quot; Döndü. &quot;Seni hemen bir sağlık merkezine götürürüz,&quot; dedi. &quot;Ama önce yarayı bir gözden geçirelim.&quot;</p>
<p>Yavaşça üniformasını çıkardılar, kanla sırılsıklam olmuş gömleğini kestiler. &quot;Omuz yarası.&quot; Kruger teşhisi koymuştu. &quot;Kurşun içerdedir mutlaka. İnşallah kemiğe değmemiştir.&quot; Kanayan yarayı hemen sardılar. Steiner'in yüzü sapsarıydı, ama ayakta durabiliyordu. Kruger ile Kern, Steiner'in kolarına girerlerken Hollerbach onun sırt çantasını aldı yerden. Rus yapısı tüfeğini omuzuna astıktan sonra peşlerinden yürüdü. Tepenin üstündeki yoldan bir daha geçmek sakıncalıydı; o yüzden askerlerin tutsakları çevirdiği yöne doğru yamaçtan aşağı indiler. Birkaç dakika sonra Üçüncü Tabur karargâhına varmışlardı. Ancak o zaman Faber'in de yanlarında olduğunu fark ettiler.</p>
<p>İlk yardım merkezi, kumandanlığın birkaç yüz metre batısındaki bir girintideydi. Yürürlerken, Steiner karşı saldırının tam anlamıyla başarıya ulaştığını düşünüp seviniyordu. Şimdi yeniden mevzilenip gelecek takviyeyi bekleyebilirlerdi. Biraz daha iyiydi artık; omuzunun seğirmesi dışında bir şeyi yoktu. Arazi hafif eğindendi; biraz sonra ilk yardım merkezinin korunağına vardılar; sık çalılar arasındaydı korunak. Ufak yaralar almış adamlar; kollarında başlarında beyaz sargılar, ayakta durup konuşuyor, ya da oturuyorlardı.</p>
<p>Steiner'in omuzu yeniden sargılandı. Doktor karanlığa kadar beklemesini öğütledi, Rus tankları çevrede kol gezerken sağlık merkezine gitmek, çok tehlikeliydi. &quot;Sana bir iğne yaparım,&quot; dedi, &quot;bu akşam bizimkilerle birlikte gidersin, kamyonla. Kanskoye'de bir saat önce yeni bir sağlık merkezi kuruldu.&quot;</p>
<p>Steiner kararsızdı. &quot;Şimdi yola çıksam daha iyi,&quot; dedi. &quot;Kanskoye'ye kadar yürüyebilirim.&quot;</p>
<p>&mdash; &quot;Ama tepeden geçmek zorundasın,&quot; diye uyardı doktor.</p>
<p>&mdash;&quot;Biliyorum. Yalnız elimden geldiğince yamacın bu kesiminde kalmaya çalışırım, içlerden yürürüm.&quot;</p>
<p>&mdash;&quot;Sen bilirsin. Dereyi, kuzeye kıvrılana kadar izle, sonra tepeden dosdoğru karşıya geçeceksin. Yolu bulamama diye bir sorun yok.&quot; Korunağa girdi.</p>
<p>Steiner adamlarına döndü. &quot;Çok kalmayacağım,&quot; dedi. &quot;Böyle surat etmeyin canım. Aslında benden kurtulduğunuza için için seviniyorsunuzdur ya.&quot;</p>
<p>&mdash;&quot;Kim seviniyormuş?&quot; diye bağırdı Kruger, burnunu kaşıdı. Steiner gülümsedi. &quot;Herkesten çok da sen.&quot; Kruger öfkelenmişti, &quot;Ben ha!&quot; diye bağırdı.</p>
<p>&mdash;&quot;Tabiî.&quot;</p>
<p>&mdash;&quot;Yavaş olun,&quot; dedi Hollerbach.</p>
<p>Gelgelelim Kruger gitgide öfkeleniyordu. &quot;Kıçımı yala sen benim...&quot; diye kükredi.</p>
<p>Steiner güldü. &quot;Bayılırsın yalasam, değil mi?&quot; dedi neşeyle. Kruger hırsından soluyordu, döndü gitti. Çalıların arasında yokoldu.</p>
<p>&mdash;&quot;Öyle dememeliydin,&quot; diye çıkıştı Hollerbach.</p>
<p>&mdash;&quot;Amaan,&quot; dedi Steiner; kendisi de pişmandı söylediğine. &quot;Kız gibi adam, dokunmaya gelmiyor, ama beş dakika sonra da bir şey kalmıyor öfkesinden.&quot; Faber hiç bir şey söylemeden yanlarında dikiliyordu. &quot;Freiburg'a gidecek olursam,&quot; dedi Steiner ona, &quot;ailenin hatırını sorarım. Bir uğrayayım mı? İster miydin?&quot;</p>
<p>&mdash;&quot;Çok sevinirler,&quot; dedi Faber. &quot;Benim için tasalanmasınlar, söyle. Barbara'yı görürsen, ona da merhaba de benim adıma.&quot;</p>
<p>&mdash;&quot;O da kim? Sevgilin mi yoksa?&quot;</p>
<p>Hafif ama hin bir gülümseme dolaştı Faber'in dudaklarında. &quot;Huş ağacı gibi bir kız, tepeden tırnağa tomurcuk.&quot;</p>
<p>Her yanı sıcak bir durgunluk kaplamıştı; sanki ne savaş vardı artık, ne de 121.4. Tepesi. Yeşil çalıların arasından batıya doğru daracık bir ırmak akıyor, arazi şekilleri kilometrelerce değişmeden uzayıp gidiyordu. Steiner ayrılık sızısını duydu içinde; zararsız ama acılı bir hastalığı andırıyordu. İnsan ayrılığa alışamıyordu; hep yeni baştan aynı şekilde yaşanıyordu işte. Sağlam kolunu uzattı. &quot;Belki de Schnurrbart'la karşılaşırım. Benden önce dönerse, söyleyin siz küçük çocuklara iyi baksın.&quot; Duraladı. Sonra sabırsız, duygulu bir sesle herkesle çarçabuk el sıkışmaya başladı.</p>
<p>Hollerbach, Kanskoye'ye kadar birlikte gelmek istedi.</p>
<p>&mdash;&quot;Arada sırada iki satır yaz,&quot; dedi Kern. Gözleri nemlenmişti. Steiner, onun dudaklarının titrediğini fark edince şaşırdı. Hemen yola koyuldular. Az ötede Kruger bekliyordu onları, Steiner'e terslendi:</p>
<p>&mdash;&quot;Bana bir şey getir gelirken.&quot;</p>
<p>&mdash;&quot;Mezartaşı mı istiyorsun?&quot; dedi Steiner.</p>
<p>Kruger güldü; düzgün dişleri göründü dudaklarının arasından. &quot;Asıl ben sana alacağım mezartaşı. O değil de bana bir şişe kolonya getirmeni isteyecektim.&quot;</p>
<p>&mdash;&quot;O niye o?&quot; diye sordu Steiner kuşkuyla.</p>
<p>&mdash;&quot;Belki yine aynı korunağa düşeriz, ne olur ne olmaz bulunsun.&quot;</p>
<p>Steiner başını salladı. &quot;Getireceğim tabiî, çünkü benim burnum çok keskindir.&quot;</p>
<p>&mdash;&quot;Seni uzun bir süre görmemek ne kadar iyi gelecek bilimezsin,&quot; dedi Kruger öfkeyle.</p>
<p>Hollerbach gülümsedi. Steiner, &quot;Yanılıyorsun,&quot; dedi yavaşça. &quot;Ben de arasıra bu gibi duygulara kapılırım da...&quot;</p>
<p>Kruger'in karşılık vermesine kalmadan yola çıktı, &quot;Boş ver&quot; diye bağırdı giderken.</p>
<p>Kruger bir süre arkalarından baktı. Sonra ellerini ağzına tutarak, bağırdı: &quot;Çabuk gel ha!&quot;</p>
<p>Steiner sağlam kolunu kaldırdı, salladı.</p>
<p>Uzun bir süre, Steiner ile Hollerbach konuşmadan yürüdüler. Hollerbach sevgiyle bakıyordu ona arasıra. Yaralıyken böyle bir yürüyüşü göze almak az şey değil, diye düşünüyordu.</p>
<p>Biraz sonra canının geriye, yeniden ateşin ağzına dönmek İstemediğini fark etti.</p>
<p>&quot;Ben de seninle gelebilseydim,&quot; dedi.</p>
<p>&mdash;&quot;Nereye?&quot; dedi Steiner.</p>
<p>&mdash;&quot;Eve tabiî.&quot;</p>
<p>Adımları yavaşladı. Steiner tepelere doğru baktı. &quot;Ev mi?&quot; diye sordu hafif bir sesle. &quot;Neresi o?&quot;</p>
<p>&mdash;&quot;Ne demek istiyorsun?&quot;</p>
<p>&mdash;&quot;Evinin nerede olduğunu biliyor musun sen?&quot;</p>
<p>&mdash;&quot;Salak değilim ya.&quot;</p>
<p>&mdash;&quot;Orası belli değil,&quot; diyerek gülümsedi Steiner. Sonra yine ciddileşti. &quot;İsanın evi, mutlu olduğu yerdir, değil mi?&quot;</p>
<p>&mdash;&quot;Tabiî.&quot;</p>
<p>&mdash;&quot;Peki sen evinde mutlu muydun? Gerçekten mutlu muydun?&quot;</p>
<p>Hollerbach duraladı.</p>
<p>Steiner durdu. &quot;Demek değildin. Ev duygusu, alışkanlıktan başka bir şey değil aslında, bir de nerede geceleyeceğimiz sorununu çözümlüyor. Sevdiğin birkaç kişinin arasında oluyorsun, onları yitirince de hiç katlanamıyorsun eve; çevrendeki her şey sana onları hatırlatıyor. Eve dönmek demek, evdeyken sahip olamadığın şeylerden kendi isteğinle vazgeçmen demektir aslına bakarsan. Günlük yaşamanın berbat sıradanlığının bir örneğidir, yüzüne yerleşen kırışıklıkları sana gösteren alçak bir aynadır, o kadar. İnan bana, hayatımızdaki yanılgılardan en büyüğü, bir yerde bir evimiz olduğu inancıdır. Her yerde ip üstünde yürüyor gibi tetikteyiz oysa. Ne demek istediğimi anlıyor musun?&quot;</p>
<p>&mdash;&quot;Hayır,&quot; dedi Hollerbach.</p>
<p>Steiner kaşlarını çattı. &quot;Şaşmam. Kurnaz bir eğitimin sonucu bu. Çocukluğumuzdan başlayarak bağladılar gözümüzü; ne sağa bakabildik ne sola. Tam göreceğin sırada, bir kemik fırlatırlar önüne köpeğe atarcasına, sustururlar seni. Bir süre onu kemirip oyalanabilirsin, unutabilirsin. Yaşına, tutkularının gücüne göre kemiğin boyu da değişir. Her şeyden -okulundan, işinden falan- bıktığın anda da en büyük kemik fırlatılır. Asıl numara bu kemikte gizlidir zaten; onu kemirmekten, başka bir şey düşünmezsin artık; dişlerin çürüyüp gidene kadar başka konularda kafa yormaktan alıkoyar seni Öff...&quot; Tiksintisini belli edercesine salladı elini.</p>
<p>&mdash;&quot;Nen var senin?&quot; diye sordu Hollerbach.</p>
<p>&mdash;&quot;Bilmem ki,&quot; dedi Steiner. &quot;İnsan hep artık düşleri olmayacağını sanır. Ama inan bana, en büyük düş, kendisini düşsüz sanmaktır.&quot;</p>
<p>Bir kilometreden biraz fazla gitmişlerdi; omuzu kötü sancımaya başlamıştı. Kanskoye'nin karşısına varacaklardı birazdan, tepeyi geçeceklerdi. Sayısız araçların tekerlek izlerini taşıyan yola baktı Steiner. Batıya doğru uzanıyordu yol, bir tepeciğin ardında gözden kayboluyordu. Mutlaka Krimskaya'ya gidiyordu, tepenin çevresinden bir yay çizerek. Sol yanlarında, yirmi metre kadar ötede, dere birdenbire kuzeye kıvrılıyor, sonsuz bir ovada eriyordu. Doktorun sözünü ettiği yer, burası olmalıydı. Steiner durdu.</p>
<p>&mdash;&quot;Ne var?&quot; diye sordu Hollerbach, alnında biriken terleri sildi.</p>
<p>&mdash;&quot;Karşıya geçeceğiz,&quot; dedi Steiner. &quot;Ama önce birer cigara yakalım.&quot;</p>
<p>Oldukları yere çöktüler; Steiner omuzlarına attığı ceketini çıkardı. Sargısı daha kanlanmamıştı iyi ki. Cigaralarını yakarlarken, Hollerbach tasalı gözlerini onun yüzüne dikti:</p>
<p>&mdash;&quot;Ne dediğini tamtamına anlayamıyorum,&quot; dedi. &quot;Önümüze fırlatılan kemikten söz ederken onlar diyorsun boyuna. Kim 'onlar'?&quot;</p>
<p>&mdash;&quot;Onu bir bilsem hepsini çözmüş olurdum zaten,&quot; dedi Steiner. &quot;Ama kanıtlanabilecek bir şey değil bu; ya inanırsın ya inanmazsın doğruluğuna. Belki bir gün tam anlamıyla çözebilirim.&quot;</p>
<p>Yanındaki adamı inceledi. Hollerbach'ın yüzü kıpkırmızıydı, kir içindeydi. Çelik miğferini çıkarmıştı, sarı saçları alnına dökülmüştü. Ne kadar az tanıyorum onu, diye düşündü Steiner. Birbirimizi tanıyacak zaman bile yok; üç yıldır aynı çamurun içinde debelenip duruyoruz da adlarımızdan başka bildiğimiz yok. Ayıp. Yazık bize.</p>
<p>&mdash;&quot;Yazık bize,&quot; dedi Hollerbach.</p>
<p>Steiner aynı şeyleri düşünmüş olduklarına sevinerek, &quot;Neden?&quot; diye sordu.</p>
<p>&quot;Her şeyden ötürü,&quot; diye açıkladı Hollerbach. &quot;Eskiden hep Mudau'dan -doğduğum kasabadır Mudau- kaçıp uzaklaşmak isterdim, şimdi keşke geri dönsem diye can atıyorum. Sonra demiryolundaki boktan işim geliyor aklıma, bezginlik duyuyorum. Neden böyle olsun canım?&quot;</p>
<p>&quot;Gerektiğinden fazla kafa yoruyoruz bu konular üstünde.&quot; dedi Steiner dalgın dalgın. Omuzunu yokladıktan sonra sözünü sürdürdü:</p>
<p>&quot;Derler ki, insanın kusursuzluğa ulaşabilmesi için hayvanın biraz altında kendinin biraz üstünde bir bileşime varması gerekir. Bir çelişkiler bütünü çünkü insanoğlu: bir yandan Tanrıların balını düşlerken öte yandan kızarmış domuzun başına çöker keyifle; sevgiden söz eder, oysa eline geçen ilk fırsatta orospularla yatmak ister canı, iyilikten dem vurur, öbür insanların hayatını cehenneme çevirir öte yandan. Çok pis bir durum.&quot;</p>
<p>Ansızın konuyu daha fazla deşmemeye karar vermişti, kaşlarını çatıp uzaklara baktı. Hollerbach bir şey söylemek istedi. Tam o sırada büyük bir gürültü koptu arkalarında.</p>
<p>İnsanın yüreğini ağzına getiren bir gümbürtü duydular. &quot;Tanklar!&quot; diye haykırdı Hollerbach. Steiner başını salladı. Oturdular, kıpırdamadan kulak verdiler. Bu birkaç patlama uzun bir çatışmanın başlangıcıydı besbelli. Bombardıman gürültüsü gittikçe artıyordu ve aradan tüfek atışları duyuluyordu. &quot;Alaydan gelen yardım,&quot; dedi Steiner.</p>
<p>Stransky'nin tanksavarlardan söz açtığı aklına geldi. Biraz sonra motor sesleri de yaklaştı. Hollerbach, ırmağın kıyısındaki sık çalılıklara göz attı. Gizlenebilirlerdi oraya. Yerlerinden kıpırdamadılar, tepeye baktılar. Bulundukları yerden pek bir şey görünmüyordu, biraz yakarlarında yamacın eğimi azalıyordu çünkü, bir düzlük başlıyordu.</p>
<p>Rus tankının yamaçtan aşağı son hızla indiğini gördüklerinde, tank yetmiş metre ötelerindeydi. Steiner bir çığlık atıp Hollerbach'ı uyardıktan sonra çalılığa doğru koştu. Hollerbach da ardından geliyordu ama birkaç adımdan sonra durdu, Steiner'in sırt çantasını unuttuğunu ayırdeti. Döndü, kaptı çantayı, sonra büyük adımlar atarak Steiner' in ardından koştu. Steiner'in birkaç metre ötesinde ırmak uzanıyordu. Ona bağırmak, soldan gitmesini, çalıların orada daha sıklaştığını haber vermek istedi. Derken müthiş bir patlama oldu; toprak açıldı ve Hollerbach kesilmiş bir ağaç gibi kaskatı yuvarlandı çukura. Hiç bir şey hissetmiyordu ama bilinci yerindeydi hâlâ. Steiner'in durduğunu, kendisine baktığını gördü. &quot;Git!&quot; diye haykırıyordu ona. &quot;Irmağa atla.&quot; Gelgelelim bütün gücüyle bağırdığı halde sesini duyamıyordu bir türlü; buna öylesine şaşırdı ki son birkaç dakika başka hiç bir şey düşünemedi. Steiner, nereden çıktığı anlaşılmayan bir duman bulutu arkasında görünene kadar dalgınlığı sürdü. Sonra onu yerde gördü. Yengeç gibi yan yan sürünüyordu yerde, ama bir karış bile ileri gidemiyordu. Hali çok gülünçtü; Hollerbach güldü ister istemez. Sonra çevresini büyük bir sessizliğin kapladığını fark etti. Başını çevirdi ve bakışları dondu.</p>
<p>Steiner'in de bilinci yerindeydi, yalnız bedeninin her yanına kıymıklar saplanmıştı sanki. Acıdan bayılmak üzereydi, yerde kıpırtısız yatan Hollerbach'a doğru sürünmeye çalışıyordu. Çabasının ne kadar boş olduğunu anlamıyordu bile. Hızla inen tankın, çaresiz Hollerbach'ın üstüne doğru geldiğini gördüğü andan sonra ne yaptığını bilmiyordu; deliler gibi çırpınıyordu, gözleri dışarı uğramıştı, ağzından köpük geliyordu. Kollarıyla bacakları suya atılan bir taşın çevresindeki halkalar gibi durmadan boşu boşuna kıpırdayıp duruyordu. Neden sonra ölü gibi katıldı kaldı; bembeyaz yüzünde yalnız gözleri iki kor parçası olmuş, yanıyordu.</p>
<p>Tank, kımıltısız gövdenin on metre kadar yakınına geldi. Hollerbach başını çevirdi. Steiner ağzını açtı, bağırdı. Öyle bir çığlık kopardı ki toprak sallandı; fırtına, tepeleri önüne katıp götürdü, tıpkı ufuktan ufuğa yarışan kocaman dalgaları andırıyordu tepeler. Yukarı baktığında, gökle toprak arasındaki boşluğun usulca dolduğunu, durmaksızın savrulup gelen, sağanak olup üstüne üstüne yağan kuru yapraklardan kapkara kesildiğini gördü. Tankın Hollerbach'ın kıvranan gövdesinin üstünden geçişini, onu derinlere bastırışını, tekerleklerinden kanlı bir iz bırakarak doğuya doğru yol alışını görmeden izledi. Toprak, sıcak öğle güneşinin altında hiç değişmeden eski görünümünü sürdürüyordu. Yalnız ırmağın kıyısında, sık çalıların arasında Steiner'in kımıltısız yatan gövdesinin yanıbaşında birkaç kuru yaprak Vardı, çalılığın ötesinde gökle toprak arasındaki boşluk. İçilmiş kocaman bir ağzı andırıyordu.</p>
</body>
</html>