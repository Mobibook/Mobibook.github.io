<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title>BİRİNCİ BÖLÜM</title>
</head>
<body>
<h1 class="h11">BİRİNCİ BÖLÜM</h1>
<p class="p2">&nbsp;</p>
<p class="p2">Rus toplarının gümbürtüsü yankılanırken güneş, koca ormanlığın hemen ardında bitti. Dün de böyle olmuştu, önceki gün de, yarın da böyle olacaktı, sonsuza kadar hep böyle. Korunağın beri yanında oturuyordu adamlar.</p>
<p>Schnurrbart, piposunda biriken zifire bir göz attı. Onbaşı Steiner cebindeki cigara paketine uzandı. Sahra telefonunun acı sesi böldü sessizliği. Steiner koştu. Uzun uzun dinledikten sonra bir küfür savurarak kapadı telefonu.</p>
<p>Öbürleri merakla baktılar; incelmiş, sakalları uzamış yüzlerinde kuşku okunuyordu.</p>
<p>&quot;Ne dedi?&quot; diye sordu Kruger oturduğu masadan. Steiner soruya karşılık vermedi. Solgun yüzü oldukça asıktı; ağzı sinirle gerilince, dudaklarının iki yanındaki derin çizgiler yüzünün sertliğini iyice ortaya çıkarıyordu.</p>
<p>Sessizlik sürdü. Masanın üstünde yanan iki mum, tahta duvarlara dizili adamların dev gölgelerini yansıtıyordu. Dışardan Alman makineli tüfeğinin kesik ateşi duyuldu. Kruger boğazını temizledi, sorusunu tekrarladı: &quot;Ne dedi?&quot;</p>
<p>&quot;Savaşın anlamsız olduğunu.&quot;</p>
<p>Öbürleri şaşkın şaşkın baktılar: &quot;Teğmen Meyer dedi bunu ha?&quot;</p>
<p>Steiner başını salladı. &quot;Neden olmasın yani?&quot; Bölük kumandanlarının da savaş üstüne özel bir takım düşünceleri olabilir pekâlâ.&quot;</p>
<p>&quot;Tabiî, orası öyle de...&quot; Profesör takma adıyla anılan Dorn, incecik elini sakallı çenesinde gezdirdi. &ldquo;Bence…&rdquo;</p>
<p>&quot;O kadar yorma kafanı,&quot; dedi Steiner.</p>
<p>&quot;Bırak yorsun canım.&quot; Schnurrbart ayaklarını masaya dayadı, gülümsedi. &quot;Düşünmemesini emredemezsin. Zaten kafasına bir Rus kurşunu yeyince, kendiliğinden vazgeçecek düşünmekten.&quot;</p>
<p>Adamlar gülüştüler, duvarlardaki gölgeler sallandı.</p>
<p>&quot;Alay çekiliyormuş,&quot; dedi Steiner kayıtsız bir sesle, tek tepki, Kruger'den geldi.</p>
<p>&quot;Neden baştan söylemezsin?&quot; diye haykırarak fırladı ayağa. Çarçabuk toparladı ranzanın üstündeki battaniyeyi, sarmaya başladı. Öbürleri onu izlediler. Korunakta süregelen uyuşukluk hali, yerini, ansızın çıkıp gitmelere özgü o telâşa kargaşaya bıraktı.</p>
<p>Steiner yerinden kıpırdamamıştı, cigarası dudaklarındaydı hâlâ. Başını çevirip Schnurrbart'a baktı; o da ağzında piposu, bacakları masaya dayalı öylece oturuyor, toparlanmaya kalkışmıyordu. Steiner sırıttı. Yalnız Schnurrbart okurdu aklından geçenleri. Schnurrbart'ın asıl adı Karl Reisenauer'di; yüzündeki kara orman, en güçlü usturalara bile bana mısın demeyen kara bıyık yüzünden &quot;Schnurrbart&quot; takma adını takmışlardı ona.</p>
<p>Steiner adamları inceledi. Hepsi işlerine dalmışlardı. Zoll ile kızıl saçlı ufak tefek Maag birbirlerine çarptılar ama hazırlanma telâşı içinde küfür savurmayı bile unuttular.</p>
<p>Hollerbach öteberisini toplayan Kern'e usulca yardım ediyordu; Kern her zamanki beceriksizliğiyle koca bir denk haline getirmişti eşyasını. Dorn yere diz çökmüş battaniyesini katlıyordu; üç delikanlı Dietz, Pasternack ve Anselm ise yüklerini sırtlamışlardı bile.</p>
<p>&quot;Sersemler!&quot; diye mırıldandı Steiner.</p>
<p>&quot;Ne var yani?&quot; diyerek sırıttı Schnurrbart. &quot;Seni iyi tanımasaydım ben de toparlanırdım.&quot;</p>
<p>&quot;Yine de sersem bunlar,&quot; dedi Steiner; dalgındı. Adamlar eşyalarını toplamışlardı, ansızın Schnurrbart'la Steiner'in yerlerinden kıpırdamadıklarını gördüler. Dorn önce birine, sonra öbürüne baktı; gözlüklerinin silik, önemsiz bir hava verdiği yüzünde şaşkınlık belirtileri okunuyordu.</p>
<p>&quot;Dorn kafa yormaya başladı yine,&quot; dedi Schnurrbart. Artık ötekiler de tetikteydiler. Tedirgin bakışlarla Steiner'ı süzüyorlardı. Tatsız bir sessizlik oldu. Bir yerlerden, ağır top ateşiyle bir makineli tüfeğin kesik takırtısı geldi.</p>
<p>Neden sonra Kruger kıpırdandı. Yavaşça yaklaştı Steiner'e. &quot;Ne biçim şaka bu böyle?&quot; diye sordu dişlerinin arasından. Steiner alaylı bir bakışla karşılık verdi: &quot;Şakayı yapan sizsiniz. Ben eşyanızı toplayın demedim ki.&quot;</p>
<p>&quot;Bölükler çekiliyor dedin,&quot; dedi Dorn öfkeyle.</p>
<p>&quot;Yoo, demedim,&quot; dedi Steiner.</p>
<p>&quot;Dedin bal gibi!&quot; diye haykırdı Kruger. &quot;Hepimizin kulağı var!&quot;</p>
<p>&quot;Kulağa bak hele,&quot; dedi Steiner. &quot;Ben öbür bölükler çekiliyor dedim.&quot;</p>
<p>&quot;Allah belâsını...&quot; diye haykırdı Kruger... Sırtındaki dengi kavradığı gibi yere çaldıktan sonra duvar boyunca sıralanmış ranzalara doğru yürüdü. En alt ranzaya büyük bir gürültüyle bıraktı kendini, ellerini başının altına koyup uzandı. Steiner, sırıtarak döndü ötekilere:</p>
<p>&quot;Tabur yirmi dakikaya kadar çekiliyor. Biz -yani bizim birlik- artçı kalacak burada.&quot;</p>
<p>Adamların yüzlerindeki kan çekildi. Kern, sallanarak çöktü bir iskemleye, &quot;Amma iş!&quot; diye homurdanıyordu.</p>
<p>Dietz boğazını kavradı. &quot;Bu sersemler delirmiş,&quot; dedi sesi titreyerek.</p>
<p>&quot;Sersemler her zaman delidir zaten,&quot; dedi Steiner. Kalktı, cebinden çıkardığı haritayı masanın üstüne yaydı. Adamlar çevresini sardılar. Parmağıyla batıya giden yolu izledi.</p>
<p>Krimskaya'nın biraz ötesinde Kırım'ın ve Karadeniz'in kuzey kesimi uzanıyordu.</p>
<p>&quot;Durum şu,&quot; diye açıkladı. &quot;Bu gece tümen, Krimskaya'nın doğusundaki yeni mevzilere hareket ediyor. Yarın gece kentin batısındaki devamlı yerleşme noktalarına varacak. Her tabur gerisinde artçı olarak bir Birlik bırakacak.</p>
<p>Başlangıçta, bizim burada yarın sabah beşe kadar kalmamız tasarlanmıştı. Sonradan Rusların kokuyu alıp boşaltılmış mevzilerin ötesine geçtiklerini öğrenmişler...&quot;</p>
<p>&quot;Yani Ruslar Krimskaya'ya bizimkilerden önce mi varacaklar?&quot; diye sordu Kruger.</p>
<p>Steiner omuz silkti. &quot;Olağan. Ne var ki buyruk buyruktur.&quot;</p>
<p>&quot;Yani yarın sabaha kadar burada kalmayı düşünmüyorsun, değil mi?&quot; dedi Dorn korkuyla.</p>
<p>&quot;Hayır, sabaha kadar değil. Ama iki saat süreyle buradan ayrılmamamız gerek, belki üç saat,&quot; dedi Steiner sırıtarak. &quot;Yoksa taburdan önce varırız Krimskaya'ya.&quot;</p>
<p>Adamların yüzleri sarardı. Maag zorla bir kahkaha attı. &quot;O da garip kaçar, değil mi?&quot; dedi. Gür, kızıl saçlarının arasından sinirden seyiren beyaz yüzü görünüyordu.</p>
<p>Zoll öfkeyle masaya indirdi yumruğunu. &quot;Düpedüz sersemlik bu!&quot; diye gürledi. &quot;Ben şu anda gidiyorum, hemen! Amma mantıksız...&quot;</p>
<p>Steiner'ın serinkanlı, dik bakışlarıyla karşılaşınca sustu, boynuna doladığı cırtlak sarı fuları çekiştirmeye koyuldu.</p>
<p>&quot;Senin ne düşündüğün kimseyi ilgilendirmez,&quot; dedi Steiner soğuk bir sesle. &quot;Öğüdünü isteseydim sorardım. Hem asker adamın mantıktan söz etmesi bir Yahudinin 'Heil Hitler!' diye bağırması gibi bir şeydir; şimdiye kadar öğrenmen gerekirdi.&quot;</p>
<p>Kruger dizine bir şaplak indirdi; ötekiler de kötü kötü güldüler. Kimse sevmezdi Zoll'ü. Taburun en hırçın adamıydı. Steiner, onun çaresizlik içinde yumruklarını sıkışını izledi.</p>
<p>Tiksinmişti. Doğruldu, palaskasını bağlarken Schnurrbart'a döndü.</p>
<p>&quot;Siz yataklarınızı yayın yine. Bir daha ne zaman uyuma olanağı buluruz kimbilir. Bir nöbetçi dik, önce Maag, sonra Dietz, sonra da Profesör girer nöbete. O zamana kadar gitme saati gelir zaten.&quot;</p>
<p>Onun kasketini alışını, tüfeğini omuzuna asıp kapıya doğru yürüyüşünü izlediler.</p>
<p>Schnurrbart, ister istemez bir adım attı. &quot;Nereye gidiyorsun?&quot; diye sordu.</p>
<p>&quot;Recon'a,&quot; dedi Steiner. Kapıyı hızla çekti.</p>
<p>Birlikte on bir kişiydiler. Tehlikelerle dolu ormanlık bölgeyi gözetleyemeyecek kadar azdılar. Sabaha kalmaz Ruslar, düşmanın zayıf noktalarını keşfederlerdi. Ne olurdu o zaman, Anselm düşünemiyordu bir türlü. Basbayağı intihar görevi verilmişti onlara.</p>
<p>Biri çöktü yanına. Baktı, Kern'i gördü. &quot;Ne dersin buna?&quot; diye sordu.</p>
<p>Kern omuz silkti. &quot;Ne denilebilir ki? İki ucu boklu bir değnek ki ne değnek! Herifler düpedüz gözden çıkarmışlar bizi.&quot; Anselm nefretle gözledi onu. Kern'in bayağı tavırları sinirine dokunuyordu. Başından beri hoşlanmamıştı şu heriften.</p>
<p>Dudağını ısırdı öfkeyle. &quot;Bütün diyeceğin buysa,&quot; dedi düşmanca bir sesle, &quot;söylemesen de olur.&quot;</p>
<p>Kern sert bir bakışla süzdü onu. &quot;Söylediklerimi beğenmiyorsan sormazsın bir daha,&quot; diye homurdandı. Kalın başparmağıyla ensesini kaşıdı. Kocaman, kıllı elleri vardı.</p>
<p>Anselm bu yayvan, çirkin burnu, basık alnı, karmakarışık saçları inceledi. İyi ki ona benzemiyorum, diye düşündü. Elini çocuksu yüzünden geçirdi.</p>
<p>Kern hakkında pek bir şey bilmiyordu; Kern iki hafta kadar önce bir fırın mangasından gelmişti buraya. Kimse bu naklin nedenini bilmiyordu. Aldırdıkları da yoktu. Belki de bir çeşit sürgündü. Hepsinin onun hakkında bildikleri tek şey, eskiden bir han işletmiş olduğuydu, ne yapar yapar bunu sokuştururdu araya. Mahzene dizdiği şarap şişelerinden söz ederken adamlar ilgiyle dinlerlerdi onu. Handan iyice bir gelir kazandığını çıtlatırdı sık sık; Anselm, bir çeşit hınç duyardı içinde o konuşurken. Dalgın dalgın, Kern'in beceriksiz parmaklarıyla cigara sarışını izledi, tütünün yarısı ye re döküldü. Adamın beceriksizliği Anselm'in öfkesini tazeledi.</p>
<p>Ötekiler masanın çevresinde oturuyorlardı. Kruger, &quot;Şimdi uykuyu düşünmenin sırası değil,&quot; diyerek bir deste kâğıt çıkardı cebinden. Burnunu kaşıdı, kaşlarını çattı. Kızgın bir hali vardı ama her zaman kızgındı zaten. Anselm karşısındakinin Könisberg'den gelme bir Doğu Prusyalı olduğunu anımsadı. Babasının Rus olduğu konusunda bir söylenti vardı, iyi konuşurdu Rusçayı. Ama Kruger bu konuda tek kelime söylememişti.</p>
<p>Profesör dedikleri Dorn, Kruger'in yanına oturmuştu.</p>
<p>Geçimli bir adamdı Dorn. Anselm bu adamın özellikle usul konuşma tarzını tutardı. Neden subay değildi Dorn, sık sık düşünmüştü bunu. Kruger'e bakılırsa kendi istemediğinden. Anselm bu açıklamayı yeterince inandırıcı bulmuyordu doğrusu.</p>
<p>Masanın geriye kalan son kişisi Dietz'di, topluluğun en genci bir Güney Almanyalı. Steiner &quot;Bebek&quot; adını takmıştı ona; Kruger hayal kurmaya pek düşkün olduğunu söylemişti.</p>
<p>Anselm onları teker teker süzdü; arkadaşlarının varlığı belki neşesini yerine getirebilirdi. Korunaktan ayrılacağı düşüncesi, içini eziyordu. Derin derin iç çekerek, &quot;Çok kötü be!&quot; diye mırıldandı.</p>
<p>&quot;Neymiş o çok kötü olan?&quot; diye sordu Kruger.</p>
<p>&quot;Buradan ayrılmak zorunda kalmamız.&quot;</p>
<p>&quot;Yer değiştirmeye alışmış olman gerek artık.&quot;</p>
<p>&quot;Hiç alışamayacağım galiba,&quot; dedi Anselm üzüntüyle. &quot;Burayı hazır edene kadar bir hafta uğraştık, canı cehenneme şu ordunun.&quot;</p>
<p>&quot;Amin,&quot; dedi Kruger yumruğunu indirerek; öylesine öfkeyle indirmişti ki yumruğunu, masanın üstündeki mum söndü.</p>
<p>&quot;Ne yaptığını gözün görsün salak!&quot; diye çıkıştı Kern.</p>
<p>&quot;Salak sensin,&quot; diye karşılık verdi Kruger.</p>
<p>Bir-iki saniye, dövüşe hazırlanan horozlar gibi birbirlerine meydan okudular, sonra Kern iskambilleri masanın üstüne fırlattı. &quot;Bıktım,&quot; diye homurdandı. &quot;Her şeyden bıktım!&quot; Kruger pis pis sırıttı. &quot;Korkudan ödün patlayacak.&quot; Kern, kollarını göğsünün üstünde kavuşturup durdu; besbelli bu sözü geçiştirmenin doğru olup olmadığını tartıyordu. Alaycı bir gülümseyişi yeğledi: &quot;Korktuğumu sandığına göre beni hiç tanıyamamışsın sen.&quot;</p>
<p>&quot;Nerden tanıyayım?&quot; diye üsteledi Kruger. &quot;Bize katılışın iki hafta oldu olmadı.&quot;</p>
<p>Kern kızardı. &quot;Senin payına övünülecek bir şey değil bu,&quot; dedi öfkeyle. &quot;Cephede geçmiş iki hafta, iki yıl sayılır. İşini sağlama bağla, gerisini Tanrıya bırak.&quot;</p>
<p>&quot;Bakın ne diyor beyler,&quot; diye öbürlerine seslendi Kruger.</p>
<p>&quot;Sağır değiliz ya,&quot; dedi Anselm. &quot;Herif elifi görse mertek(sopa) sanacak tutup bize bilgiçlik taslıyor. Amma iş ha!&quot;</p>
<p>Dietz kapıya baktı. &quot;Steiner nereye gitti acaba?&quot; Schnurrbart yavaşça esnedi. Sonra Kruger'e döndü. &quot;İstersen bir ara onu,&quot; dedi. &quot;Bölük çoktan yola çıkmış olmalı &quot;</p>
<p>&quot;Neden ben arayacakmışım?&quot;</p>
<p>&quot;En güvenilir adam sensin burada.&quot;</p>
<p>Kruger kalktı, tüfeğine uzandı. Schnurrbart'ın yüzünde hiç hoşuna gitmeyen bir şeyler sezmişti. Yine iskemlesine çöktü. &quot;Ben dadı değilim,&quot; diye terslendi. &quot;Steiner kendine bakabilir.&quot;</p>
<p>&quot;Orası öyle,&quot; dedi Schnurrbart kalkarak... &quot;Sana güvenmek zorunda kalsaydı, acırdım ona.&quot; Kruger'in ağzını açmasına kalmadan çıktı korunaktan.</p>
<p>Eşikte duraladı. Sık ağaçlıklı bir ormanda mevzilenmişlerdi, ama öylesine karanlıktı ki ortalık, en yakındaki ağaçlar bile görünmüyordu. Maag'ı buldu; nöbetin ne zaman biteceğini sordu Maag. &quot;On dakika sonra,&quot; dedi Schnurrbart. &quot;Steiner geldi mi buraya?&quot;</p>
<p>&quot;Şu yana doğru gitti.&quot;</p>
<p>Schnurrbart Maag'ın beyaz bir leke gibi duran yüzünü seçmeye çalıştı karanlıkta. &quot;Nereye doğru gitti?&quot;</p>
<p>&quot;Rusların oraya,&quot; diye karşılık verdi Maag. &quot;Ne olup bittiğini anlamaya.&quot;</p>
<p>&quot;Tek başına mı?&quot;</p>
<p>&quot;Tabiî, hep yaptığı şey. Ne var ki bunda?&quot;</p>
<p>&quot;Sersem!&quot; diye haykırdı Schnurrbart. Keşke daha önce çıksaydı aramaya.</p>
<p>Düşmüş yaprakların genzi yakan kokusu, birkaç gün önce eriyen, süngerleşmiş toprağa sinen karın kokusuna karışmıştı ormanda. Ağaçlardan çıtırtılar geliyordu. Tepeden küçük böcekler düşüyor, ormanı kaplayan ölü bitki tabakaları arasında dolaşıp duruyorlardı. Schnurrbart karanlığı gözledi. &quot;Ne kadar kalacağını söyledi mi?&quot; diye sordu.</p>
<p>&quot;Nereden bilebilir. Ruslara kalmış bir şey.&quot; Schnurrbart başını salladı. Ne yapacağını bir kestirebilseydi!</p>
<p>Bir süre konuşmadılar. Ormandaki nem, giysilerinden içeri sızmaya başlamıştı, bedenlerini delip geçiyordu sanki.</p>
<p>Sonunda Schnurrbart sipere girdi. Tedirginliği gitgide artıyordu. Maag'a döndü. &quot;Git bizimkilere söyle, hazır olsunlar&quot; dedi. &quot;On dakika daha bekleriz. Steiner bu arada gelmezse aramaya çıkarız.&quot;</p>
<p>Schnurrbart, ağır makinelinin arkasına çökerken Maag hendekten çıktı, hızla uzaklaştı. Schnurrbart dalgın gözlerle izledi onu, aklı hâlâ Steiner'deydi. Belki de saçmaydı bu kadar meraklanması. Gözlerinin önüne o anda belki de terk edilmiş bir Rus siperinde yanından eksik etmediği kitabını keyifle okuyan Steiner geldi, gülümsedi. Tam ona göre bir davranış. Tanıştıklarından bu yana Schiller'in şiirlerini cebinden çıkarmamıştı Steiner; en uygunsuz durumlarda bile sayfaları çevirmekten geri kalmazdı. Belki de yüz kere al baştan etmişti kitabı. Tuhaf; çünkü okumaya düşkün biri de değildi pek.</p>
<p>Schnurrbart, başlangıçta Steiner'in kendine ne kadar sert davrandığını hatırladı, ama bir gün bu gelişigüzel ve çoğunluk düşmanca olan tanışıklık birdenbire dostluğa dönüşüvermişti. Bir buçuk yıl kadar önce. Tabur, Kramatorsk'un güneyinde, Rusya karlarıyla örtülmüş, sonsuz bir düzlükte...</p>
<p>Günlerdir kesilmemişti kar, müthiş bir tipi. Korunakta oturmuş, küçük sobanın ateşiyle ısınmaya çalışıyorlardı. Gece olmak üzereydi. Öbür askerler uykuya dalmışlardı bile. Steiner okuyor, Schnurrbart sobanın kızgın kapağını kaldırmış, ekmek kızartıyordu. Ansızın kitabı elinden bırakmıştı Steiner, &quot;Satranç bilir misin?&quot; demişti.</p>
<p>&mdash; &quot;Eh şöyle böyle,&quot; demişti Schnurrbart. Steiner küçük bir satranç takımı çıkarmıştı denkten, sonra taşları dizmeye koyulmuştu. Oyuna başladılar. Schnurrbart iki, üç hamleden sonra Steiner'ın kendinden çok daha usta olduğunu ayırdetti. Yarım saat sürdü oyun. İkinci oyunda da başarısızdı. Şahını budalaca kaybedince, bir vuruşta bütün taşları dağıtıverdi.</p>
<p>Steiner duygularını belli etmeden bir cigara sardı, &quot;Kaybetmek kolay değil elbet,&quot; dedi.</p>
<p>Bir süre hiç konuşmadılar. Fırtına, karı kapıdaki çatlaklardan içeri savuruyordu. Schnurrbart piposunu çıkarıp doldurdu.</p>
<p>Yaktıktan sonra Steiner'e döndü. &quot;Karışmak gibi olmasın ama...&quot; dedi. Duraladı, soruyu en iyi nasıl sorabileceğini tarttı. Ansızın sordu sonra: &quot;Bir sevgilin var mı diye soracaktım.&quot;</p>
<p>Steiner'in yüzü allak bullak oldu birden; Schnurrbart nasıl özür dileyeceğini şaşırmıştı. &quot;Canını sıkmak istemezdim,&quot; diye atıldı, pişman olmuştu. Daha önceki konuşmalarında Steiner bu konuda konuşmak istemediğini belirtmişti. Ama üç yıl geçmişti aradan. Sormanın ne zararı vardı?</p>
<p>Schnurrbart canı sıkkın, piposunu masanın ayağına vurdu, cebine soktu. Konuşmak istemiyorsa bu iş burada biter diye düşünerek esnedi. &quot;Uyusam iyi olacak,&quot; diye mırıldandı. &quot;Çok yorgunum.&quot;</p>
<p>Bu sefer Steiner diretiyordu. &quot;Dur bir dakika.&quot; Uyuyanlara bir göz attıktan sonra kollarını masaya dayadı, öne doğru uzandı. &quot;Vardı bir sevgilim,&quot; dedi, &quot;Ama öldü.&quot;</p>
<p>Bu sözleri izleyen sessizlikte kükreyen, kırıp içeri girecekmişçesine kapıya yüklenen rüzgârın sesi duyuluyordu yalnız. Demek öyle, diye düşündü Schnurrbart, kayıtsız ama saygılı olmaya çalıştı. İskemlesine dayandı sonra, bacak bacak üstüne atarak Steiner'in gözlerinin içine baktı. &quot;Duygularını anlıyorum,&quot; dedi usulca.</p>
<p>Yine sustular. Yakınlarda bir yerde bir bomba patladı. Korunak, bir-iki sallandı, adamlardan biri inledi uykusunda, anlaşılmaz bir şeyler söyledi... Schnurrbart kapıya baktı.</p>
<p>Eşiğin hemen altında ince bir kar şeridi belirmişti. &quot;Bu sürer artık,&quot; diye mırıldandı Schnurrbart. Steiner karşılık vermedi; Schnurrbart yine ona dönerek sordu: &quot;Adı neydi?&quot;</p>
<p>&quot;Anne.&quot;</p>
<p>Schnurrbart başını eğdi. &quot;Güzel bir ad,&quot; dedi gelişigüzel. &quot;Ne oldu da öldü?&quot;</p>
<p>&quot;Bir kaza.&quot; Steiner kapıyı gösterdi parmağıyla. &quot;Böyle bir havaydı. Birlikte sık sık dağlara tırmanırdık. Tam doruğun orada ansızın bir fırtına patladı. Anne kaydı...&quot; Sustu, mumun titrek ışığına daldı. Yine uzun bir sessizlik oldu.</p>
<p>Schnurrbart'ın omuzları çökmüştü. &quot;Korkunç bir şey,&quot; dedi. &quot;Ne zaman oldu bu?&quot;</p>
<p>&quot;Otuz sekizde. Savaş başlamadan az önce.&quot;</p>
<p>&quot;Beş yıl önce, ha? Uzun bir zaman.&quot;</p>
<p>&quot;Sana öyle geliyor,&quot; dedi Steiner sinirli sinirli. Başını yavaşça sallıyordu. &quot;Benim için daha dün... Dün, bugün, yarın, sonsuza kadar.&quot; Bir tutam kara saç düştü alnının üstüne, eliyle geri itti saçları. &quot;Anlıyor musun, benim suçumdu,&quot; dedi. &quot;Yalnız benim suçum. Şu eller, şu gördüğün eller bırakıverdi onu. Sen de yaşasaydın o olayı, unutamazdın. Benim gibi, hiç aklından çıkmazdı.&quot;</p>
<p>Yüzü birdenbire çökmüştü, derisinin üstüne biri kezzap dökmüştü sanki. Keşke hiç hatırlatmasaydım, diye düşündü Schnurrbart. Çok utanmıştı, uzandı piposunu doldurdu yine. Sobadaki odunlar çıtırdıyor, ara sıra etrafa kıvılcım sıçratıyorlardı. Sessizlik büyük bir acı veriyordu içine.</p>
<p>Dirseklerini masaya dayadı birkaç kere boğazını temizledikten sonra konuştu: &quot;Neler duyduğunu anlıyorum, dayanılır şey değil gerçekten. Ama hep bunu düşünerek yaşayamazsın.&quot;</p>
<p>Steiner yavaşça başını kaldırdı, arkadaşına baktı. &quot;Hep mi?&quot; Bir şeye kulak veriyormuşçasına uzattı başını. Kendini zorlayarak güldü. &quot;Yok canım, hep düşünmeyeceğim elbet.</p>
<p>Onunla karşılaştığımda, bitecek acılar,&quot; dedi.</p>
<p>&quot;Karşılaştığında mı? dedi Schnurrbart, şaşırmıştı.</p>
<p>&quot;Tabiî. Aklımı kaçırdığımı sanıyorsun belki ama onunla karşılaşacağım yine, biliyorum. Ben yaşıyorsam o da yaşıyordur mutlaka. Savaş bitince bir gün nasılsa karşıma çıkacak.&quot;</p>
<p>&quot;Biraz fazla ileri gitmiyor musun?&quot; dedi Schnurrbart. Steiner başını hayır anlamında salladı. &quot;Herkes gidebildiği kadar ileri gider.&quot;</p>
<p>Bir süre sustular. Schnurrbart sordu sonra: &quot;Ya karşılaşamazsan?&quot;</p>
<p>Steiner yavaşça yüzünü ondan yana döndü. &quot;Ne dedin?&quot;</p>
<p>&quot;Yani onunla karşılaşmazsan ne yapacaksın?&quot;</p>
<p>Steiner elini hafifçe sallayarak geçiştirdi bu soruyu. &quot;Bu savaşı sağ salim atlatırsam,&quot; dedi, &quot;karşılaşacağım onunla. Ama atlatamazsam.&quot; Kalktı, kapının yanındaki küçücük pencereye yürüdü, dışarı baktı.</p>
<p>Schnurrbart, piposunu çekmiş, çizmelerini incelemeye koyulmuştu. Başını kaldırdığında Steiner'in kendini izleyen alaycı bakışlarıyla karşılaştı.</p>
<p>&quot;Ne düşünüyorsun?&quot; diye sordu Steiner. Schnurrbart onun kavga aradığını sezmişti.</p>
<p>&quot;Hiiiç,&quot; dedi omuzlarını silkerek.</p>
<p>&mdash;&quot;Neden çabalıyorsun?&quot; dedi Steiner küçümsercesine. &quot;Anlayamazsın ki dediklerimi.&quot;</p>
<p>&quot;Neden anlayamayayım?&quot;</p>
<p>&quot;Anlayamazsınız,&quot; diye yineledi Steiner, ansızın kızmıştı. &quot;Hiç biriniz anlayamazsınız; ilkel adamlar, ne olacak!&quot;</p>
<p>&quot;Bir dakika ama...&quot; diye başladı Schnurrbart; Steiner sözünü kesti,</p>
<p>&quot;İlkel insanlarsınız hepiniz; bir kadının neler demek olabileceğini aklınıza bile getiremezsiniz. Sizin gözünüzde sıradan bir yaratıktır kadın; bacaklarını açsın da... kim olursa olsun fark etmez!&quot;</p>
<p>Sesini yükseltmişti, ranzalarda uyananlar oldu. Uykulu gözlerle ikisini süzdüler; içlerinden biri, &quot;Susun be!&quot; diye homurdandı. &quot;Bırakın da uyuyalım!&quot;.</p>
<p>Duvara bir yumruk indirerek döndü Steiner, dört adımda adamın yanına geldi. &quot;Sen sus!&quot; diye kükredi. &quot;Kapa çeneni salak! İşiniz gücünüz uyumak, yemek...&quot; Birden bire sustu. Adamların şaşkın, uykulu yüzlerini tiksintiyle süzdü bir süre, sonra döndü.</p>
<p>O kapıya doğru yürürken Schnurrbart koluna yapıştı. &quot;Bu söylediklerine inanıyorsan inan,&quot; dedi yavaşça. &quot;Ama şunu bil ki adamlara haksızlık ediyorsun.&quot;</p>
<p>Steiner gözlerinin içine baktı. Sonra birden bire eğildi ona doğru. &quot;Ya sen?&quot; dedi, &quot;Sana da haksızlık etmiyor muyum?&quot; Döndü, korunaktan çıktı.</p>
<p>Bu olayı her hatırlayışında tedirginlikle karışık bir hoşnutsuzluk duygusu kaplardı Schnurrbart'ın içini. O anda yanlış bir sözcük kullanmış olsaydı, Steiner'le ilerdeki ilişkileri katlanılmaz bir hale gelecekti, emindi bundan. Oysa birbirlerine yaklaşmıştılar. Umduğu kadar değil belki, çünkü Steiner çekingenliği bir türlü silkip atamamıştı…</p>
<p>Birliktekilerden, onun güvenini kayıtsız şartsız kazanabilmiş tek kişi yoktu. Sık sık, en küçük olayları bahane edip hepsinden uzak kalmak istediğini, onlara karşı hiç bir sorumluluk taşımadığını belirtirdi.</p>
<p>Sonucu kolaylıkla kötü çıkabilecek tehlikeli bir görev aldığında bile düşüncelerini kendine saklardı.</p>
<p>Schnurrbart birdenbire geçmişi unuttu. İçini çekerek hendeğin üstünden bir göz attı çevreye. Karanlık, is gibi yapışmıştı ağaçlara.</p>
<p>Karanlıktan bir adam çıktı, ona doğru yürüdü. Hollerbach'tı gelen. &quot;Ne yapıyorsun burada?&quot; diye sordu Hollerbach.</p>
<p>&quot;Hiç,&quot; diyerek omuz silkti Schnurrbart. &quot;Steiner'den haber çıktı mı?&quot;</p>
<p>&quot;Yok, kim bilir hangi cehennemde!&quot;</p>
<p>&quot;Bu kovalamaca da canını sıkıyor insanın,&quot; diye homurdandı Schnurrbart. &quot;Hiç değilse birimizi alsa yanına.&quot; Hollerbach omuz silkti. &quot;Nerede olduğunu biliyorsundur sen.&quot; Schnurrbart da uzun boyluydu, ama Hollerbach tepeden bakıyordu ona. Başında kasketi yoktu, uçuk sarı, beyazımsı saçları gecede miğfer gibi parlıyordu. Kruger ile o, birliğin sayılı &quot;yaşlı&quot;larındandılar. Dürüst, geçimli bir adamdı, hemen her dağıtımında sevgilisinden mektup almakla ün yapmıştı.</p>
<p>Gelgelelim geçen hafta posta gelmemişti tabura. Schnurrbart bütün Kafkas Ordusu'nu tuzağa düşüren büyük bir kuşatma harekâtı söylentilerini hatırladı. Bu masallara pek aldırmazdı ama kendilerini tatsız sürprizlerin beklediğinin de farkındaydı. Steiner yanlarında olsaydı keşke. Yüksek sesle; &quot;Katır gibi inatçı,&quot; dedi.</p>
<p>&quot;İzinden döneli beri ateş püskürüyor,&quot; dedi Hollerbach. &quot;Ne oldu acaba?&quot;</p>
<p>&quot;Ben de bilmiyorum.&quot; Schnurrbart da bunu düşünüyordu aylardır.</p>
<p>&quot;Her neyse,&quot; diye konuşmayı sürdürdü Hollerbach, &quot;çavuşluktan erliğe düşmeyi başarabildiğini, hele ceza taburunda da dört ay geçirdiğini gözönünde tutarsak epey bir şeyler becermiş olmalı.&quot;</p>
<p>Schnurrbart karnını kaşıdı, düşünceli görünüyordu. Bu konuyu deşmek istemiyordu aslında. Birlik'te, söylentiler birbirini izlemişti ama Steiner'in rütbesinin geri alınış nedenleri tamtamına öğrenilememişti. &quot;Bence sandığın kadar önemli bir şey değildir,&quot; dedi yukardan alarak; &quot;ağzını bir parça açmayagör, hemen takıveriyorlar içeri.&quot;</p>
<p>&quot;Orası öyle.&quot; Konuşma tavsayınca Schnurrbart zamanı hesabetmeye çalıştı. Steiner bölüğe altı ay önce dönmüştü. Izyum'da yaralanmış, memleketine hastaneye yollanmıştı.</p>
<p>Her halde anlatmak istemediği bir şey olmuştu bu arada.</p>
<p>500. Ceza Taburu'na postalanmıştı. Cezasını çektikten sonra onbaşılığa yükseltilmiş, altı ay önce de her zamankinden biraz daha içine kapanık, biraz daha asık yüzle bölüğe dönmüştü işte. Schnurrbart, onun yağdırılan soruları nasıl ilgisizce geçiştirdiğini hatırladı; sonunda sormaktan vazgeçmişlerdi ister istemez. Aslında son haftalardaki başdöndürücü gelişmeler bu konu üstünde daha fazla kafa yormalarına engel olmuştu. Tuapse'dan çekilişlerini &quot;esnek savunma&quot; diye nitelendirmek gülünçtü artık, sonun başlangıcındaydılar galiba.</p>
<p>Bütün bunları ve Steiner'in durumunu düşünen Schnurrbart içini çekti. &quot;Aramaya başlasak,&quot; dedi sabırsızca.</p>
<p>&quot;Ben de onu diyecektim. Ama bu karanlıkta ne aranır? Bildiğimiz kadarıyla hâlâ oradalar Ruslar.&quot;</p>
<p>Schnurrbart içinden hak verdi ona. Kütüklüğünü kuşandı; &quot;Hadi,&quot; dedi, &quot;sen içeri gir de ısın biraz. Ben nöbette kalacağım, ne olur ne olmaz. Neredeyim biliyorsun nasılsa.&quot; Hollerbach başını salladı, yorgun adımlarla korunağa doğru yürüdü.</p>
<p>Adamların çoğu uykuya dalmışlardı. Masanın başında Dorn vardı yalnız. Dietz'den biraz sonra nöbeti devralacağına göre uyumanın yararı yoktu. Üstelik günlerdir gitgide azalan tayınlar yüzünden sık sık kramp giriyordu midesine, uyuyamıyordu.</p>
<p>Korunağı şöyle bir gözden geçirip içini çekti. İki haftadır eşek gibi çalışmış, yakın yakın köylerden malzeme getirip döşemişlerdi korunağı, kazı yapmış, marangozluk etmiş, pervazları, çerçeveleri, hasır şilteleri hazırlamış, oturulacak hale getirmişlerdi; bütün çaba boşa gitmişti işte. Dorn başını eğip insanların ufacık incelikler gözeterek yaptıkları yerlere nasıl içtenlikle bağlandıklarını düşündü. Başkalarına göre bir oyuktan farksızdı burası ama onlar gibi yersiz yurtsuz askerler için neler demekti. Bu uçsuz bucaksız toprakların, sinir bozucu stratejilerin ülkesinde, hiç bir yerinde anılarıyla ilintili bir şeyler bulunmayan bu yabancı ülkede korunak bir çeşit babaeviydi.</p>
<p>Ve tıpkı baba evlerindeymişler gibi bütün duygularıyla ona bağlanmışlardı.</p>
<p>Oysa şimdi yine sökeceklerdi direkleri yerlerinden, içlerinde türlü kaygılarla bilinmeyene doğru yola çıkacaklardı.</p>
<p>Steiner'in verdiği rapor pek iç açıcı değildi. Yarın nerede geceleyeceklerini kim bilebilirdi?</p>
<p>İçini çekti, saate baktı. Nöbet zamanı gelmişti. Ağır ağır yerinden kalktı, çelik miğferi başına geçirdi, tüfeğini alıp dışarı çıktı. Başını kaldırdı, havaya baktı; yağmuru duydu yüzünde. Dikkatle indi kaygan basamaklardan. Gözlükleri buğulanmıştı. Çıkardı, gözlerini karanlığa alıştırmağa çalıştı. Kapıdan bir - iki adım ötede Dietz çıktı karşısına; bir ağaca dayanmış, duruyordu.</p>
<p>&quot;Geldin mi?&quot; diye sordu Dietz.</p>
<p>&quot;Vakit tamam,&quot; dedi Dorn.</p>
<p>Dietz ona doğru bir adım attı. &quot;Ne pis hava,&quot; derken dişleri hafifçe birbirine vuruyordu. Tüfeği omuzundan alıp silkindi birkaç kere. &quot;Bu gece işimiz iş,&quot; dedi. &quot;Düşün, böyle batak bir ormanda otuz beş kilometre yol yürü işin yoksa.&quot;</p>
<p>&quot;Feci gerçekten,&quot; diye onayladı Dorn.</p>
<p>&quot;Bari yağmur dinse,&quot; dedi Dietz, karanlığın içinde Dorn'un yüzünü seçmeye çalışarak. İkisi de sustular, kaygılı gözlerle karanlığa baktılar.</p>
<p>Yağmur, durmaksızın yağıyordu; ağaçlardan düşen iri damlalar patır patır iniyordu kuru yaprakların üstüne. Dorn yağmurluğunu çekerek bir ağaca yaslandı. &quot;Dikkat et,&quot; dedi Dietz. Dorn'un omuzuna dostça vurarak korunağa doğru yürüdü.</p>
<p>Dakikalar geçiyordu. Karanlık artmıştı. Bir yerlerden bir baykuşun uğursuz sesi geliyordu. Bir esinti ağaçları salladı, çadırın tepesine düşen taşların sesi gibi bir takırtı kapladı ortalığı. Dorn, miğferini geriye doğru iterek karanlığın içine dikti gözlerini. Gözlükleri cebindeydi; bu havada neye yarardı gözlük?</p>
<p>Acaba neden gecikti Steiner? diye düşündü. Midesindeki kramplar artıyordu. Yumruğunu midesine bastırıp soluğunu tuttu. Birkaç saniye durdu sancı. Ama yumruğunu çekince iki misli arttı. İki büklüm oldu Dorn, bunun da para etmediğini görünce çömeldi.</p>
<p>Evet, iyi geliyordu çömelmek. Çenesini sıvazlarken sakallarının uzunluğunu fark etti. Derisi ıslak ve yapışkandı. Kir, pislik, diye düşündü tiksintiyle, her şey kirli, üstümüz başımız, vücudumuz, çamaşırlarımız, her şey. Bir süre sonra iki kolunu birden bacaklarına dayadı; başı düşüyordu.</p>
<p>Tüfeğini bacaklarının arasına sıkıştırmıştı. Üstüste garip sesler geldi kulağına, aldırmadı bile. Uzun bir süredir yakasını bırakmayan, artık gövdesinin canlı bir parçası haline gelen korku yavaş yavaş sağır bir kayıtsızlığa dönüşmüştü.</p>
<p>Başı gittikçe düşüyordu. Dudakları aralıktı, salyası usulca sızıyordu aradan. Hınçla dolu, budalaca bir hoşnutluk duyuyordu böyle kendini bütün bütüne bırakmaktan. İşte ben aslında böyleyim, diye düşündü, ben buyum. Maria bir görseydi bu durumumu. Karısını düşündükçe biraz uyanır gibi olmuştu. Başını kaldırdı, ağzını kapadı. Maria, diye düşündü, Maria, Betty, Jürgen. Jürgen okula başlayacak bu yıl. Zamanın böylesine hızlı geçmesine şaşarak başını salladı. Sonra karısının Jürgen'i her sabah okula götürüşünü gözlerinin önüne getirmeye çalıştı. Sevinçle gülümsedi; düşünceleri daha ciddî bir konuya yöneldiği halde gülümseme dudaklarında kaldı. Betty, iki yaş daha küçüktü Jürgen'den, sessiz, ciddî bir çocuktu, annesi gibiydi. Sık sık hastalanırdı, yaşıtları olan öbür kızlara da benzemezdi.</p>
<p>Doktor, birkaç aylığına onu sayfiyede bir bakımevine yollamalarını salık vermişti. Şu savaş çıkmasaydı. Daha çok süremezdi ama ne zaman biterdi acaba?</p>
<p>Bunları düşünürken sert bir el yapıştı omuzuna, onu tuttuğu gibi ayağa kaldırdı. Korkudan eli ayağına dolaşmış, Steiner'e bakıyordu.</p>
<p>&quot;Varoluşçu felsefenin geçerli olabilmesi için önce varolmak gerekir sayın Profesör,&quot; dedi Steiner sert bir sesle. &quot;Görev başında uyursan varolamazsın uzun boylu. Kap tüfeğini bakayım!&quot;</p>
<p>Yakasını kurtarınca yerde tüfeğini aramaya davrandı Dorn. Doğrulduğunda, Steiner ormandan gelen sesleri dinliyordu. Dorn'a döndü. &quot;Oturarak nöbet tutmana karışmam,&quot; dedi, &quot;Ama uyuyayım deme.&quot; Sonra korunağa girdi. Birkaç dakika sonra elinde yağmurluklar ve battaniyelerle geri dönmüştü. Battaniyeyi yere yaydı, yağmurluğu omuzuna aldı, bir ağacın altına çöktü. &quot;Çok yanıma,&quot; dedi Dorn'a, &quot;Karanlıkta, yerde oturunca daha iyi görebilirsin etrafını.&quot; Dorn, sesini çıkarmadan emre uydu. Uykusu kaçmış, kendini suçlu görmeye başlamıştı. Kramptan söz etse miydi acaba? Ama ne tuhaf, sancı falan kalmamıştı. Birkaç dakika, sessiz oturdular. &quot;Anayola kadar gittin mi?&quot; diye sordu Dorn.</p>
<p>&quot;Gittim&quot;.</p>
<p>&quot;Şey... nasıl?&quot;</p>
<p>&quot;Çok güzel,&quot; dedi Steiner. sinirli sinirli gülümseyerek. Dorn, kaygıyla inceledi onu. &quot;O da ne demek? Hiç Rusa rastladın mı?&quot;</p>
<p>&quot;Hem de sürüyle Rus'a, Piyadeler, tankçılar, tanklar, kısacası Rus Ordusunun tümü orada.&quot;</p>
<p>Dorn duruyordu. &quot;Anayolda mı?&quot;</p>
<p>&quot;Havada olacak değil ya.&quot;</p>
<p>Dorn derin bir soluk aldı. &quot;Tanrım,&quot; diye mırıldandı. Ayakları kurşun gibi ağırlaşmıştı; ıslak üniforması, zırh gibi aşağı çekiyordu gövdesini.</p>
<p>Steiner, dizlerini karnına çekti, tüfeğini bacaklarının arasına sıkıştırdı. &quot;Trafiğin azalmasını beklememiz gerekecek. Yarın sabah ortalık biraz yatışır herhalde.&quot;</p>
<p>&quot;Durum umutsuz ama,&quot; dedi Dorn, sinirleri iyice bozulmuştu. &quot;Anayolu unutsak olmaz mı?&quot;</p>
<p>&quot;Yani iki misli uzun bir yoldan mı gidelim? Vakit yok. Ruslar Krimskaya'ya bizden önce varırlarsa yandığımız gündür.&quot;</p>
<p>Steiner'in bu serinkanlı açıklamaları Dorn'u büsbütün telâşa vermişti. Islak yüzünü elinin tersiyle silip, &quot;Peki ne yapacağız öyleyse?&quot; diye sordu.</p>
<p>Steiner öfkelenmişti. &quot;Dediğimi duydun. Anayoldan gideceğiz.&quot;</p>
<p>&quot;Ya Ruslar görürlerse?&quot;</p>
<p>&quot;Günaydın der, sabah kahvesine çağırırız onları.&quot;</p>
<p>Dorn, içini kaplayan korku dalgasını atlatmak için gözlerini yumdu. Rus taburları önünde yürüyorlardı işte, işte binlerce tüfek doğrultulmuştu üstüne.</p>
<p>Kısa bir sessizlik oldu. Ansızın bir kahkaha attı Steiner.</p>
<p>&quot;Sen filozofsun, değil mi?&quot; dedi.</p>
<p>Dorn, şaşkınlıkla baktı ona. &quot;Evet, niye sordun?&quot;</p>
<p>&quot;Durumumuzu daha serinkanlı bir şekilde gözden geçirememene şaştım da.&quot;</p>
<p>&quot;iyi ama bunun felsefeyle ne ilgisi var?&quot;</p>
<p>Steiner yine güldü. Bir süre karanlığı, yağmuru gözledi. Sonra konuştu: &quot;Hep nesnelerin arasındaki ilintileri çözmeye çalışmıyor musun? Ama bana öyle geliyor ki bu yüksek bilgilerinin sana pek bir yararı dokunmuyor… Alışılmadık bir durumla karşılaştın mı, felsefe çıkmaza giriyor.&quot;</p>
<p>&quot;Nereden çıkardın bunu?&quot;</p>
<p>Steiner sıkılmıştı. &quot;İlintiler her yerde varsa, her durum haklı çıkarılabilir, bizimki bile.. Yani..&quot; Biraz düşündükten sonra ekledi: &quot;Ben ilintilere falan inanmam, rastlantıya inanırım.</p>
<p>Rastlaşmalara. Bence her rastlantı öbür rastlantılarla ilintisi olmayan başlıbaşına bir evredir kişinin yaşamında. Her biri kendi ölçüsü içinde anlamlı ya da anlamsızdır, özel yaşamımızdaki işlevi ölçüsünde. Yani bence anlamsız bir deney, yalnızca bir başka şeyle ilintisini kurabildiğimiz için anlamlı olamaz. Belki anlatamıyorum ne demek istediğimi.</p>
<p>Öğretmen değilim ki. O yüzden de sizlerin her türlü saçma sapan şeyden anlam çıkarmaya çalışmanıza, büyük çözümler bulmak için yırtınmanıza, iri lâflar etmenize, sonra da dönüp başladığınız yere çakılmanıza kahroluyorum. Siz de öylesiniz değil mi Profesör?&quot;</p>
<p>Dorn duraladı... Çekici bir konuydu bu, yine de bir yerlere gidebileceklerini sanmıyorum. Ama kesin bir tavır alması gerekti. &quot;Nihilizm diye bir şey duydun mu?&quot; diye sordu.</p>
<p>&quot;Orta okuldayken duymuştum,&quot; dedi Steiner ukalaca. &quot;Nihilist, varlığı ve düzeni yadsır. Bense anlamsızlığın anlamını yadsıyorum.&quot;</p>
<p>&quot;Anlamsız görünen şeyin diyelim.&quot;</p>
<p>Steiner görünmeyen elini önlerinde uzanan karanlığa doğru uzattı. &quot;Oradaki şey görünüyor mu ki?&quot;</p>
<p>&quot;Tartıştığımız konu bu değil,&quot; dedi Dorn serin kanlılıkla. &quot;Nesneleri bu kadar kesin kavramamaya çalış. Esrarengiz, anlaşılmaz bir dünyadayız düşün ki. Bize çevremizin gizlerini öğreten, adım adım o gizlere yönelten başka insanlar olmasaydı, bu gizlerin görünüşlerine alışırdık yalnızca, ama onları kavrayamazdık.&quot;</p>
<p>Steiner, kaşlarını çatmış, dinliyordu. &quot;Devam et,&quot; dedi yağmurluğuna iyice sarınarak.</p>
<p>&mdash;&quot;Yaşamamıza anlam.. yaşamamıza güven katabilmek için çevremizdeki insanlara gereksinme duyuyoruz.</p>
<p>Varoluşumuzun rastlantıları, olayları için de aynı gerçek geçerli. Hepsi birleşip yaşamamızın mozayiğini oluşturuyorlar. Onları bu birleşimden çıkarıp teker teker incelediğimiz zaman anlamsızmış gibi geliyorlar bize.</p>
<p>Felsefe ilintilere düşkündür. Anlamsızlık düşüncesini yadsıması gerekir bu yüzden.&quot;</p>
<p>&quot;Peki,&quot; dedi Steiner. &quot;Felsefe, savaş konusunda ne diyor? Savaşın anlamsızlığı üstüne ne gibi bir görüşü var?&quot;</p>
<p>Dorn, aralarından düzgün yağmur damlaları sızan sık yapraklı ağaçlara baktı. &quot;Yalnızca bizim bireysel varoluşumuzun mozayiği söz konusu değil,&quot; dedi. &quot;bir ulusun tarihinden oluşmuş bir mozayik de var. Savaşın ilk eldeki anlamsızlığı, bir ulusun hayatı içinde incelendiğinde anlam kazanabilir. Tabiî, karşılıksız kalan sürüyle soru da var bu arada. Saatlerce konuşabiliriz. Sen ilgilenir misin bu konularla?&quot;</p>
<p>&quot;Yaşamaya yetecek kadar.&quot; Steiner kaçıyordu. Konuşma, hesapladığından değişik bir yöne kaymıştı, ilgisini yitiriyordu. &quot;Her neyse., bence felsefe de her cevapta yeni sorular buluyor.&quot;</p>
<p>&quot;Hepsinde değil,&quot; dedi Dorn.</p>
<p>İkisi de sustular. Sonra Steiner Dorn'un gözlerinin içine baktı. &quot;Sana bir şey sormak istiyorum.&quot;</p>
<p>Dorn irkilmişti. &quot;Buyur &quot;</p>
<p>Steiner, yağmurluğunu silkeledi. Yine omuzlarına sardıktan sonra yüzünü elleri arasına alıp., &quot;Şöyle bir örnek koyalım,&quot; dedi. &quot;Diyelim ki bizim için son derece değerli bir şeyi yitirmişiz. Her şeyden fazla sevdiğimiz bir şeyi. Şimdi ben bu yitirişin anlamsız olduğuna karar veriyorsam bir gün yitirdiğim şeyi bulacağım inancıyla kendimi avuturum, böylelikle yitiğin üstüne bir çizgi çekilir. Değil mi?&quot;</p>
<p>&quot;Neyi yitirdiğine bağlı bu,&quot; dedi Dorn.</p>
<p>Steiner başını sertçe salladı. &quot;O önemli değil,&quot; dedi sinirli bir sesle. &quot;Değerli olması önemli. Ne diyordum. Öte yandan, yitirişin anlamlı olduğuna karar verirsem, bulabilme olanağına bel bağlayamam. Yitişi için belli bir neden vardır, öyleyse yitik kalması gerekir derim. Hangisi doğru şimdi bunların? Ya da başka türlü sorayım: Hangisi daha iyi?&quot;</p>
<p>&quot;Yine neyi yitirdiğine bağlı.&quot;</p>
<p>&quot;Şaşma ben ilkelerden söz ediyorum.&quot;</p>
<p>&quot;Özel bir soru bu. Karşılık verebilmek için yitirilen şeyin özelliğini bilmem gerekir.&quot;</p>
<p>Steiner'in yüzü asıldı. Çabucak ayağa kalktı, eğilip battaniyesini aldı yerden. &quot;O zaman konuyu burada keseriz, daha iyi.&quot;</p>
<p>Dorn, Steiner'i anlama fırsatını kaçırdığına üzüldü. Sandığından da yorgundu Steiner. Ama eninde sonunda onun sinikliğinin nedenlerini keşfedecekti. Altı üstü yirmi beş yaşındaydı daha oğlan.</p>
<p>&quot;Öbürlerini uyandırayım,&quot; dedi Steiner. &quot;Bir ara yine konuşuruz bu konuda. Bana bir açıklama borçlusun.&quot;</p>
<p>&quot;Ne konuda?&quot;</p>
<p>&quot;Biliyorsun,&quot; dedi Steiner. Battaniyesini sardı. &quot;Başlangıçta, felsefenin olağanüstü durumlarda da geçerli olması gerektiğini savunmuştum.&quot;</p>
<p>&quot;Evet,&quot; dedi Dorn.</p>
<p>Steiner, gözlerini yüzüne dikmişti. &quot;Unutmadığına sevindim. Bir gün bu ilkenin senin durumunda neden işlemediğini soracağım.&quot;</p>
<p>&quot;Şimdi cevap vereyim istersen.&quot;</p>
<p>&quot;Şu anda duymak istemiyorum.&quot; dedi Steiner. &quot;Bu günlük bu kadar felsefe yeter.&quot; Korunağa doğru yürüdü. Dorn ardından geliyordu.</p>
<p>Hollerbach, Schnurrbart'ı çağırmak için gittiğinde, Steiner dahil herkes masaya oturmuştu. Schnurrbart, yüzüne bile bakmadan onun alaycı gülümseyişini görür gibi oldu.</p>
<p>Ranzalardan birine doğru yürüdü, oturdu.</p>
<p>&mdash;&quot;Benim için meraklanmışsın,&quot; dedi Steiner. Sesindeki iğneleyici hava, Schnurrbart'ın kanını tepesine çıkarttı. Piç, diye düşündü öfkeden titreyerek, eşekoğlu eşek! Durup dururken aşağılanmıştı. Bir daha meraklanırsa.. Piposunu kurcaladı. Steiner, gri gözleri parıl parıl yanarak gözledi onu. Masanın başına geldi, haritayı eliyle düzelttikten sonra adamlara, yanına gelmelerini işaret etti.</p>
<p>&mdash;&quot;Krimskaya ne kadar uzakta?&quot; diye sordu Maag, haritayı görebilmek için başını iyice uzattı.</p>
<p>&quot;Otuzbeş kilometre kadar. Anayoldan gidersek altmış kilometreyi bulur.&quot;</p>
<p>&mdash;&quot;Öyleyse anayoldan gitmiyeceğiz,&quot; dedi Kruger. Steiner, haritaya baktı. &quot;Yolumuz batak. Haritadan öyle anlaşılıyor. Bir de ırmak var. Her yan sazlık. Asıl o yana geçip geçemeyeceğimiz...&quot;</p>
<p>&quot;Öyleyse anayoldan gidelim&quot;, dedi Kruger.</p>
<p>&quot;Tabii,&quot; diyerek başını salladı Kern. &quot;Düzgün yoldan gitmek çok daha kolaydır. Yarın geceye kadar altmış kilometre yürüyebiliriz. Tabur da oradan gitti herhalde.&quot;</p>
<p>&mdash;&quot;Bir kere tabur yürüyerek gitmedi,&quot; diye açıkladı Steiner, &quot;kamyona doluştular. İkincisi, anayoldan gidersek engellemeyle karşılaşacağız gibi gelir bana.&quot;</p>
<p>Kern, boş gözlerle inceledi haritayı. &quot;Neden?&quot; diye sordu. Bir an sustu Steiner, onların kaygıyla dolu yüzlerini inceledi. Sonra ayağa kalktı. &quot;Ruslar anayolda. Yani ormandan yürümemiz gerekir. Anayolu geçmedende ormana giremeyiz.&quot; Tüfeğini omuzlayıp kapıya yürüdü, açtı. &quot;Hadi!</p>
<p>Birbirinize yapışarak yürüyün, kapayın çenelerinizi.&quot; Adamlar, birbirlerinin ardısıra seyirttiler. Korunaktan en son çıkan Steiner'di. Sobaya öyle bir tekme savurdu ki küller yerlere saçıldı. Çıktı, kapıyı ardından çekti. Adamlar birkaç metre ötede bekliyorlardı. Başa geçti; birlik yola koyuldu.</p>
<p>Ormanda ilerlerken ağızlarını bile açmadılar. Yirmi dakika sonra ağaçlar seyreldi, bir beş dakika sonra da ormanın sonuna vardılar. Sürülmüş tarlalara adım attıklarında buz gibi bir rüzgâr kamçıladı yüzlerini. Daha beş altı metre gitmişlerdi ki çamur topuklarına yapışmaya başladı. Makineli tüfeklerin, tabancaların, donanım kutularının ağırlığı altında soluk soluğa ilerliyor, her adımda bir küfür savuruyorlardı. Kruger, Hollerbach'ın tam arkasındaydı.</p>
<p>Makineli tüfeğini sağ omuzunda kürek taşır gibi taşıyordu. Bir ara kaydı, bir hendeğe yuvarlandı. Bitkin bir halde çıktı, ellerindeki çamuru sildi. Şu pis savaş, diye düşündü acı acı, şu kahrolası savaş; derken Hollerbach'a çarptı.</p>
<p>&quot;Ayakta uyumanın cezası bu,&quot; diye fısıldadı Hollerbach, tüfeğini öbür omuzuna alarak. Kruger onun sırtına bir yumruk attı. &quot;Kes sesini. Daha ne kadar yolumuz var acaba? Şu lanet tarla hiç bitmeyecek galiba.&quot;</p>
<p>Ansızın durdu Hollerbach.</p>
<p>Kruger öndeki gruba doğru yürüdü. &quot;Ne oluyor?&quot; Adamlar karşılık vermediler. Önlerindeki karanlığın içinden tankların uğultusu, tepeleme dolmuş kamyonların gıcırtısı yükseliyordu. Rüzgârın ilettiği sesler, haykırmalar geliyordu kulaklarına.</p>
<p>&quot;Ruslar,&quot; diye fısıldadı Hollerbach.</p>
<p>&quot;Koca bir ordu,&quot; diye kekeledi Kern. Titreyen parmaklarıyla hiç düşünmeden bir cigara sıkıştırdı dudaklarının arasına. O kibriti yakarken, Steiner bitti önünde. Sert bir tokat sesini, bastırılan bir cigaradan çıkan kıvılcımlar izledi. Kern, iniltiye benzer bir ses çıkardı, iki elini ağzına götürdü.</p>
<p>Her şey Öylesine hızlı geçmişti ki öbürleri ancak Steiner geri çekilip de tüfeğine davranınca işin aslını kavrayabildiler. &quot;Seni sersem seni!&quot; Sesi öfkeden kısılmıştı. Adamlar korkuyla baktılar ona; Kern'in elleri hâlâ ağzındaydı. &quot;Seni kurşuna dizmeli!&quot; diye fısıldadı Steiner öfkeyle. Döndü, başa koştu yine. Ses çıkarmadan, onun ardından yürüdüler.</p>
<p>Yüz metre kadar aynı yönde ilerlediler. Hafif bir yokuş başlamıştı. Sesler gittikçe netleşiyordu. Kabaraların takırtısını bile duyabiliyorlardı. Ama her yan öylesine karanlıktı ki on adım ötesi görünmüyordu. Anayoldan kırk metre uzağa gelmişlerdi ki Steiner durmalarını emretti.</p>
<p>Hollerbach'la Schurrbart'a seslendi. &quot;Siz benimle gelin. Geri kalanlar burada bekleyecek.&quot; Üçü, iki büklüm karanlıkta kayboldular.</p>
<p>Adamlar, ıslak toprağa çökmüş, anayoldan gelen gürültülere kulak veriyorlardı. Uykuları kaçmıştı. Kruger saatine baktı.</p>
<p>Dörttü. Yağmur da yavaşlamıştı. Arasıra bir - iki damla serpiyordu. Keşke şöyle bir boşansa, diye düşündü Kruger. &quot;Karşıya geçemiyeceğiz,&quot; dedi yanında oturan Dietz'e.</p>
<p>Dietz omuzlarını silkti. Yüzünü elleri arasına almış, pişmanlık içinde bir köşede oturan Kern'e baktı. &quot;Ona vurması doğru değildi,&quot; diye fısıldadı.</p>
<p>Yere tükürdü Kruger: &quot;Scheisse!&quot;</p>
<p>&mdash; &quot;Ne demek yani?&quot; diye karşı çıktı Dietz &quot;Doğru değildi davranışı.&quot; Öfkesinden kekelemeye başlamıştı. &quot;Her onbaşı yüzümüze bir tokat indirecek olsaydı ne yapardık?&quot; Kruger kolunun yanıyla ıslanmış yüzünü kuruladı. &quot;Niye bu kadar üstünde duruyorsun?&quot; diye homurdandı. &quot;Unut Allahaşkına. Şu anda düşünülecek çok daha önemli şeyler var.&quot;</p>
<p>Yılgın, sustu Dietz. Üzgün üzgün kirli ellerini inceliyordu. Doğru değildi ama, diye düşündü. Gözünü korkutmak, ceza vermek hepsi olur. Ama yanan bir cigarayı insanın yüzüne çarpmaz adam bu kadarı fazlaydı doğrusu, hem de çok fazla. Düşündükçe bozuluyordu. Steiner kendisine hep kibar davranmıştı, ama belki zamanla değişirdi Davranış bütünlüğü diye bir şey vardı. Bugün Kern'in başına gelen yakında kolayca herhangi birinin de başına gelebilirdi.</p>
<p>Kendisi böyle bir dalgınlık yapmazdı elbet. Cephede ön safta vuruşmaya alışmış bir savaşçıydı ne olsa. Düşüncelerinin akışı sırasında yanlışlığın nerede yattığını anladı Dietz.</p>
<p>&quot;Temelde yanlış olan bir şey, tepeden tırnağa yanlış olmak zorundadır,&quot; dedi, &quot;o yüzden önemli. Acaba..&quot; Duraladı. &quot;Acaba Führer'in karargâhı önünde millet birbirini yumruklamaya kalkışsaydı hemen bize de ulaşmaz mıydı bunun etkisi? Evet, düzenli olmak gerek. En alttan en üste kadar düzen ve disiplin gerek ama en alttan en üste kadar da..&quot; Büyük bir inançla söylemişti bu sözleri.</p>
<p>Kruger gülümsedi. &quot;Aynı şey.&quot;</p>
<p>&quot;Ne aynı?&quot;</p>
<p>&quot;En alttan en üste kadar düzen ve disiplin gerek bize dedin, ama en alttan en üste kadar da dedin sonra. İkisi aynı şey zaten.&quot;</p>
<p>Dietz, bir an kavrayamadı söyleneni. &quot;Dilim sürçmüş,&quot; dedi öfkeyle. &quot;Ne demek istediğimi biliyorsun: en alttan en üste, en üstten de en alta kadar demek istemiştim. Führer'in karargâhında...&quot;</p>
<p>&quot;Kendini boşuna paralama,&quot; dedi Kruger. &quot;Führer'in karargâhında şampanyayla gargara yapıyor millet.</p>
<p>Bizse boğazımıza kadar boka batmışız.&quot; Elini ağzından geçirdi. &quot;Birbirlerini yumruklamaya kalksalardı tabii bize kadar ulaşırdı etkisi.&quot; Hoşuna gitmişti bu, kıkırdadı. &quot;Belki başlarlar yakında ama biz nalları diktikten sonra. Şu anda en önemli şey ne, biliyor musun?&quot; Yüzünü Dietz'e yaklaştırdı. &quot;Buradan çıkmamız. Neden diyeceksin? Söyliyeyim.&quot; Dietz'in böğrüne bir yumruk indirdi hafifçe. Dietz bozularak geri çekildi. &quot;Buradan çıkmalıyız ki öbür belâya yetişebilelim zamanında. Bir belâdan bir başka belâya. Üç yıldır bunu yapıyoruz ve eninde sonunda bir daha içinden çıkamayacağımız bir belâya gireceğiz.&quot; Konuşurken öfkeden deliye dönmüştü.</p>
<p>Dietz dilini yutmuş gibi onu süzüyordu. Sonra konuşmayı gülümseyerek dinleyen Dorn'a döndü. &quot;Sen ne dersin Profesör?&quot;</p>
<p>Dorn, ciddileşmeye çalıştı. &quot;Hemen karşılık veremem,&quot; dedi, &quot;kitaplarıma danışmam gerek.&quot;</p>
<p>Güldüler, yine anayola bakmaya başladılar. Gün yavaş yavaş ağarıyordu. Arazi şekilleri seçiliyordu artık. Önlerinde, gittikçe yukarlara doğru yükselen eğimli bir toprak parçası vardı, geride beyazlaşan göğe, dağların karaltıları çizilmişti.</p>
<p>&mdash; &quot;Anayol nerede?&quot; diye fısıldadı Zoll.</p>
<p>Kruger omuzunu silkti. &quot;Çukurda bir yerlerde herhalde Cesedimizi geçirecekler üstünden.&quot;</p>
<p>Başlarını kaldırdılar. Anayoldaki gürültüler dinmişti. &quot;Biri geliyor,&quot; dedi Dietz soluk soluğa.</p>
<p>Alacakaranlıktan biri fırladı, koşa koşa onlara yaklaştı. &quot;Hollerbach,&quot; diye fısıldadı Zoll. O anda Hollerbach durdu, elini salladı.</p>
<p>&mdash; &quot;Hadi gidelim,&quot; dedi Kruger.</p>
<p>Tüfeklerini kapıp yokuş yukarı çıkmaya başladılar. Hollerbach biraz bekledi onları. Soluk soluğa ardından koştular. Tepenin doruğuna vardıklarında, ağaran günün soluk ışığı altında bomboş duran anayolu gördüler. Dik yokuştan aşağı bıraktılar kendilerini, ayak izleriyle, kamyon tekerlekleriyle yer yer çökmüş yoldan geçerek ormanın eteklerine vardılar; biraz ötedeki dağların önünde kapkara bir duvar gibi duruyordu orman. Schnurrbart ile Steiner orada bekliyorlardı.</p>
<p>Birkaç saniye sonra hep birlikte sık çalıların arasında ilerliyorlardı. Durup soluk aldılar. Artık hava iyice ağarmıştı, öyle ki Steiner'in gözlerindeki zafer parıltısı bile seçilebiliyordu.</p>
<p>Kruger elini salladı. Gerilerden, yolun üstünden yine araçların sesleri gelmeğe başlamıştı. Ama artık tehlikeyi atlatmış oldukları için tatlı bir ezgi gibi geliyordu bu sesler. Birkaç saat öncenin korkunç gerilimi geçip gitmişti.</p>
<p>Gülümsüyor, bir birlerinin sırtını keyifle sıvazlıyorlardı. &quot;Yaşasın!&quot; diye bağırdı biri.</p>
<p>&quot;Temiz iş,&quot; dedi Hollerbach.</p>
<p>Schnurrbart, araziyi inceliyordu. &quot;Ne dağları bunlar?&quot; diye sordu.</p>
<p>&quot;Düpedüz tepe,&quot; dedi Steiner. &quot;Bu tepelerin arkası bataklık. Oraya geçeceğiz.&quot; Donanım kutusunu sırtladı. &quot;Hadi,&quot; dedi.</p>
<p>Kern, geriden geliyordu; arasıra yüzündeki yanığı elliyor, Steiner'e kötü kötü bakıyordu. &quot;Boş ver canım,&quot; dedi Dietz. Kern karşılık bile vermedi.</p>
<p>Bir süre yosunlarla kaplı, ıslak orman yolunda ilerlediler. Sonra yokuş dikleşti; güçlükle soluk alarak tırmanmaya başladılar tepeye doğru. Tırmanış hiç bitmeyecekti sanki. Dudaklarını hırsla kenetleyerek, yavaş yavaş yol alıyorlardı; yokuş yukarı adım atmak bile meseleydi. Gözleri tepenin görünmeyen, ağaçlarla kaplı doruğuna dikilmişti. Yavaş yavaş umutlarını yitirmeye başladılar, küfürün bini bir paraydı.'</p>
<p>&quot;Biraz mola versek,&quot; dedi Dietz soluk soluğa. Durmuş, alnındaki teri siliyordu.</p>
<p>Arkasındaki Kruger de durdu. &quot;Ne oldu oğlum? Mazot tükendi mi?&quot;</p>
<p>&quot;Bir mola verseler,&quot; dedi Dietz, ağlayacaktı nerdeyse. Kruger kaşlarını çatmıştı. &quot;Şimdiden gevşersen, sonra ne yaparsın?&quot; Makineli tüfeğini sağ omuzuna aldı. &quot;Ver bana kutuları.&quot;</p>
<p>Dietz içini çekti, palaskasını gevşetti. &quot;Dikiş yerim sızlıyor da,&quot; dedi özür dilercesine.</p>
<p>&quot;Geçer, geçer,&quot; diyerek bir yalan attı Kruger. &quot;Hızlan da yetişelim onlara.&quot;</p>
<p>Öndekiler epey yol almışlardı. Adamların çoğunluğu bağırıp çağırmaya başlayınca mola verdi Steiner. Gün ışımıştı.</p>
<p>Orman, kuş sesleriyle doluydu. Yere attılar kendilerini, dik yamaca bakmaya başladılar. &quot;Ne yokuş be!&quot; dedi Zoll. &quot;Çok geçmeden tepeye varırız değil mi?&quot;</p>
<p>.&mdash; &quot;Varacağız,&quot; dedi Steiner. &quot;Hepiniz biraz dişinizi sıksaydınız.&quot;</p>
<p>Maag esnedi. Yan dönerek sordu, &quot;Ateş yakmayalım mı? Gideceğimiz yere çok kalmamış nasılsa.&quot;</p>
<p>&quot;Gideceğin yere bağlı bu,&quot; diye tersledi Steiner. Maag bozulmadı. &quot;Senin gideceğin yere gidiyorum.&quot;</p>
<p>&mdash;&quot;Öyleyse yitirecek vaktin yok.&quot;</p>
<p>&quot;Geri kalan yirmibeş kilometreyi rahatça yürürüz bu geceye kadar,&quot; dedi Maag güvenle. Oturmak çok hoşuna gitmişti, daha en aşağı on dakika ayağa kalkmamakta kararlıydı.</p>
<p>Steiner, küçümseyen bakışlarını onun yüzüne dikti. &quot;Yirmibeş kilometre olsa kolay. Tabur yarın sabah buluşacağımız mevkii tutamazsa bir yirmi kilometremiz daha var demektir.&quot;</p>
<p>Schnurrbart arkaya dönerek açıkladı, &quot;Krimskaya'nın batısına gidiyoruz,&quot; Steiner'e döndü sonra, &quot;Nerede mevzileneceklerini biliyor musun?&quot;</p>
<p>&mdash;&quot;Evet.&quot;</p>
<p>&mdash; &quot;Öyleyse işler yolunda,&quot; dedi Kruger sevinçle.</p>
<p>Steiner sinirli bakışlarla süzdü onu. Karşılaştıkları güçlüklerin farkında bile değildi bu herifler. Belki de daha iyiydi böyle olması. Onu en fazla tedirgin eden, haritada ormanı enlemesine keser gibi gözüken ırmaktı. İnsanların yaşamadığı bir bölgede böyle bir ırmağın üstünde köprü bulunması olanak dışıydı. Belkide ağaç kesmek zorunda kalacaklardı. Gerekli araçlar olmadan çok yorucu ve zaman alıcı bir işti bu. Irmağa ne kadar çabuk varsalar kârdı. &quot;Hadi bakalım, gidiyoruz,&quot; diye emretti yüksek sesle.</p>
<p>Hepsi umutsuzluk içinde baktılar. &quot;Hemen mi?&quot; dedi Zoll. &quot;Birkaç dakika daha dinlenseydik.&quot;</p>
<p>Steiner, Zoll'un oturduğu yere doğru yürüdü, &quot;Bana bak.&quot; dedi öfkeden titreyen sesiyle, &quot;sinirime dokunmaya başlıyorsun. Bir süre ilgimi çekmezsen daha iyi edersin.&quot;</p>
<p>Döndü, kocaman adımlarla yamacı tırmanmaya başladı Hemen ayağa fırladılar, üniformalarına yapışan ıslak yaprakları süpürerek onun ardından yürüdüler. On dakika sonra tepeyi yarılamışlardı. Yaprakların kuşattığı gökyüzü daha bir aydınlıktı burada. Göğün bulutsuz olduğunu ayırdettiler şaşkınlıkla. Doğan güneşin pembe ışığında pırıl pırıl yanıyordu ağaçların tepeleri, ama, güneş ormanın ardında, gözden uzaklardaydı hâlâ, Steiner sağa döndü, önce kuzeye sonra güneye yönelen bayırı izledi. Adımları oldukça hızlanmıştı; adamlar ardından uzun aralarla, gevşek adımlarla geliyorlardı.</p>
<p>Zoll, Kern'i bekledi biraz; Kern, acılı bir yüzle vardı yanına. En geride kalmışlardı; yanyana ses çıkarmadan yürüyorlardı. Donanım kutularının ağırlığı altında iki büklümdüler. Kirli yüzlerinde ter, boz renkli yarıklar açmıştı. Kern'in ağzının oralarda yanık izleri vardı; Zoll, onun arasıra kızarmış deriyi diliyle yalayarak ıslattığını gördü. Bir yandan da yüzü acıyla, pişmanlıkla geriliyordu.</p>
<p>&quot;Ben olsam dayanamazdım!&quot; dedi Zoll.</p>
<p>&quot;Sen söylüyorsun ha!&quot; Kern bir küfür savurdu. Yine de</p>
<p>öfkesi gitgide gücünü ve inancını yitiriyordu.</p>
<p>Gerçekten de delilikti cigara yakması. Toy bir er olsa neyse. Suratına yediği yumruktan çok buna içerliyordu ya. Zaten bu yaman tırmanış, öfkesini köreltmişti biraz. Şanslıydılar. Ya Ruslardan biri görseydi kibritin ateşini? Ansızın titredi. Ne şans, diye düşündü, ne şans! Bunları düşündükçe bir ağırlık kalkıyordu üstünden. Ağzının çevresindeki yanıklar da olmasaydı, bütünbütüne unutacaktı geçenleri. Yine dilini yaranın üstünden geçirdi. &quot;Merhem filân var mıydı yanında?&quot; diye sordu Zoll'e.</p>
<p>&quot;Ulan güzellik salonu mu burası!&quot; diye terslendi Zoll. Kern sırıttı. &quot;Öyle mi dedik!&quot; dedi. O da öbürleri gibi sevmezdi Zoll'ü. Bu herifin suratı da davranışları kadar tatsızdı. Hilekâr bir hava vardı yüzünde, bağa gözlüklerinin ardında patlak patlaktı gözleri.</p>
<p>Bir süre ses çıkarmadan yürüdüler. &quot;Acaba nereye götürüyor bizi?&quot; dedi Zoll sonunda.</p>
<p>&quot;Orada bir şeyler var galiba,&quot; dedi Kern.</p>
<p>&mdash;Nerede?&quot;</p>
<p>&quot;Orada canım, ağaçların tepesinde.&quot;</p>
<p>Zoll, başını ileri uzattı. &quot;O da ne?&quot; diye sordu.</p>
<p>&quot;Elektrik kabloları taşıyan bir direk galiba.&quot; Adımlarını hızlandırdılar. Önlerinde, kocaman bir kulenin çatı kirişleri yükseliyordu ağaçların arasından; birkaç metre sonra bir düzlüğe vardılar. Adamlar Steiner'in çevresinde toplanmış, hepsi aynı yöne bakıyorlardı. Zoll ile Kern, yanlarına yaklaştıklarında şaşkınlıktan açılmış gözlerle baktılar çevrelerine. Altlarında ta aşağılara bir yokuş uzanıyordu.</p>
<p>Belli aralarla çelik direkler sıralanmıştı. Batıda, göz alabildiğine engini kuşatan pembe renkli dağlara kadar uçsuz bucaksız bir orman uzanıyordu. Ağaçların parlak, tekdüze yeşili hiç kesintiye uğramadan sürüyordu; hiç bir yerde bir düzlük, insan yaşadığına ilişkin bir belirti yoktu. Solukları kesilmişti bu görünüm karşısında. &quot;Deniz gibi,&quot; diye mırıldandı Kern saygıyla, &quot;yeşil bir deniz gibi.&quot;</p>
<p>Hepsi duygulanmış, ciddileşmişlerdi. &quot;Fotoğraf makinesi olan var mı?&quot; diye sordu Kruger.</p>
<p>&quot;Şurada bir kent var,&quot; diye haykırdı Anselm ansızın. &quot;Şu sivri doruklu dağı görüyor musunuz? Onun solunda işte.&quot;</p>
<p>&quot;Ya,&quot; dedi Kruger. Heyecanlanmıştı. &quot;Sen de gördün mü?&quot; diye sordu Steiner'e.</p>
<p>Steiner, usulca: &quot;Gördüm tabiî,&quot; dedi. &quot;Krimskaya orası. Gideceğimiz yer.&quot;</p>
<p>Uzak tepelerin eteğinde kalemle çizilmiş gibi açık seçik, sessiz ve vurucu görünen kuleleri, çatıları karmaşık duygularla gözlediler. Kruger düşüncelere dalmıştı. Bir süre sonra iç çekti. &quot;Keşke orada olsaydık şimdi,&quot; dedi.</p>
<p>Dietz, Steiner'e güvenle baktı: &quot;Olacağız,&quot; dedi.</p>
<p>Steiner, başını salladı. &quot;Elbette, akşama kalmaz oraya varır, bizimkilerle buluşuruz.&quot;</p>
<p>&mdash;&quot;Bizimkilerle,&quot; diye mırıldandı Kruger. Tuhaf bir duygu kaplamıştı yüreğini. &quot;Tuhaf yani,&quot; dedi kendine çevrilen bakışlara, &quot;Taburun geri kalan kısmının orada olduğunu bilmek tuhaf.&quot;</p>
<p>&mdash;&quot;Evet,&quot; dedi Schnurrbart. Dalgın dalgın piposunu çıkardı cebinden, doldurdu. Steiner yere çöküp de kollarını dizlerine dolayınca, Schnurrbart şaşırdı, &quot;Ne o?&quot; dedi, &quot;Gitmiyor muyuz?&quot;</p>
<p>Steiner &quot;Birkaç dakika oyalanabiliriz,&quot; dedi. Sabırsızlığı kalmamıştı nedense. Keşke savaş bitene kadar burada kalabilseydik diye düşünüyordu. Bu ıssız bölgede kimseler aramaya kalkmazdı onları. Dudağını ısırdı. Kurtuluş yok ama, diye düşündü acı acı, duygularının hep böyle bir sıra izlediğini ayırdetti birden. Ne zaman saatlerce tırmandıktan sonra bir dağın doruğuna çıkıp alttaki araziyi gözlese aynı şeyleri duyardı. Geçmişte de, günlük yaşamanın alıştırdığı duygulara eninde sonunda döneceğini bilmesi değil miydi dağ tırmanmanın güzelliğini silip süpüren... Evet, onu doruğa ulaşmaya iten bütün gerilim boşalıyordu bir anda; yaşamanın kaçınılmaz, sıkıcı alışkanlıklarından başka bir şey kalmıyordu. Bıkkındı, bir cigara yaktı, yere çöküp cigara içmeye hazırlanan adamları gözden geçirdi.</p>
<p>Schnurrbart'ın gözleri, sol yarısı hâlâ tam doğmamış güneşin ışınlarıyla yanan orman denizine dikiliydi. Ağaçların tepesindeki sis usulca titriyor, onlar bakarken dağılı dağılıveriyordu. Uzak tepelerin moru gitgide maviye dönüyordu; tepelerin sivrilikleri usulca beliriyordu enginde.</p>
<p>Neredeyse ağlayacağım hüngür hüngür, diye düşündü. Düşünür düşünmez de korktu. Zehir gibi bir duyguydu bu; insan bir kere kapıldı mı, kurtulamıyordu. Her şeyi güçleştiriyordu, her şeyi, şu lanet savaşı, her şeyi.</p>
<p>Ayaklarının dibinde duran tüfekle toplamaya çalıştı dikkatini. Sonra gürültüyle boğazını temizledi. &quot;Tuhaf değil mi?&quot; dedi Kruger'e.</p>
<p>Doğu Prusyalı, burnunu kaşıdı. Kısık bir sesle: &quot;Burada biraz daha kalırsam,&quot; dedi &quot;bir daha kalkamıyacağım inan.&quot; Sonra, ağzı bir karış açık göğü seyreden Dietz'e baktı. &quot;Sana ne oldu?&quot; diye sordu. &quot;Melekleri mi gözlüyorsun yoksa?&quot;</p>
<p>Dietz elini kaldırdı. &quot;Şşşşt...&quot; dedi gözlerini kapayarak.</p>
<p>&mdash;&quot;Sonunda aklını kaçırdı işte,&quot; dedi Kruger.</p>
<p>Dietz başını sallıyordu. &quot;Sus,&quot; diye fısıldadı. &quot;Duymuyor musun?&quot;</p>
<p>Kruger kuşkuyla süzdü onu. &quot;Neyi? Melekleri mi?&quot;</p>
<p>&mdash;&quot;Saçmalama. Duymamış olamazsın. Şu çanlara bak.&quot;</p>
<p>Öbürlerine döndü. &quot;Siz duyuyor musunuz?.. İşte! Bak nasıl çalıyorlar.&quot;</p>
<p>Hepsi şaşkınlık içindeydiler. Kern: &quot;Sen ne duyuyorsun allasen?&quot; diye sordu.</p>
<p>&mdash;&quot;Çan sesleri,&quot; dedi Schnurrbart. &quot;Çocuklar, çölün, çoraklığın ortasında bile çan sesleri duyarlar.&quot;</p>
<p>&mdash;&quot;Biraz sus, olmaz mı?&quot; Kruger doğruldu, ellerini kulaklarının arkasına atarak dinledi. Bir süre sonra omuz silkti. &quot;Ben bir şeycikler duymuyorum. Bizi korkutmaya çalışıyor galiba.&quot;</p>
<p>&mdash;&quot;Ben de bir şey duymuyorum,&quot; dedi Kern. Tedirgindiler, Dietz'e dönüp homurdandılar.</p>
<p>&quot;Sen boyuna olmayan şeyler duyuyorsun,&quot; diye çıkıştı Zoll. Dietz çaresizlik içindeydi. &quot;Valla duydum,&quot; dedi biraz çekinerek. &quot;Bu kadar da yanılmış olamam.&quot;</p>
<p>Kruger: &quot;İnsan kendini kolaylıkla aldatabilir,&quot; dedi ona acıyarak. Dorn, tepelerinde dikilmiş duruyordu. &quot;Değil mi ama, ne dersin Profesör?&quot;</p>
<p>Dorn karıştı söze. Gözlüklerini şöyle bir düzeltip kendini kuşkulu gözlerle süzen Dietz'e baktı. &quot;Yanılsama bu düpedüz,&quot; dedi Dorn; ciddiydi.</p>
<p>&mdash;&quot;O da neymiş?&quot; diye atıldı Kruger.</p>
<p>Dorn: &quot;Duyuların insanı aldatması,&quot; diye kesip attı. Kruger başını salladı. &quot;Daha önce hiç duymamıştım bu terimi. Tuhaf bir şey.&quot;</p>
<p>Dietz, Steiner'e döndü. &quot;Sen duymadın mı?&quot;</p>
<p>Steiner, gözleri yarı kapalı, cigarasının dumanını içine çekti. &quot;Çanları mı?&quot; dedi. &quot;Duymaz olur muyum hiç?&quot;</p>
<p>Dietz rahat bir soluk aldı: &quot;Gördünüz mü?&quot; diye sordu öfkeyle Steiner'i süzen arkadaşlarına.</p>
<p>&mdash;&quot;Tipik bir durum,&quot; diye fısıldadı Kruger. Schnurrbart, karşılık vermedi. Çok daha önceden, Steiner'in bu ufak tefek oğlana, aralarında, gözden kaybolan bu gencecik delikanlıya bir zaafı olduğunu anlamıştı. Gerçi nöbet tutma ya da silâh taşıma gibi konularda kayırmıyordu onu, ama bizim Güney Almanyalıya babalığa benzer bir takım duygular beslediği de gözden kaçmıyordu. Başkalarıyla giriştiği kavgalarda hep onun tarafını tutuyordu; Schnurrbart biraz da kıskançlıkla anımsadı bu olayları, bir kere daha, Steiner'in anlaşılmaz davranışları yüzünden kendine bile itiraf edemeyeceği kadar öfkelenmişti. Elbette çan filân çalmıyordu.</p>
<p>Rusya'da bir ormanın göbeğinde çan sesleri! Gülünç. Biraz bozuk çalarak piposunu çekti, bir daha aynı konuyu deşip deşmemenin doğruluğunu tartıyordu.</p>
<p>Söze ilk başlayan Dietz oldu. Biraz suçlu gibiydi. Belki de gerçekten bir şeyler duymuştu. Gelgelelim Steiner'in desteği olmasaydı yanıldığını kabullenecekti açık açık. Belki Steiner de yanılmıştı. Olur a! Utanarak: &quot;Gerçekten duydun mu çanları?&quot; diye sordu.</p>
<p>Steiner kaşlarını çattı. &quot;Elbette. Öyle demedim mi?&quot;</p>
<p>&quot;Tabiî dedin,&quot; diye mırıldandı Dietz. Kruger, dudaklarını büzmüş, boşluğa dikmişti gözlerini. Öbürlerinin de neşesi kaçmıştı; çevresinde gizli bir kötü niyetle kendini süzen düşman yüzler vardı. Onlarla uzlaşmak gereğini duydu ama nasıl yapacağını kestiremedi, hele Steiner'i öfkelendirmeden... Ansızın kurnazca bir çözüm yolu geldi aklına. Utana sıkıla gülümsedi Kruger'e. &quot;Yine de tuhaf gerçekten!&quot;</p>
<p>&quot;Tuhaf bir şey yok ortada,&quot; diye cevabı yapıştırdı Steiner. &quot;Pazar sabahı çan çalmasından daha doğal ne olabilir?&quot; Şaşkınlıkla Steiner'e baktılar. Kruger dizine bir şaplak indirdi. &quot;Öyle ya!&quot; diye haykırdı. &quot;Bugün Pazar. Hiç aklıma gelmemişti.&quot;</p>
<p>Schnurrbart: &quot;Tamam tamam,&quot; diyerek rahat bir soluk aldı. &quot;Pazar olur da çan çalmaz mı?&quot;</p>
<p>Ansızın değişmişti tutumları. Anlamlı anlamlı sallıyorlardı başlarını. &quot;Pazar,&quot; diye iç çekti Maag. &quot;Evde olsaydım bu saatte uykudaydım hâlâ.&quot;</p>
<p>&quot;Uyanınca da kahveyle kek,&quot; dedi Pasternack burnu sızlayarak.</p>
<p>&quot;Kesin be!&quot; diye çıkıştı Kruger bir küfür savurdu.</p>
<p>&quot;Düşün düşün boktur işin.&quot;</p>
<p>&quot;Doğru,&quot; diye gülümsedi Schnurrbart. Çelik miğferini başından çıkarmış, saçlarını karıştırıyordu.</p>
<p>Pasternack, tatlı anılara dalıp gitmişti. İncecik, aç yüzünü kırıştırarak, &quot;Bence,&quot; dedi, &quot;insanları keklerden bahsetmekten kimse alıkoyamaz.&quot; Başkaldırır gibiydi.</p>
<p>&quot;Boktan da söz et istersen,&quot; dedi Kruger sinirli sinirli. Pasternack başını salladı &quot;Mutlaka ağzını bozman mı gerekir yani?&quot;</p>
<p>&quot;Ağzını bozmak mı?&quot; Kruger şaşkın şaşkın baktı ona.</p>
<p>&quot;Evet, ağzını bozmak,&quot; diye üsteledi Pasternack. Sonra o her zamanki karamsar havaya büründü yorgun yüzü. Sarışın bir tutam saç sivilceli alnına döküldü.</p>
<p>&quot;Bakın bakın, millet nasıl da poz veriyor,&quot; diye hırıldadı Kruger.</p>
<p>Dietz girdi araya. &quot;Kesin artık canım, bugün Pazar.&quot;</p>
<p>&quot;Pazarın senin olsun...&quot; dedi Kruger. &quot;Pazardan orduya ne? Al işte!&quot; Elini sakalları uzamış yüzünde gezdirdi. &quot;Bu mu Pazar?&quot; Ansızın bastıran bir kızgınlık nöbetiyle üniformasının üst düğmelerini kopararak açtı, kirli gömleğini çekiştirdi. &quot;Domuzdan farkımız yok!&quot; diye haykırdı. &quot;Bizi böyle dolaştırıyor pezevenkler!&quot;</p>
<p>Schnurrbart gülümsüyordu. Kruger'in açıklığını, içtenliğini oldum olası tutmuştu. Haklı da, diye düşündü. Daha bir ay temiz elbise yok. Bunu düşününce gövdesinden beynine doğru bir kaşıntı yükseldi. Allah kahretsin şu bitleri! Bir an, sıcak bir duşun altında, sert bir fırçayla sırtını fırçalarken gözlerinin önüne getirdi kendini. Delirecekti neredeyse. İçini çekti, başparmağıyla kaşıntının en azgın olduğu bölgeleri kaşıdı. Kruger bu arada gömleğini üniformasının içine tıkmıştı yeniden. Steiner, taş gibi bir yüzle onları gözlüyor, bir yandan da Dorn'la öbürlerinin giriştikleri konuşmayı izlemeye çalışıyordu.</p>
<p>&quot;Yirmi kilometre yolumuz kaldı,&quot; dedi. &quot;Haritaya bakarsan, her yan batak. Üstelik ortalarda bir yerde de bir ırmak olsa gerek. Her halde karşılaşabileceğimiz güçlükleri kestiriyorsunuzdur. Dayanamayanları yolda bırakmak zorundayız.&quot; Sonra tepeden aşağı yürümeye koyuldu. Bir an ardından bakakaldılar, sonra donanımlarını kuşanıp yürüdüler. Elektrik direğinin iki yanındaki düzlükten gidiyor, otlara basmamaya çalışıyorlardı. Dorn en geriden geliyordu. Barsakları dün geceden beri biraz düzelmişti, sevinçliydi bu yüzden. Hâlâ Dietz'in gördüğü yanılsamayı düşünüyordu.</p>
<p>Gerçekten de bu saatlerde mutlaka bir yerlerde çan çalardı ama en aşağı bin beş yüz kilometre uzakta. Belki de Almanya'nın yıkıntılarından geliyordu bu çan sesleri, orduların umutsuzca çarpıştığı diyarlara özlem dalgalar halinde yayılıyordu. Umutsuz bir çarpışmaydı bu. İşin en kötü yanı da, bunu herkesin bilmesiydi.</p>
<p>Bu arada düzlüğe varmışlardı. Yol bitiyordu burada; onlar ağaçların arasına girdiklerinde gökyüzü de görünmez oldu; tepelerini sık dallar sardı. Ağaçların loş derinliklerinden gelen serin bir rüzgâr kızışmış, kan ter içindeki yüzlerine vuruyor, gövdelerini tir tir titretiyordu. Birbirlerinin ardından yeşil alacakaranlığa doğru yürüdüler.</p>
<p>Alayın yeni mevzii, Krimskaya'nın batısındaki çorak vadideydi. Yörenin belirgin özelliği 121.4 tepesi idi ki, ahşap kulesiyle gözleri alıyordu. Birinci Tabur, bu tepenin batı yamacında mevzilenmişti. Buradan, düşman bölgenin derinlerine bir göz atmak olanağı vardı ve nöbetçiler tümenin son bölüklerinin birkaç saat önce boşalttığı Krimskaya'yı bile gözetleyebiliyorlardı. Her yerde bir canlılık vardı. Hendekler kazılıyor, makineli tüfekler kuruluyor, keresteler taşınıyordu. Subaylar, önlerindeki birkaç saatin ne büyük önem taşıdığının farkındaydılar. Arazi öylesine boştu ki düşman karanlık bastırmadan ilerleyemezdi. Ama nasıl olsa geleceklerdi Ruslar ve gözcüler yarın sabahtan başlayarak yerlerinde olacaklardı.</p>
<p>Erler, siper kazma konusunda bölük kumandanlarının buyruklarını beklemiyorlardı bile. Bir gece önce uyumamış oldukları halde canla başla işe sarılmış, kesinti vermeden çalışmaya başlamışlardı.</p>
<p>Tabur kumandanı İkinci Bölük'ün uzaklardaki bir siperinde duruyor, stereoteleskopla iki yüz metre kadar ötedeki bir ormanlık bölgeyi tarıyordu. Kendi cephesinin en zayıf noktası orasıydı. Kuzey uçtan geçen Krimskaya - Anapa yolu, düşmanın ilk hedefiydi. İki buçuk kilometre karelik bu ormanlık bölge, düşmanın yayılması için bulunmaz bir alandı. Kumandan araziyi inceledikçe yüzü asıldı. Sonunda öfkeyle doğruldu. İkinci Bölüğün kumandanı, tam arkasında duruyordu. &quot;Olacak şey değil, ne yapsak boş...&quot; diye bağırdı. &quot;Bu ormanlar çoktan ya kesilmeliydi bütün bütüne ya da yakılmalıydı!&quot;</p>
<p>Teğmen Meyer'in iyi niyetli, utançtan kızarmış yüzü bozuldu biraz. &quot;Umulduğundan daha önce geldik.&quot;</p>
<p>Kumandan, öfkeyle: &quot;Daha önce mi, daha önce ne demeye geliyor?&quot; diye karşılık verdi. &quot;Köprü başı tutmak için az mı vakit vardı yani? Hangi hanım evlâdı sorumlu bundan acaba?&quot; Sonra yine teleskopuna döndü.</p>
<p>Meyer, serinkanlılıkla gözlüyordu onu. Geçen hafta Birinci Taburun kumandanlığına atanan Yüzbaşı Stransky, ilginç bir tipti gerçekten. Geniş alınlı uzun yüzü; uçuk mavi gözleri, ince dudaklı ağzı ve köşeli çenesiyle birleşince, büyük bir iradenin belirtisi oluyordu. Gür saçları şakaklarında ağarmıştı, yüzünün sağlıklı, yanık rengini büsbütün açığa vuruyordu bu aklar. Üniformasının birinci sınıf bir terzinin elinden çıktığı belliydi; geniş omuzlarını, ince belini gözler önüne seriyordu. Yetenekli bir subay olduğu belliydi her halinden; yine de Meyer ona katlanamıyordu. Stransky teleskopun düğmelerini uzun, ince parmaklarıyla kurcalarken Meyer tiksintiyle süzdü onu. Sol elinde aile armasını taşıyan bir mühür yüzük vardı. Alayın yaveri, Stransky'nin Doğu Prusya'da geniş arazilere sahip olduğunu anlatmıştı. Meyer, pek etkilenmemişti bunlardan doğrusu.</p>
<p>Burada herkes bir, diye düşündü kendi kendine; korunakların soluk mum ışığında hayatlarını korumaya çalışan bir avuç adam; insanca duyup düşünen ama robot gibi davranmaya alıştırılan bir kucak dolusu içi boş üniformalıydılar.</p>
<p>Stransky doğruldu. &quot;Alaya bir rapor yazacağım bu konuya ilişkin,&quot; dedi. &quot;Ne yazık ki artık oldukça geç.&quot;</p>
<p>Meyer başını sallayarak onayladı. &quot;Belki de Ruslar ormana girdiler bile,&quot; dedi. &quot;Kimseyi gün ışığında oraya keşfe yollayamam.&quot; Dümdüz uzanan araziyi tedirgin gözlerle inceledi; sığınılacak hiç bir yer yoktu gerçekten. Paslı kahverengi toprak, asfaltın kara çizgisinden ayırdedilemiyordu bile.</p>
<p>&quot;Orasını bilmem,&quot; dedi Stransky. &quot;Buraya geldiğimizde gün doğmuştu. Ruslar hemen ardımızdan gelmiş olamazlar. &quot;</p>
<p>&quot;Dün gece de böyle diyorduk,&quot; dedi Meyer kaygıyla. &quot;Ama önceden tasarlanan mevzileri tutamadık.&quot;</p>
<p>&quot;Orası başka.&quot; Stransky bozulmuştu; bölük kumandanının haklı olduğunu kabul ediyordu ama.</p>
<p>İlk plana göre tabur hâlâ Krimskaya'nın doğusundaki mevzilerde olmalıydı. Geceyarısına doğru, kamyonlara doluşup geçici mevzilere yönelmişlerdi. Bir saat geçmemişti ki tümenden asıl mevzilere hareket etmeleri konusunda tekrar emir gelmişti.</p>
<p>Stransky, ansızın ardçı bıraktığı İkinci Bölüğe bağlı birliği hatırladı. Dalgın dalgın tabakasına uzandı. &quot;Senin ikinci manganın hesabını kapıyoruz galiba,&quot; dedi.</p>
<p>&quot;Hayır, kumandanım. Manga kumandanına tasarladığımızdan önce çekildiğimiz takdirde neler yapacağı konusunda talimat vermiştim. Hem sonra kumandanları Steiner nasıl olsa.&quot;</p>
<p>&quot;Steiner de kim?&quot; diye sordu Stransky kaşlarını çatarak. Meyer, onu şaşkınlıkla süzdü bir ara, sonra hatırladı. &quot;Yeni olduğunuzu unuttum, kumandanım. Onbaşı Steiner tam anlamıyla bir askerdir. Benim Tuapse'de tabura katılışımdan kısa bir süre sonra Ruslar, solumuzda kalan taburun hesabını görmüş, karargâhın önüne kadar gelmişlerdi.</p>
<p>Steiner son anda birliğiyle çıkıp gelmeseydi, hepimizin işi bitikti. Keşif işlerinde uzmandır. Sizden önceki kumandanımız, yani şimdi alay kumandanı çok sever Steiner'i.&quot;</p>
<p>&quot;Yaa,&quot; dedi Stransky kayıtsız.</p>
<p>&quot;Öyle, evet Yarbay, Alay Pribram'dayken bölük kumandanlığımızı yapıyordu. Ruslarla ilk çatışmamız sıralarında kötü kıstırılmış; Steiner kurtarmış hayatını.&quot; Stransky, cigarasından bir nefes çekip ormana baktı yine. Nedense onbaşıyla ilgili bu hikâyelerden tedirgin olmuştu. Amerikan tipi bir kahramana benziyordu herif, hani şu silâha çabuk davranıp da şansı yaver giden takımından. Bilirdi böylelerini, ilkel ve küstah olurlardı. &quot;Bir dahî desene,&quot; dedi alayla.</p>
<p>Meyer: &quot;Orasını bilemem,&quot; dedi. &quot;İyi bir asker olduğu kesin ama.&quot;</p>
<p>&mdash;&quot;Ben insanları değerlendirirken biraz titiz davranırım,&quot; dedi Stransky serinkanlılıkla. &quot;İyi bir asker olmak yetmez, iyi bir insan olmak da gerekli. Doğrusu şu adamcağızın, şey, neydi adı?&quot;</p>
<p>&quot;Steiner'i mi diyorsunuz?&quot;</p>
<p>&quot;Evet, Steiner. Ne diyordum, doğrusu bu adamcağızın onca olağanüstü yeteneklerine, hizmetlerine karşın hâlâ onbaşılıktan öteye gidememesi şaşılacak şey.&quot;</p>
<p>Meyer karşılık vermedi. Haklıydı Stransky. Herkesin dediğine göre en aşağı beş yıldır orduda görev yapıyordu Steiner. Bir bityeniği olmalıydı. Bir gün nasılsa çıkardı ortaya. .</p>
<p>Stransky'nin sesiyle düşüncelerinden ayrıldı. Kumandan, kollarını göğsünün üstünde kavuşturmuştu; alaycı bir gülümseme vardı dudaklarının kıvrımlarında.</p>
<p>&quot;Eee?&quot; diye sordu.</p>
<p>Meyer, yüzünü öte yana çevirdi. Kendini beğenmişin biri, ne olacak diye düşündü. &quot;Bilgim pek yok bu konuda,&quot; dedi. &quot;Steiner hastanede yattı bir süre galiba, altı ay önce de, yani ben birliğe katılmadan az önce, bölüğe döndü.&quot;</p>
<p>&quot;O zamandan beri manga kumandanı mı yani?&quot; diye sordu Stransky.</p>
<p>&quot;Hayır. Öyle olsaydı çoktan çavuşluğa yükseltirdim rütbesini. İki hafta öncesine kadar grup komutanıydı. Çavuş Graf yaralanınca manganın komutasını ona vermiştim.&quot; Stransky, izmaritini yere atarak üstüne bastı. &quot;Senin Steiner birliği buraya getirmeyi başarırsa,&quot; dedi, &quot; üstçavuşluğa yükseltirim onu.&quot;</p>
<p>Meyer: &quot;Öyleyse oldu demektir,&quot; dedi.</p>
<p>&quot;Pek eminsin,&quot; diye alay etti Stransky.</p>
<p>Birbirlerini, gözlerinde açıkça okunan sevgisizlikle süzdüler. Neden içimi açtım ona? diye düşündü Meyer. Eyerine öylesine kurulmuş ki atının yediği otun bile farkında değil.</p>
<p>Onbaşı nesine gerek onun, teğmen nesine gerek. Öfkelenmişti, sesi umduğundan da sert çıktı: &quot;Steiner'i iyi tanırım ben.&quot;</p>
<p>Stransky kaşlarını kaldırdı. Çabuk öfkelenmezdi; usulca boğazına yükselirdi öfkesi, sesini kısardı. &quot;Ben sizin fikrinizi sormamıştım, Bay Meyer,&quot; dedi dişlerinin arasından. &quot;Üstelik astlarımın benimle bu türlü konuşmalarına da alışık değilim.&quot;</p>
<p>Meyer, yüzbaşının elmacık kemiklerinde beyaz lekeler ayırdetti. Bir an, tedbirsizlik ettiğini düşünerek pişmanlık duydu. Endişe ve merak karışımı bir duyguyla ne olacağını bekledi. Lekeler kızardı biraz sonra, bir an sonra da yokoldu. Stransky, hiç konuşmadan sipere doğru yürüdü; Meyer ardından geliyordu. Makineli tüfeğin yuvasına vardıklarında Stransky durdu. Yuvanın üstüne birkaç kalas atılmıştı.</p>
<p>Nişancı döndü, kaygılı bakışlarla onları süzdü. Meyer, dostça salladı başını. &quot;Yeni bir şeyler var mı Ott?&quot;</p>
<p>Adam esas duruşa geçti, &quot;iki Numaralı Tüfek. Yeni bir şey yok,&quot; dedi gergin bir sesle.</p>
<p>Stransky inceledi adamı. Demir Haç'ın yanısıra gümüş bir yararlılık madalyası vardı göğsünde. &quot;Sivilken ne iş</p>
<p>yapardın?&quot; diye sordu Stransky.</p>
<p>Adam kızardı. Ağzını açtı; çaresiz bakışlarla Meyer'e baktı. &quot;Bavarya Alplerinde, Birgsau'da oturuyormuş,&quot; dedi Meyer. &quot;Kuradan önce sığırtmaçmış.&quot;</p>
<p>&quot;Yaa,&quot; dedi Stransky. Sesindeki sert hava yokolmuştu. &quot;Çok tekdüze bir işti herhalde?&quot; dedi.</p>
<p>. Ott, ne yapacağını şaşırmış bir halde üstüste yutkundu. &quot;Hayır,&quot; dedi sonra. Gözlerini Meyer'e dikmişti; Meyer, göz kırparak yüreklendirdi onu.</p>
<p>&quot;Demek sıkıcı değildi o kadar?&quot; diye sordu Stransky.</p>
<p>&quot;Değildi.&quot; Ott kesinlikle salladı başını.</p>
<p>Stransky hafifçe gülümsedi. &quot;Bu adamları dağlarından ayırdın mı, sudan çıkmış balık gibi oluyorlar,&quot; dedi Meyer'e. &quot;Yine de,&quot; adamın göğsündeki madalyalara baktı, &quot;aslan kesiliyorlar sırasında.&quot;</p>
<p>Yürüdüler. Stransky o ciddi tavrını takınmıştı yine, adamların selâmlarını kısa baş sallayışlarıyla karşılıyordu. Birinci Bölüğün kumandanı Teğmen Gausser'e rasladılar. Gencecik yüzü solgundu, uykusuzdu. Sıcağa dayanamayıp ceketini çıkartmıştı. Yeşil gömleği sırılsıklamdı; Stransky eleştirici gözlerle baktı ona. &quot;Kılığınız da pek düzgün Bay Gausser,&quot; dedi sertçe.</p>
<p>Teğmen, umursamadan omuz silkti. &quot;Korunağımızı kuruyorduk,&quot; dedi. &quot;Mevzi hazırlamak diyorlar ya bakmayın siz, çatışma mevziimiz bile yok daha.&quot; Meyer'e döndü. &quot;Sizin orada durum nasıl?&quot;</p>
<p>&mdash;&quot;Buradaki kadar kötü değil. Hiç değilse bir çatışma mevzii hazırdı.&quot;</p>
<p>&mdash;&quot;Ne mutlu,&quot; diye iç çekti Gausser. &quot;Ayıp doğrusu. Her halde derli toplu bir mevzi hazırlayacak zamanları vardı. Şimdiki durumda bir saldırıyı püskürtmemiz pek güç.&quot;</p>
<p>Stransky, manikürlü tırnaklarını inceliyordu. &quot;İyi mevziler yalnızca kayıpları asgariye indirmeye yarar Bay Gausser,&quot; dedi öfkeyle. &quot;Oysa düşmanı püskürtmek, büyük ölçüde askerin moral durumuna bağlıdır. Bu arada subayların tutumu da en önemli bir etkendir tabiî.&quot;</p>
<p>Gausser'le Meyer, birbirlerine baktılar. Sonra kumandana döndü Gausser: &quot;Askerin moralini yüksek tutmak için de,&quot; dedi, &quot;düşmanın üstün ateş gücüne büyük tepki gösterebilen bir çeşit fiziksel maddenin varolduğunu düşünmemiz gerekir izninizle.&quot;</p>
<p>&mdash;&quot;O da ne demek?&quot; diye sordu Stransky kibirle.</p>
<p>Gausser'le Meyer bir kere daha gözgöze geldiler. Gausser bu ciddi sözleri söylerken dudaklarındaki alay kıvrımları bütün bütüne yokolmuştu. &quot;Savaşanlardan hiç biri düşman ateşine karşı koyamazsa, moral, bir süs olmaktan öteye gidemez.&quot; Stransky, gözucuyla süzdü Meyer'i. Yüzünde açık açık seçilen küçümsemeyi görünce buz gibi bir sesle: &quot;Bölüğünüzdeki dört makineli tüfek nişancısından en az birinin en ağır yaylım ateşine dayanabilme olanağı sandığınızdan çok daha fazladır. Ama belki bu konuda fikir yürütebilmek için çok genç ve toysunuz,&quot; dedi. &quot;Geri kalan o nişancıyla moralinizi yükseltebilirsiniz.&quot;</p>
<p>Bu arada ceketini giyen Gausser serinkanlılığını yitirmeden: &quot;Bedenim yaylım ateşine dayanırsa, moralim de istediğiniz düzeye yükselir zaten,&quot; dedi.</p>
<p>&mdash; &quot;Hiç değilse karşılık yetiştirmede üstünüze yok,&quot; diye tersledi Stransky.</p>
<p>Meyer, önüne geçemediği gülümsemeyi gizlemek için eliyle ağzını kapadı.</p>
<p>Gausser kumandana cevap vermeden önce düğmelerini ilikledi, sonra kibarca: &quot;Küstahlık yararlıdır bir asker için. Düşmanını önemsemesine engel olur.&quot;</p>
<p>İyi yapıştırdı, diye düşündü Meyer.</p>
<p>Stransky kaşlarını çattı, sesi büsbütün sert çıkıyordu.</p>
<p>&mdash;&quot;Ama küstahlık, düşmanın sorumsuzca küçümsenmesine de yol açabilir. Buna yararlı diyebilmek için bölük kumandanlarında pek yakışıksız kaçan bir çeşit safdillik gerekir.&quot;</p>
<p>Konuşma, tatsız bir yola sürükleniyordu, Gausser sezmişti bunu. Daha fazla zorlamak gereksizdi. &quot;Bu da kafa tazeliği gerektirir,&quot; dedi uzlaşırcasına. &quot;Doğrusunu söylemek gerekirse, bütün gece gözümü kırpmadım, sabahtan beri de korunakları geziyorum. Düşünecek halim yok.&quot;</p>
<p>Stransky bir an gözledi onu. Sonra Meyer'e döndü. &quot;İşiniz bitti, bölüklerinize dönebilirsiniz.&quot; İki subayı başını hafifçe eğerek selâmladıktan sonra hızla yanlarından uzaklaştı.</p>
<p>Ardından bakakaldılar. Sonunda Meyer boğazını temizledi. &quot;Şu son beş-on dakika içinde çok sevdim seni,&quot; dedi.</p>
<p>&quot;Amma da lâf,&quot; dedi Gausser ceketinin düğmelerini çözerken. &quot;Ben de seni küstahlığımdan ötürü beni baştan beri seviyorsun sanırdım.&quot; Elini yakasından geçirdi. &quot;Öff be, ne sıcak,&quot; diye çekti içini. &quot;Daha saat on üstelik.&quot;</p>
<p>&quot;Çıkarsana ceketini,&quot; dedi Meyer.</p>
<p>&quot;Çıkaracağım. Terlememin askerlerin moralini yükseltmekle bir ilgisi yok her halde.&quot;</p>
<p>Meyer'in aklı fikri ikinci mangadaydı. Gerçi geleceklerine inandığını belirtmişti ama Steiner'le adamlarının durumu hiç de umut verici değildi. Bir saatten fazla haritayı incelemişti bu sabah, arazinin durumu pek iç açıcı gelmemişti. O lanet orman, diye düşündü; keşke getirseydim onları da beraber. Bu kargaşada kimse farkına varmazdı.</p>
<p>Gausser'e döndü. &quot;Telefon etmem lâzım. Sen de gelir misin?&quot;</p>
<p>&quot;Sevinerek.&quot; İkinci Bölüğe doğru ilerlerlerken Meyer birlik konusundaki kaygılarını açtı arkadaşına. &quot;Kiesel'i arayacağım,&quot; dedi. &quot;İkinci ve Üçüncü Bölük de geride birlik bırakmışlardı. Belki de Alay bir haber almıştır.&quot;</p>
<p>Sahra telefonu korunağın ortasındaki alçak bir masada duruyordu. Gausser masanın kenarına ilişti, Meyer telefon ederken ayaklarını sallayarak onu bekledi. Konuşma çok kısa sürdü. Kapattığında, yüzü allak bullaktı Meyer'in. &quot;İnanamıyorum, öbür taburlar birliklerini yanlarında götürmüşler.&quot;</p>
<p>&mdash;&quot;Ne?&quot; Gausser şaşkına dönmüştü. &quot;Nasıl olur?&quot;</p>
<p>&mdash;&quot;Tümenden emir gelmiş. Üçüncü Tabur ayrılırken Ruslar büyük bir saldırıya geçmişler. Binbaşı Vogel'i tanırsın.</p>
<p>Tümenin emrine boşverip birliğini yanında götürmüş. Her halde İkinci Taburda da buna benzer bir şey geçmiş olsa gerek. Kiesel telefonda uzun boylu anlatamadı. Tatsız bir şey çıkar diye belki.&quot;</p>
<p>&mdash;&quot;Ne? Tatsız bir şey ha? İki birlik yokolmaktan kurtulmuş baksana. Acaba Tümenden yirmi dört kişi Rusları durdurmağa yeter diye mi düşündüler?&quot;</p>
<p>Meyer, belli belirsiz gülümsedi. &quot;Kiesel generali idare etmenin yolunu bulur... General işi öğrenirse tabiî.&quot;</p>
<p>&quot;Ya Yarbay Brandt ne diyecek bu işe?&quot; diye sordu Gausser.</p>
<p>&mdash;&quot;Bilmem. Belki de...&quot; Ansızın kesti.</p>
<p>&quot;Ne oldu?&quot; diye sordu Gausser, tedirgin bir hali vardı. Meyer elini alnına vurdu. &quot;Neden daha önce gelmedi aklıma?&quot; dedi yavaşça. Ansızın geride kalan birliğin komutası altında olduğunu alay kumandanının bilemeyeceği gelmişti aklına. Bilmek ister her halde, diye düşündü Meyer. Hemen telefona sarıldı. Eliyle ahizeyi kapayarak, &quot;Stransky bunu duysaydı,&quot; dedi Gausser'e, &quot;Beni kurşuna dizerdi mutlaka.&quot;</p>
<p>&mdash;&quot;Kim söyleyecek? Üstelik Kiesel'le aramızdan su sızmıyor.&quot; O sırada alay telefonundan sert bir ses geldi. Meyer, Gausser'e bir göz kırptıktan sonra ahizeyi çenesinin altına sıkıştırdı. &quot;Yine ben, Meyer. Yarbayı ilgilendirecek bir şey söyleyecektim, unuttum. Geride bıraktığım birliğin komutanı Onbaşı Steiner'dir.&quot;</p>
<p>Birkaç saniyelik bir sessizlik oldu. Gausser kulağını ahizeye yaklaştırdı, soluğunu tutmuştu.</p>
<p>&quot;Steiner mi?&quot; diye sordu ses.</p>
<p>&quot;Evet, Steiner.&quot;</p>
<p>Yine kısa bir sessizlik. Sonra, &quot;Yarbay Brandt'a haber veririm simdi.&quot;</p>
<p>Meyer telefonu kapadı, Gausser'le birbirlerine baktılar. &quot;Brandt çok sever Steiner'i, değil mi?&quot; dedi Gausser. &quot;Çok,&quot; dedi Meyer, Cigarasının dumanını içine çekti, sonra tavana doğru salıverdi.</p>
<p>&quot;Ne biçim bir adamdır?&quot; diye sordu Gausser.</p>
<p>Meyer, kaşlarını çattı. &quot;Anlayamazsın,&quot; dedi. &quot;Birinci sınıf bir askerdir, ama lâf dinlemez. Saygı, yol yordam bilmez. Yalnız bilirsin, sırasında görmezlikten gelinir böyle şeyler.&quot;</p>
<p>&quot;Niye terfi ettirmediler öyleyse?&quot;</p>
<p>Meyer çenesini kaşıdı. 'Sözbirliği etmişler ona karşı,' diye geçirdi içinden. Gausser'e bir açıklama yapabilseydi keşke, gerçekten isterdi bunu. Teğmenin soruyu sözün gelişi sorduğunu bildiği halde.</p>
<p>Stransky, Tabur Karargâhına gelmişti. Korunaklar, keşif uçaklarına karşı sık ağaç dallarıyla korunan küçük bir meyve bahçesine kurulmuştu. Stransky, siperin kapısında durdu, araziyi dikkatle gözden geçirdi. Batıdan doğuya zincirlemesine uzanan tepeler, burada gittikçe incelerek oluk biçiminde bir vadi halini alıyor, meyve bahçesinden biraz ötede, çukur sert bir boğaz oluyordu. Kızgın güneş bulutsuz göğün altında kızıl kahverengi duran çıplak toprakta yansıyordu. 'Tam bir kapan,' diye düşündü Stransky; Ruslar ansızın geçide saldırırlarsa kaçma olanaklarını düşünmeye çalıştı. Boğazdan gerileye gerileye çıkarız, diye düşündü. Haritaya göre boğaz, birbuçuk kilometre batıdaki Krimskaya'ya kadar uzanıyordu; taburun ulaştırma kolu orada mevzilenmişti.</p>
<p>Arkasında biri boğazını temizleyince irkildi Stransky. Döndü. Birkaç metre ötesinde bir asker duruyordu. Stransky, sevgiyle selâmladı onu. &quot;Eee Dudek, ne haber?&quot;</p>
<p>Adam, esas duruşa geçti hemen. &quot;Korunağınız hazır, kumandanım.&quot;</p>
<p>&quot;İyi. Herkes nerede? Kimseler yok ortalıkta.&quot;</p>
<p>Dudek, altı korunağı gizleyen ağaçlara baktı. &quot;Muhabere birlikleri hat çekiyorlar galiba. Bölüklerinin mevzilerini saptamaya başlayacaklar.&quot;</p>
<p>&quot;Teğmen Triebig nerede?&quot;</p>
<p>&quot;Korunağındadır her halde.&quot;</p>
<p>&quot;Çabuk bir gözcü çıkarsın buraya.&quot;</p>
<p>&quot;Emredersiniz, Kumandanım.&quot; Dudek topuklarını yanyana getirdi. Stransky korunağına girdi. İçerisi son derece düzgün, temizdi. Duvarın yanında dar bir ranza duruyordu, battaniyesi bile serilmişti. Stransky aynaya baktı, rafın üstünde duran tuvalet malzemesini hışımla düzeltmeye koyuldu. Sonra palaskasını çıkardı, kasketini telefonun yanına bırakarak kendini yatağa attı. İster istemez iki bölük kumandanıyla yaptığı konuşma geliyordu aklına. Her hatırlayışında kanı tepesine çıkıyordu. Gözlerini kapadı,</p>
<p>Gausser'in terbiyesizliğini düşündü. Şu Steiner hakkında mutlaka bir şeyler öğrenmesi gerekiyordu. Ne demişti Meyer, Brandt çok seviyormuş onu. Onbaşı da bunu duymuştu mutlaka.</p>
<p>Telefon acı acı çalınca silkindi. Ahizeye uzandı. Alay kumandanının sinirli sesini duydu: &quot;Geride bir birlik bırakmışsınız galiba?&quot;</p>
<p>&quot;Evet, Kumandanım. Emir üstüne.&quot;</p>
<p>&quot;Öbür tabur kumandanları da aynı emri almışlar. Biliyor muydunuz?&quot;</p>
<p>&quot;Yüzbaşı Kiesel söylemişti.&quot;</p>
<p>&quot;Yaa.&quot; Bir sessizlik oldu yine. Stransky ahizeyi kulağına iyice bastırdı ve kanının yüzüne çıktığını duydu, şakakları zonkluyordu. Sonra kumandanın sesi duyuldu: &quot;Peki, öbür kumandanların bu emre uymadıklarını da biliyor muydunuz?&quot;</p>
<p>&mdash;&quot;Hayır,&quot; diye mırıldandı Stransky. &quot;Nasıl olabilir böyle bir şey, Kumandanım? Ben, kendi adıma, emri kılı kılına yerine getirdim.&quot;</p>
<p>&quot;Peki, peki, Yüzbaşı Stransky. Duruma göre gereken değişiklikleri yapabilecek kadar cephe deneyiniz yok daha. Ne yazık ki yeni talimat yollayacak zamanımız olmadı.</p>
<p>Vogel'le Korner kendi sağduyularını kullanarak birliklerini yanlarına aldılar. Tümene verdiğim raporda bu subayların sağduyusunu övdüm.&quot;</p>
<p>Stransky dudaklarını ısırdı. 'Bütün bunlar Steiner'in yüzünden, hayatını bir kere kurtarmış' diye, düşündü burularak. Steiner'in birliğin kumandanı olduğunu öğrenmiş. Acaba kim...&quot;</p>
<p>&mdash;&quot;Duyuyor musunuz, Yüzbaşı Stransky?&quot;</p>
<p>&quot;Tabiî, Kumandanım. Şey, şunu biliniz ki Kumandanım çok üzüldüm bu duruma. Aklıma gelseydi! Ama biz mevzilerimizi boşaltırken en ufak bir güçlükle karşılaşmadık. O yüzden de birliği geride bırakmakta hiç bir sakınca görmedim. Ben...&quot;</p>
<p>&quot;Pekâlâ, Yüzbaşı,&quot; diye kesti Kumandan. &quot;Elbette bir emre boyun eğdiğiniz için suçlayacak değiliz sizi. Yalnız yazık ki... Kaç kişi var birlikte?&quot;</p>
<p>&quot;özür dilerim ama bilmiyorum,&quot; dedi Stransky sıkılarak. &quot;On-on beş kişi galiba. Teğmen Meyer'den hemen öğrenebilirim.&quot;</p>
<p>&quot;Daha önce öğrenmeniz gerekirdi. Bu durumun nasıl sonuçlanacağını merak ediyorum.&quot;</p>
<p>Telefondaki ses hafifledi. Stransky, ahizeyi yavaşça koydu yerine. İçinden bir küfür savurdu. Kapının yanındaki ufak pencereden günışığıyla aydınlanmış ormana kinle bakıyordu. Neden gelmişti bunlar başına? Başta Fransa'ya naklini kendisi istememiş miydi. Çıldırmış, aklını kaçırmış olmalıydı düpedüz. Masanın başına döndü, iskemleden sallanan evrak çantasından bir harita çıkarıp yaydı masanın üstüne.</p>
<p>Krimskaya'nın doğusundan, tümenin bir gün evvel işgal ettiği mevzilere kadar uzanan geniş ormanlık araziyi izledi gözleriyle. Yeşil örtü, yer yer düzgün mavi hatlarla kesilmişti. Bataklıktı oralar her halde. İçin için sevindi.</p>
<p>Kumandanın gözdesini zorlu bir yürüyüş bekliyordu demek, önce orman, sonra şehir, en sonunda da Rus cephesi.</p>
<p>Yavaşça doğruldu. Tanımadığı kişiler de dert açabiliyordu insanın başına! Dalgın dalgın haritayı katladı, önce ayağını sağlam yere basması gerekiyordu; ikinci işi, astlarına hadlerini bildirmekti. Taburda sağlam bir mevki edindi mi, Brandt bile oynatamazdı onu yerinden. Fransa'da daha ilk haftada başarmıştı bunu. Burada durum biraz daha karışıktı. Ama üstesinden gelecekti nasılsa. Bir tabur kumandanının yetkileri kısıtlıydı gerçi, gelgelelim alttan alta iş yürütmeye gelince generalden bile daha güçlü olabilirdi. Sinek ufaktır ama, diye düşündü, mide bulandırır. Bayıldı bu benzetmeye.</p>
<p>Kapı vuruldu. Stransky sabırsızca çevirdi başını. &quot;Ne var?&quot; Kapı açıldı, emir subayıydı giren. &quot;Geldiğinizi şimdi duydum kumandanım. Rahatsız etmiyorum ya?&quot;</p>
<p>&quot;Ne istiyorsun?&quot; diye sordu Stransky sinirli bir sesle. Teğmen Triebig yavaşça gülümsedi. &quot;Yirmi dakika önce Binbaşı Vogel telefon etti. Bir akşam uğramanızı istiyor.&quot;</p>
<p>&quot;Teşekkür ederim. Başka?&quot;</p>
<p>&quot;Başka bir şey yok efendim. Emirleriniz?&quot;</p>
<p>Stransky yüzünü buruşturarak süzdü teğmeni. Ne biçim herifti bu? Sesi incecik; kara gözleri baygın, dalgalı saçları Stransky'nin katlanamayacağı kadar düzgün taranmış.</p>
<p>&quot;Ha, evet,&quot; dedi aynı sinirli tonda. &quot;Bölük kumandanlarına söyle, yarın sabah bir toplantı yapılacak, hazır bulunsunlar. Saat dokuzda burada olacaklar.&quot;</p>
<p>&quot;Emredersiniz, Kumandanım. Başka bir emriniz?&quot;</p>
<p>&quot;Yok, gidebilirsin.&quot;</p>
<p>Triebig selâm çaktı. Kapı kapanınca, Stransky yatağına çöktü. Binbaşı Vogel ha? Birden bire bu dostluk gösterisi de ne demek oluyor? Geçen hafta alay karargâhında ilk karşılaştıklarında yaşlı binbaşı düpedüz küçümsemişti onu. Ne var ki, Üçüncü Taburun kumandanıydı; insanın komşularıyla iyi geçinmesinde sayısız yarar vardı. Yine de çağrıya koşmak gelmiyordu Stransky'nin içinden. Geçen hafta kısa bir konuşma geçmişti aralarında ve Stransky, binbaşının oldukça ukalâ, biraz da patavatsız olduğunu sezmişti.</p>
<p>Gözkapakları ağırlaşıyordu. Bir önceki gecenin uykusuzluğu yüzünden. Uzandı yatağa, yan döndü. Sinirlerim bozuk, diye düşündü.</p>
<p>Stransky ile konuştuktan sonra Teğmen Triebig korunağına dönmüş, bölük kumandanlarını aramaya koyulmuştu. İşi bitince masanın başına geçip eski resimli dergileri karıştırmaya başladı. İçerisi havasızdı; dışardaki kızgın güneş, yeraltındaki bu oyuğa bile işlemişti. Yüzüstü yatmış, bacakları havada çıplak bir kız resmine ilişti gözü, durdu.</p>
<p>Açık yakalı bluzun altından memelerinin uçları görünüyordu. Triebig uzun bir süre baktı resme. Sonra sayfayı kopardı, buruşturdu, bir köşeye fırlattı. Saatine baktı. On ikiyi geçiyordu. Yemek zamanı, diye düşündü. Musluğa gidip ellerini yıkadı. Masanın üstünde duran ekmekten incecik birkaç dilim kesti. Büyük bir dikkatle tereyağı sürdü dilimlere. Matarasından teneke bir tasa soğuk kahve boşalttı. Fransa'da içtiği güzel kokulu sıcak kahveyi genzi yanarak hatırladı.</p>
<p>Yemeği bittikten sonra bir süre oyalandı masada. Kapı vuruluyordu. Emireri girdi, eşikte duraladı. &mdash; &quot;Bir emriniz var mı komutanım?&quot;</p>
<p>&quot;Şimdilik yok bir şey,&quot; dedi Triebig. Emirerinin utangaç yüzünü inceledi bir süre, içeri girmesini söyledi. &quot;Biraz ahbaplık edelim,&quot; dedi. &quot;Seni tanımıyorum iyice. Otur şöyle.&quot; Asker, çevresine bakındı. Triebig odadaki tek iskemlede oturuyordu. &quot;İstersen yatağa iliş,&quot; dedi Triebig. &quot;Hep böyle utangaç mısın sen?&quot;</p>
<p>Emireri kızararak buyruğa uydu. &quot;Hayır,&quot; diye mırıldandı. Daracık yatağın en ucuna ilişti.</p>
<p>Triebig ilgiyle izliyordu onu. Keppler, birkaç hafta önce bir değiştirme birliğinden gelmişti tabura. Emireri o sırada yaralı olduğu için Triebig emirerliğe almıştı onu. Oğlan, Birinci Bölüğün ulağıydı ayrıca. Taş çatlasa ondokuzundan fazla değil, diye düşündü Triebig. Yüzünün yumuşak çizgileri, her zaman hafifçe aralık duran dudaklarıyla birleşince bir çaresizlik izlenimi uyandırıyordu karşısındakinde.</p>
<p>&quot;Nerelisin?&quot; diye konuşmaya girişti Triebig.</p>
<p>Keppler ellerini dizlerine dayadı. &quot;Frankfurtlu, kumandanım.&quot;</p>
<p>&quot;Yaa, öyle mi? Ben iyi bilirim Frankfurt'u. Arabamla sık sık giderdim oraya.&quot; Keppler'in yüzünde beliren saygı hoşuna gitmişti.</p>
<p>&quot;Özel arabanız mı var efendim?&quot;</p>
<p>Triebig gelişigüzel salladı başını. &quot;Kaç yıllık araba. Ama şimdi ordu el koydu bizimkine de. Zaferi kazanmak için payımıza düşeni yapmalıyız hepimiz.&quot; Kaşlarını kaldırdı, kibirle dikildi. Şirketin arabası olduğunu söylemenin gereği yoktu. Ama bu oğlanları baştan etkilemek gerekirdi. İşler yolunda giderdi o zaman. Cigarasının dumanını dalgın dalgın içine çektikten sonra oğlana doğru eğildi. &quot;Anan babanla birlikte mi oturuyorsun?&quot;</p>
<p>Keppler üzülerek salladı başını. &quot;Öldüler. Babam on yıl önce öldü, annem öleli de yedi yıl oluyor.&quot;</p>
<p>&mdash;&quot;Ah yazık!&quot; Triebig gerçekten üzülmüş gibi içini çekti. Sonra usulca, &quot;Nasıl üzülmüşsündür kimbilir,&quot; dedi. &quot;Peki nerede kalıyordun?&quot;</p>
<p>&quot;Yetimhanede efendim. Sonra bir fırıncının yanına çırak girdim. Zenaati öğrendim. Onlarda kalıyordum.&quot;</p>
<p>&quot;Hiç akraban yok mu? Seni yanına alabilecek biri yani?&quot;</p>
<p>&quot;Yok efendim. Çünkü biz Münih'liyiz, sonradan Frankfurt'a taşındık; annemle babam orada öldüler.&quot;</p>
<p>&quot;Yaa,&quot; dedi Triebig. Daha iyi bir seçme yapamazdım doğrusu, diye düşündü. Baldırlarından yukarılara doğru yükselen heyecan dalgası, bütün bedenini sardı. Dudaklarını yaladı, gözleri oğlanın incecik beline takıldı. Keppler sanki teğmenin aklından geçenleri okumuştu; kızardı.</p>
<p>&quot;Zor günler geçirmişsin,&quot; dedi Triebig. Yatağa, Keppler'in yanına oturdu. &quot;Ama zamanla iyileşmeyecek yara yoktur.</p>
<p>Benimle anlaşabilirsen iyi bir hayat sürersin burada. Şimdi gidebilirsin. Bu akşam gelir, silâhlarımı bir düzene sokarsın.&quot; Keppler ayağa fırladı. &quot;Peki komutanım. Ne zaman geleyim efendim?&quot;</p>
<p>Triebig düşündü. Oğlan pek güçlük çıkaracağa benzemiyordu. Saf bir çocuk, uzun sıkıntılı saatlere çeşni katacak cinsten. &quot;Çok erken gelme,&quot; dedi. &quot;On civarında. Biraz konuşuruz.&quot;</p>
<p>Keppler'in yüzü sevinçle ışıdı. Topuklarını yan yana getirip selâm verdi. &quot;Emredersiniz efendim. Ben...&quot; Sustu, başını önüne eğdi.</p>
<p>&mdash;&quot;Evet?&quot; diye sordu Triebig. Kalktı, oğlanın çenesinden bir makas aldı. &quot;Ne söyleyecektin bakalım?&quot;</p>
<p>Keppler yüreklenmişti. Başını kaldırdı. &quot;Sizi hoşnut etmek için elimden geleni yapacağım efendim.&quot;'</p>
<p>&mdash;&quot;Aferin,&quot; dedi Triebig oğlanın yanağını hafifçe sıkarak. &quot;Sen elinden geleni yap; eminim hoşnut kalacağıma.&quot; Oğlan çıkarken, tam adamına düştüm, diye geçirdi içinden. Ter içinde kalmıştı. &quot;Amma sıcak ha!&quot; diye mırıldanarak yatağa attı kendini. Bir süre boş gözlerle tavana baktı. Öff! Yarına sağ çıkacağını kim bilebilirdi. Eline fırsat geçmişken kullanmalıydı. Yine de dikkatli olmalı. Ya Stransky öğrenirse., öbür subaylardan biri duyarsa., neler gelebilirdi başına. Kimseye güvenemezdi. Sonra yine Keppler'i düşündü. Gözlerini kapayıp hayal gücünü doludizgin akışına bıraktı.</p>
<p>Bölük Karargâhının korunakları, güneydoğudan kuzeybatıya doğru zincirleme uzanan tepelerin batı yamacında kurulmuştu; düşman gözünden uzakta bir yerdi burası.</p>
<p>Kumandanın korunağında Yarbay Brandt'la Yüzbaşı Kiesel karşı karşıya oturmuşlardı masada. Kumandan pek öfkeliydi.</p>
<p>&quot;Bütün ayrıntılarla tek tek uğraşmam gerek,&quot; diye yakınıyordu. &quot;Alaydaki her onbaşıdan ayrı ayrı rapor alacağım her gün.&quot;</p>
<p>Kiesel omuz silkti. &quot;Öyle başedilmez,&quot; diye mırıldandı. &quot;Hem Stransky'yi suçlayamazsınız. Sorumluluğu elden bırakmayan bir subaydır, emirlere uymuş.&quot;</p>
<p>&quot;Bir daha söyleme bunu,&quot; dedi Brandt. &quot;Şu sorumluluk sözcüğünde bir üç kâğıtçılık konusu vardır hep. Ben subaylarımın gerektiğinde kendi sağduyularını kullanabilmelerini isterim. Vogel'e bak, keşke onun gibi beş- on adamım daha olsaydı.&quot;</p>
<p>Kiesel usulca karşı çıktı. &quot;Sorumluluğu üstlere aktarmak gibi bir çözüm yolu dururken bağımsız kararlar alma sorumluluğunu yüklenmeyi herkesten bekleyemezsiniz ama. Her neyse, eğer Steiner'i tanıyorsam ne yapar yapar gelir o. Ben bu gece bekliyorum.&quot;</p>
<p>&quot;Yalnız Steiner değil,&quot; dedi Brandt azarlarcasına. &quot;Bütün bir birlik söz konusu.&quot;</p>
<p>Kiesel belli belirsiz gülümsedi. &quot;Ben de birliği düşünüyorum tabiî. Ama başlarında Steiner olmasa, öbürleri asla gelemezler.&quot;</p>
<p>&quot;Hımm demek öyle sence?&quot; Brandt, Kiesel'i kuşkuyla inceledi. İnce uzun bir adamdı Brandt; seyrelmiş saçları uzun, köşeli başını örtüyordu. Açık alnının altında gözleri hep acılı gibiydiler. Dudaklarını büzdüğü zaman derisi geriliyor, elmacık kemiklerinin altındaki çukurlar derinleşiyordu.</p>
<p>Başını telâşla iki yana salladı. &quot;Senin aklından neler geçirdiğini biliyorum. Yalnız şunu bil ki Kiesel, pislik atamazsın bana. Haklısın, orası öyle. Herkes istediğini düşünebilir benim hakkımda; düşündüler de. Ama hiç kimse nankör olduğumu söyleyemez.&quot;</p>
<p>&quot;Elbette,&quot; dedi Kiesel. Sekiz aydır alayın emir subaylığını yapıyordu; üç kumandan gelip geçmişti. Ama hiç biriyle Brandt'la kurduğu dostluğu kuramamıştı. Bir gün şu Steiner'in durumunu inceleyeyim bari, diye düşündü.</p>
<p>Raporlardan bazı bilgiler edinmişti ama tanımıyordu adamı. Birkaç ay önce Brandt, Steiner'in sicilinde bir leke olduğundan söz etmiş, ondan araştırmasını istemişti.</p>
<p>Araştırmıştı ama kesin bir sonuç alamadan. Suçlama açık seçik ortadaydı ama kanıtlarda bir tutarsızlık vardı, açıklanamayan bir çelişki. Brandt'a da öyle gelmişti. Sonra bırakmışlardı işin ucunu.</p>
<p>Kiesel ayağa kalktı, dolaşmaya başladı.</p>
<p>Brandt bir süre aldırmadı, sonra döndü: &quot;Allahaşkına bırak volta atmayı. Ruslardan da betersin sen sinir bozmada.</p>
<p>Stransky hakkında neler düşündüğünü söyle bakalım.&quot; Kiesel iskemlenin yanında durdu, çekti, bacaklarını açıp ters oturdu iskemleye. &quot;Özel fikrimi mi?&quot; dedi. &quot;Doğrusunu söylemek gerekirse özel bir fikir besleme zahmetine katlanmadım. Bay Stransky kendini çok beğenmiş biri. Belki de soylu bir aileden geldiği için. Belki de fazla zengin olduğundan insan olmaya vakit bulamamış.&quot;</p>
<p>Brandt elini sabırsızca salladı. &quot;Konuya gelsene. İnsandan anlarsın sen. Ne düşünüyorsun onun hakkında?&quot;</p>
<p>&quot;Şimdiye kadar topu topu bir kere gördüm Stransky'yi,&quot; dedi Kiesel. Cigarasını yaktı, kibriti sönene kadar tuttu elinde. &quot;Kısacık bir konuşmadan da bir şeyler anlaşılabilir ama nesnel bir yargıya varılamaz. Özel fikrime gelince...</p>
<p>Bence Stransky kendini her türlü eleştirinin üstünde, olağanüstü bir kişi sayıyor. Yanılmıyorsam kendine önemli bir görev yüklemiş, tabur üstünde manevî bir egemenlik kurma görevini.&quot;</p>
<p>&quot;Ne ne?&quot; Brandt hiç bir şey anlamamıştı.</p>
<p>Kiesel gülümsedi. &quot;Garip geliyor insana ama galiba onun ne yapmak istediğini sezdim. Açıkça söyleyeyim: Bay Stransky, askerlerin kendisine rütbesinden ötürü değil de kişiliğinden ötürü boyun eğmelerini istiyor.&quot;</p>
<p>&quot;O zaman kolay kolay başaramayacak. Birinci Taburun ne kadar dikbaşlı olduğunu yakından bilirim ben.&quot; Yarbay, bir iki dakika kadar düşündü. Sonra bir kahkaha attı. &quot;Sen uyduruyorsun bunları Kiesel. Bunca yıldır şu üniformayı giyerim hiç böyle şey duymadım.&quot;</p>
<p>Kiesel başını salladı. &quot;Bir kumandanın askerlerinin davranışlarının yanısıra duygularını da yönetmek istemesi inanılır şey değil, biliyorum.&quot;</p>
<p>&quot;Peki Stransky bu şey, manevî egemenliği nasıl kuracakmış bakalım?&quot;</p>
<p>&quot;Orasını pek kavrayamadım. Yalnız bölük kumandanlarının aracılığından yararlanacak galiba, çünkü kendi dediklerine göre, rütbe alçaldıkça kumandanların etkisi azalırmış. Yani askerlerle yüzyüze gelmeyi tehlikeli sayıyor.&quot;</p>
<p>&quot;Harika!&quot; Brandt'ın çok hoşuna gitmişti bu. &quot;Biliyor musun Kiesel,&quot; dedi, &quot;şu Stransky etkiledi beni, istediği kadar hayalperest olsun.&quot;</p>
<p>&quot;Ama hiç bir hayalperest Stransky kadar sevimsiz olamaz.&quot;</p>
<p>&quot;Acaba?&quot; Brandt pek ilgilenmemiş görünmeye çalıştı. Bir saniye karşılıklı sustular. Sonra Kiesel içini çekti.</p>
<p>&quot;Her neyse.&quot; Cigarasının ateşine baktı, bir daha değinmeyecekti bu tehlikeli konuya.</p>
<p>Brandt sinirli sinirli parmaklarını vuruyordu masaya. &quot;Nasılsa Stransky bu oyuna katılmaya hazır subay bulamaz pek. Hele bugünlerde. Doğrusunu söylemek gerekirse adamların morali</p>
<p>düşündürüyor beni. Hiç bir ilgi duymuyorlar içlerinde, hiç bir istekleri yok. Satranç taşlarına dönmüşler; ancak yerlerinden oynatılırsa oynuyorlar, kendiliklerinden değil.&quot;</p>
<p>&quot;Satranç taşı mı?&quot; diyerek kaşlarını çattı Kiesel. &quot;Her zaman öyle değil miydiler zaten?&quot;</p>
<p>&quot;Hayır hayır.&quot; Brandt üzüntüyle salladı başını. &quot;Bir yıl öncesine kadar bir kumandanın aklından geçirebileceği en iyi birlikler bizdeydi. Askerler neyi neden yaptıklarını biliyorlardı. Başlarında toy biri bile olsa baskın çıkabiliyorlardı bir çatışmadan. Ya bugün! Kendim sipere girip denetlemesem içim rahat etmiyor. Güvenemiyorsun kimseye.&quot;</p>
<p>&quot;Herkes güvensiz,&quot; dedi Kiesel.&quot;</p>
<p>&quot;O da ne demek?&quot; Brandt öfkeyle süzdü Kiesel'i. &quot;Ne demek istiyorsun yani?&quot;</p>
<p>&quot;Anladığınızı,&quot; dedi Kiesel. &quot;Askerlerin de güveni kalmadı artık.&quot;</p>
<p>&quot;Kime?&quot;</p>
<p>&quot;Bize elbet. Onların suçu yalnızca yöneticilerde bulduğunu sanıyorsak yanılıyoruz. Bindiğimiz arabanın freni tutmaz da kaza olursa şoförü suçlarız, patronu değil. Frenleri bozuk bir arabada çalışmasaydı, deriz.&quot;</p>
<p>&quot;Peki neden suçluyorlar bizi?&quot;</p>
<p>Kiesel, bacak bacak üstüne attı. &quot;Birliklerin morali bunca uzun sürede bozulmaya mahkûmdur. Tümen, yirmi bir aydır görev başında, hiç aralıksız. Adamlar usandılar artık. Kaç kere izin konusunda söz verdik de yerine getirmedik?&quot;</p>
<p>&quot;Peki, bunda bizim suçumuz ne?&quot;</p>
<p>&mdash;&quot;Ben general falan değilim,&quot; dedi Kiesel soruyu geçiştirerek. &quot;Yalnız adamlar her yeni kumandanda kendi kanlarını dökerek madalya almaya can atan bir Ritterkreuz görüyorlar. O bir kere madalyayı göğsüne taktı mı, yeni biri sökün ediyor. Bu yirmi bir aylık süre içinde gömlek değiştirir gibi general değiştirdi zavallılar.&quot;</p>
<p>&quot;Evet biliyorum.&quot; Brandt parmaklarını sabırsızlıkla vuruyordu masaya. &quot;Asker dayanmıyor bize. Öte yandan baştakilerin dediklerine de uymak zorundayız.&quot;</p>
<p>&quot;Hiç de öyle değil bence. Öyle büyük yanlışlar yapıyorlar ki. En büyüğü de bu.&quot;</p>
<p>Brandt gülümsedi. &quot;Silâh altına alınanların avukatlığını yapsan iyi para kazanırsın. Ne yazık ki böyle bir kuruluş yok.&quot; İskemlesine yaslandı. &quot;Askerlerin mutlaka bir hava değişikliğine ihtiyaçları var, orası doğru. Benim bile var. Şu lanet ülke! Adamları bu isteplere, uçsuz bucaksız ormanlara sürdük. Önceleri ilginç buldular evet, heyecan duydular ama uzun sürmedi. Bu tekdüze topraklar, gözalabildiğince uzayan korkunç boşluklar, eninde sonunda kendisini yutacaklarmış gibi geliyor insana. Sonunda iyice kaptırıyorsun kendini bu düşünceye. Adamların, karşılaştığımız güçlükleri anlamaları gerek. Nasıl kurtarırız onları buradan? Araç nerede?</p>
<p>Koskoca bir tümeni Fransa'dan Rusya'ya ya da Rusya' dan Fransa'ya nakletmek kaça patlar bilirsin; Sonra, yirmi bir ay kesintisiz görev yapmaktan söz ediyorsun. Açık konuşalım Kiesel, başlangıçtaki askerlerin kaçı kaldı ki?&quot; Zorla güldü. &quot;Benim önceki taburda kalanları parmakla sayabiliyordum.</p>
<p>Bugün alayda görev alanların yüzde doksanı, Rusya'da bir-iki aydır savaşan yeniler. Yani general birkaç eski asker için bütün tümene izin vermemekte haklı aslında. Anlıyor musun?&quot;</p>
<p>&mdash;&quot;Anlamıyorum.&quot;</p>
<p>&mdash; &quot;Neden ama?&quot;</p>
<p>Kiesel, izmaritini yere atıp çiğnedi. Brandt'ın söyledikleri, yalnızca sağduyu açısından değil, psikolojik ağırlıkları yüzünden de sarsmıştı onu. Böyle bir seziş beklenemezdi bir kumandandan. Yeni bir ışık tutuyordu Brandt'ın kişiliğine.</p>
<p>Kapının yanındaki küçük pencereye baktı. Camdan giren ışında küçük toz parçaları oynayıp duruyordu.</p>
<p>&quot;Açıklamak kolay değil,&quot; diye başladı kararsızlık içinde. &quot;Kendimizi adamların yerine koymamız gerek. Yüksek rütbeli bir subay olmasaydın, düşündüklerimi açıklamak daha kolaydı. Şu anda politikadan söz etmek istemiyorum.&quot;</p>
<p>&quot;Sen isteseydin ben etmemeni rica ederdim. Devam et.&quot;</p>
<p>&quot;Peki öyleyse.&quot; Kiesel düzensiz duman halkaları üflüyordu tavana doğru. &quot;Zaten benim düşündüğüm, baştan beri burada görev yapan o birkaç kişi. Çelik gibi dayandılar, yeni gelenleri de hizaya soktular üstelik. Onlara...&quot;</p>
<p>&quot;Devam et,&quot; diye üsteledi Brandt. &quot;Ne söyleyeceğini duymak istiyorum.&quot;</p>
<p>&quot;Değmez.&quot;</p>
<p>Kumandan bir süre sessizce inceledi Kiesel'i. &quot;Ben dinliyorsam, değer,&quot; dedi. &quot;Ama ne diyeceğini kestirebiliyorum. Yeni gelenler konusunda birleşiyoruz. İşe yaramıyorlar artık; kendilerini iyice bıraktılar. Burada, cephede yenilgiden başka bir şey tatmadılar ki, Rusların o dillere destan yenilmezliğine inanacaklar neredeyse. Ben de aşağılardan geldim unutma, eskiler konusunda her söyleyeceğin ilgilendirir beni.&quot;</p>
<p>&quot;Peki, eskilerden söz açalım öyleyse. Onların gözünde son yenilgiler, savaşın cilvesi olmaktan öteye gitmiyor. Çünkü başlangıçta düşmanın kaçışına sık sık tanık olmuşlardı; o yüzden hâlâ korkmuyorlar ondan Ama yeniler öyle mi? Onlar için her Rus askeri usta bir savaş makinesi.&quot;</p>
<p>Brandt, sözünü kesti. &quot;Yeter,&quot; dedi bıkkınlıkla. &quot;Bugünkü durumda onları da suçlayamayız ki.&quot;</p>
<p>Kötü bir anıyı silmek istiyorcasına elini alnından geçirdi.</p>
<p>&quot;Belki de bunları konuşmamak daha iyi. Bu tür konuş istiyorum.&quot;</p>
<p>&mdash; &quot;Gelirim,&quot; dedi Kiesel. Kapıdan çıkarken Brandt'ın masaya çöktüğünü, başını ellerine yasladığını gördü. Savaşın sonucu kararlaştırılmış, diye düşündü Kiesel. İkisi de biliyorlardı bu gerçeği, bilmezlikten gelmenin anlamı yoktu.</p>
<p>O akşam geç saatlerde askerler, hâlâ mevzilerdeydiler. Meyer, birkaç dakika önce çıkmıştı korunağından, sinirliydi; bütün siperleri, oyukları tek tek gözden geçiriyordu. İyi çalışıyordu adamlar; karargâha döndü. Dalgın dalgın siperde ilerledi. Steiner mutlaka gelirdi bu akşam. Ama Ruslar aşılmaz bir direnme hattı kurmaya görsünler, birlik bir daha geçemezdi bu yana. Şimdiki durumda bile kentin çevresinden dolaşmak gerekiyordu, bu da zaman isterdi.</p>
<p>Meyer saatine baktı. Ona geliyordu. Durdu, ne yapacağına karar veremeden bir süre bekledi. Hiç uykusu yoktu; siperden çıktı, yamacın kenarına çöktü. Her yerde bir sessizlik; askerlerin siper kazarken çıkardıkları kürek sesleri duyuluyordu arasıra. Yıldızlı gök tepelerin üstünden eğilmiş, yumuşak bir ışıkla doldurmuştu toprağı. Uzun bir süre geceyi gözledi Meyer. İçi sıla özlemiyle doluydu.</p>
<p>Sırtüstü yattı, kollarını başının altında kenetleyip gözlerini kapadı. Bir bitseydi şu savaş. Kasımdan bu yana yenilginin kaçınılmaz olduğu besbelliydi. Tuapse'yi ele geçirmelerine ramak kaldığı günlerde (Türk sınırına yürüyerek iki-üç günde varabilirlerdi) savaşı kazanacaklarından kimsenin kuşkusu yoktu. Ya şimdi? Stalingrad cephesinin çöküşü, bunun sonucunda Kafkas ormanlarında savaşan tümenlerin kuşatılma tehlikesi altüst etmişti her şeyi. Gerçi onlarla birlikte birkaç tümen şimdiki köprübaşına ulaşarak sarılmaktan kurtulmuşlardı. Ama ne geçmişti ellerine? Gerilerinde deniz vardı, önlerinde de hareket olanağını eline geçirmiş kızgın düşmanın üstün gücü. Burada asker sayısı azalmış birtakım Alman tümenleri Çerkeş tepelerine, Kuban bataklıklarına umutsuzca tutunmuş, savaşmaktan bitkin düşmüş, direnmekten başka hiç bir yapacağı, hiç bir umudu kalmamış bir durumdaydılar.</p>
<p>Meyer içini çekti. Mevzilerin ötesini görebilmek için başını uzattı. Ay doğuyordu, aydınlıktı her yan. Anayol, solgun bir çizgi halinde ormanın kıyısı boyunca doğuya uzanıyordu ve Meyer birdenbire kötü yollarla, boğucu mesafelerle dolu bu ülkeden ne kadar nefret ettiğini düşündü.</p>
<p>Siperden bir gürültü geldi. Yakınında sesler duydu. Oturdu, kulaklarını açtı. Nöbet değişiyordu. Yine uzandı, yarı kapalı gözlerle nöbetçinin siperin kenarında yitip giden başına baktı. Onu gözlerken içindeki burukluğun eriyip bittiğini duydu Meyer. Belki de çok karamsarım, diye düşündü; belki de hâlâ başarabiliriz. Önünde, kıpırdamadan duruyordu nöbetçi. Belki de şu anda saldırıya hazırlanan bir Rus tümeninin öncülerinin usulca ilerlediği ormanı gözlüyordu.</p>
<p>Tepenin ardından bir yerlerden bir yıldız yükseldi havaya, bir an her yan ışığa boğuldu. Siperdeki gözcü başını sağa çevirdi. Meyer kalktı, korunağına yürüdü. Kapıyı açtı, mumu yaktı, masanın başına oturdu. Sonra kollarını yastık yaptı başına. Günün ilk ışınları korunağa sızana kadar birliğin gelmesini bekledi.</p>
<p>&mdash;&quot;Baylar,&quot; diye söze başladı Stransky, soğukkanlı bir işadamının sesiyle. &quot;Herhalde genel stratejinin ayrıntılarına girmenin gereği yok. Günlük emirler sizi bu konuda aydınlatıyordur yeterince.&quot;</p>
<p>Meyer hafifçe öksürdü; hemen kumandanın öfkeli bakışlarını duydu üstünde. Ses çıkarmadan, dizlerini tutarak oturdu. Gausser ile Schwerdtfeger sıkıntıdan patlayacaklardı, yere bakıyorlardı.</p>
<p>&mdash;&quot;Harita lütfen,&quot; dedi Stransky. Triebig koşarak masadaki çantadan bir &quot;harita çıkardı, duvara çaktı. Stransky haritanın başına geçti. &quot;Eveeet,&quot; diyerek Triebig'in yerine dönmesini bekledi.</p>
<p>&mdash;&quot;Yine de bizim özel durumumuz konusunda iki çift söz etmenin yararı var. Ordunun Rostov'dan çekilen bazı bölümleri kuzeydeki yeni Ana Direnme Hattı'na yerleştirildiler ki bu hat -&quot; parmağıyla haritada bir noktayı gösterdi - &quot;Voronej doğrultusunda Taganrog'un doğusundan, kuzeye doğru gider.</p>
<p>Cephe yeniden kurulmuş diyorlar. Başkumandanlık, Kuban'daki köprübaşının çok önemli olduğu fikrinde, sizin de bildiğiniz gibi gelecekteki saldırılarda taktik kurma açısından büyük yararı dokunacak bize.&quot; Durdu Stransky.</p>
<p>Yanılsama! diye düşündü Meyer acı acı. Gelecekte saldırıya girişebilecek adamları, araçları nereden bulacaklardı acaba? Öbür subaylar da kuşkulu gözlerle süzüyorlardı Stransky'yi.</p>
<p>Stransky onların inanmadığını görünce sesini yükseltti. &quot;Bu köprübaşından hareket ederek kuzeye doğru saldırıya geçersek Rusların güney cephesini yerle bir edebiliriz. Hem Rus ordusunu geri hatlarından vurmuş olur, hem de savaşın yazgısını elimize geçirebiliriz.&quot;</p>
<p>&mdash;&quot;Tanrı yardımcımız olsun!&quot; diye fısıldadı Merkel. Schwerdtfeger alayla salladı başını. Gausser güldüğünü belli etmemek için ağzını eliyle örttü.</p>
<p>&mdash;&quot;Düşmanın da bu tehlikeden haberi olabilir tabii,&quot; diye sürdürdü Stransky, &quot;geri hatlarına yapılabilecek herhangi bir saldırıyı önlemek için elinden geleni ardına koymayacaktır.</p>
<p>Bizim tümenin savunma kesimi buradan kuzeybatıya, Temryuk dolaylarındaki sızma bölgelerine uzanıyor. Yani Karadeniz'i dışardan tutarsak tam bir yaya benzetebiliriz bizim köprübaşını. Sağ kanadımızda, güneyde, iki topçu tümeni var, kuzeyde de bir piyade tümeni. Korkarım Ruslardan gelebilecek ilk saldırı bizim kesime yöneltilecektir, çünkü kuzeydeki bataklıklar doğal bir engel. Bu arada bizim kesimden geçen anayolun önemini de gözden kaçırmamalıyız. Bugünkü koşullar altında, elimizden çıkan bir metre karelik toprak parçası ciddi bir önem taşıyor.</p>
<p>Siegfried Mevzii'ni ne yapıp yapıp sağlam kurulmasına dikkat edin. Adamlarınıza baskı yapın, çabuk bitirsinler işlerini. Unutmayın ki her hendek, her oyuk bir sızma noktası olabilir. Ardımızda da deniz var.&quot;</p>
<p>Sustu, subayların yüzlerini teker teker inceledi. Ciddileşmişlerdi, dikkatle dinliyorlardı.</p>
<p>Meyer boğazını temizledikten sonra sordu; &quot;Nakliye gemisi nereye yanaşacak?&quot;</p>
<p>Stransky, yine haritaya döndü. &quot;Yanaşılabilecek iki yer var topu topu. Biri, Tamanskaya yakınlarında, ikincisi tuz gölünün batısında.</p>
<p>Şu ana kadar altı nakliye gemisi görevlendirildi. Boğazı aşağı yukarı bir saatte geçebilirler. Mayınlar ve alçaktan uçan uçaklar nakliye gemilerinden ikisini batırdılar. Rusların denizaltı yollayacağı söylentisi de var.&quot;</p>
<p>&mdash;&quot;Harika!&quot; diye haykırdı Merkel. &quot;Ne yapacağız peki bu durumda?&quot;</p>
<p>&mdash;&quot;Zamanı gelince, gerekli tedbirler alınacak elbet,&quot; dedi Stransky sert bir sesle.</p>
<p>Yüzünden tedirginliği kolayca anlaşılan Gausser, &quot;Ne gibi tedbirler?&quot; diye sordu.</p>
<p>Stransky, yine haritanın başına geçti. &quot;Kanskoye'nin batısında mevzilenmiş bir alay, tümenin yardımına koşmaya hazır durumda. Ayrıca, ulaşımı aksatmamak, daha etkili bir hale getirebilmek için de iki asfalt yol yapılmasına karar verildi. Şirketler çalışmaya başladılar bile. Novorossiysk'in kuzeyinde bugün yapılması kararlaştırılan geniş havaalanını da unutmayalım. Başka soru soracak var mı?&quot;</p>
<p>Subaylar haritanın çevresinde toplandılar. Tuttukları mevziin savunma olanaklarını tartışmaya koyuldular.</p>
<p>Meyer, bir kenara çekilen Stransky'ye baktı. &quot;Ya Ruslar Taganrog'u aşıp Perekop yarımadasını işgal ederlerse...&quot; Sustu bir anda. Bölük kumandanları birbirlerini anlamlı bakışlarla süzerlerken Stransky, kaşlarını çattı.</p>
<p>Yine haritayı gösterdi sonra. &quot;Sizin de görebileceğiniz gibi Taganrog, Perekop'un iki yüz mil doğusunda kalıyor. Demin sözünü ettiğiniz gelişme için uzun bir süre gerek, bu arada Başkumandanlık gerekli tedbirleri kolaylıkla alabilir.&quot;</p>
<p>&mdash;&quot;Stalingrad'daki gibi,&quot; diye cevabı yapıştırdı Merkel. Stransky, hışımla döndü. &quot;Teğmen Merkel, Stalingrad'ın değerlendirilmesi konusunda ilgililerin sizden daha yetkili olduklarına inanıyorum. Bir bölük kumandanı, çatışmanın büyük sorunlarını kapsayacak bir görüş açısından yoksundur. Her neyse, böyle bir çıkmaza girdikten sonra Kırım'da ya da burada Kuban mevziinde olmanız farketmez sizin için.&quot; Bir adım atarak önlerine geçti. &quot;Sizden yapım çalışmaları konusunda telefonla bilgi alacağım. Hepsi bu kadar.&quot; Başıyla hepsini selâmladı.</p>
<p>Subaylar da selâm verdiler, Triebig'in ardından kapıya seğirttiler. Korunaktan çıkınca ayrı ayrı yönlere dağıldılar.</p>
<p>Meyer, Gausser'le birlikte tepeyi tırmanmaya koyuldu. Karargâha varana kadar tek kelime konuşmadılar. Sonunda</p>
<p>Gausser, &quot;Ne dersin bu işlere?&quot; diye sordu.</p>
<p>&mdash;&quot;Ne diyeyim,&quot; dedi Meyer.</p>
<p>Gausser gülümsedi. Bir an, korunağa giden basamakların başında duraladılar. Güneş nasıl da yakıcıydı. &quot;Bu sessizlik sinirime dokunuyor,&quot; dedi Gausser. Ormana doğru baktı.</p>
<p>&mdash;&quot;Benim de,&quot; diye onayladı Meyer. &quot;Ruslar çoktan varmış olmalılar buraya. Tepe bulunmaz bir hedef onlar için.&quot;</p>
<p>&mdash;&quot;Doğru.&quot;</p>
<p>Gözleri birleşti. &quot;Bahtımız açık olsun,&quot; dedi Meyer.</p>
<p>&mdash;&quot;Umudu elden bırakmamak gerek,&quot; dedi Gausser. Durdu, elini Meyer'e uzattı. &quot;Hoşça kal.&quot; Bir iki adım gittikten sonra seslendi, &quot;Steiner yakında gelir.&quot;</p>
<p>Meyer içtenlikle gülümsedi. Gausser, siperin orada gözden yitince derin derin içini çekti. Birlik şu anda neredeydi acaba?</p>
<p>Birlik, üç saattir ormanlık arazide ilerlemeye çalışıyordu. Dikenler, askerlerin üniformalarını yırtmış, ellerini yüzlerini kalbura çevirmişti. Bütün gözenekleri sırılsıklam olmuştu terden, üstelik bataklıktan yükselen iğrenç koku midelerini bulandırıyordu. Daha da beteri, küçük birtakım sinekler üşüşmüştü tepelerine. Bunlara karşı kendilerini savunamıyorlardı. Yer yer bastıkları toprak öylesine yapışkandı ki, çevresinden dolanıp zaman yitirmeyi bile göze alıyorlardı.</p>
<p>Schnurrbart, Kruger'in ardından yürüyordu. Ter, oluk oluk akıyordu yüzünden, suratına bir tutam biber atılmış gibi yanıyordu gözleri. Sağ omuzundaki tüfek sanki bir ton çekiyordu. O da öbürlerine uymuş, gaz maskesiyle çelik miğferini çoktan fırlatıp atmıştı. Bir an duralamayagörsün (ki sık sık duralıyordu), bacakları titremeye, bedeni çözülmeye başlıyordu. Boğazı hava geçirmeyen kupkuru bir sünger olup çıkmıştı, gövdesinin bütün nemini emiyordu.</p>
<p>Ötekilerin durumu daha parlak değildi. En bitkinleri, Dietz'di. Ağzı bir karış açıktı, yuvarlanırcasına yürüyordu. Ağır donanım kutuları kurşun ağırlıklar gibi iki yanından sarkıyor, güçsüz gövdesini aşağı çekiyordu. Bir süre Steiner taşımıştı kutuları. Gelgelelim Dietz öylesine bitkindi ki bu geçici yardımın hiç bir yararı olmuyordu. Bir yandan ilerliyor, bir yandan da ölü gözlerle yere bakıyordu. Kafası çalışmıyordu artık; bir yorgunluk nöbeti içinde boyuna yürüyordu. En kötüsü, susuzluktu. Yakınlarda akan dupduru bir dağ çaylarının düzenli şırıltısı vardı kulaklarında. Ama yanan bakışlarını kaldırır kaldırmaz, çalıların sonsuz karmaşıklığından, birbirlerine dolanmış ağaçlardan başka hiçbir şey göremiyordu.</p>
<p>Bir süre daha yürümekte direndi; ama dizleri birdenbire çözüldü, inildeyerek yere yuvarlandı. Hemen ardından yürüyen Dorn, korkuyla kalakaldı. Sonra öbürlerine seslenmeyi akıl etti. Ne var ki bir karganın ötüşünü andırıyordu sesi; önde yürüyenleri durdurabilmesi için birkaç kere üstüste bağırması gerekti. Steiner koşarak geri geldiğinde öbürleri de yere attılar kendilerini, bir daha kıpırdamadılar.</p>
<p>&mdash;&quot;Ne oldu?&quot; diye sordu Steiner.</p>
<p>Dorn çaresizlik içinde, &quot;Bayıldı galiba,&quot; dedi.</p>
<p>Bir küfür savurdu Steiner. Eğildi, Dietz'i omuzlarından yakalayıp sarsmaya başladı. &quot;Kalk,&quot; diyordu. &quot;Saçmalama bakayım. Yürümeliyiz diyorum sana.&quot;</p>
<p>Dietz kıpırdamadı. Steiner çabucak adamları gözden geçirdi. Hepsi ağızları bir karış açık, toprağa serilmişlerdi, ayağa kalkmaları uzun süreceğe benzerdi. Kaşlarını çattı.</p>
<p>Matarasındaki ılık suyu Dietz'in şakaklarına, ağzına döktü.</p>
<p>Öbür eliyle üniformasını çözdü. Birkaç dakika sonra Dietz şaşkın şaşkın açmıştı gözlerini.</p>
<p>&mdash;&quot;Tamam işte,&quot; dedi Steiner sevinçle. &quot;Bizi yorma Bebek. Daha yolumuz uzun.&quot;</p>
<p>Steiner dudaklarını ısırdı. Bir bu eksikti! Daha yolun yarısına gelmemişken çözülmeye başlamışlardı.</p>
<p>&mdash;&quot;Bittim.&quot; Dietz doğrulmaya çalıştı.</p>
<p>&mdash; &quot;Mola vermek zorundasın,&quot; dedi Schnurrbart.</p>
<p>&mdash;&quot;Daha saat iki,&quot; diye terslendi Steiner. Schnurrbart omuz silkti. &quot;Biliyorum ama olmayacak şeyi olduramazsın!&quot;</p>
<p>İster istemez boyun eğmek zorunda kaldı Steiner. &quot;Peki, öyle olsun.&quot; Derken, midesinin üstüne yatmış, kollarını başının altında kenetlemiş Zoll'e takıldı gözü. &quot;Donanım kutuların nerede senin?&quot; Herkes kulak kesilmişti. Zoll karşılık vermeyince Steiner çizmesinin ucuyla onun böğrüne dokundu. &quot;Duymadın mı dediğimi?&quot;</p>
<p>&mdash;&quot;Bırak beni,&quot; diye homurdandı Zoll.</p>
<p>&mdash;&quot;On dakika önce yanındaydı,&quot; dedi Kruger, &quot;Atmış herhalde.&quot;</p>
<p>Steiner, tüfeğini sol eline aktardı. &quot;Öyleyse gider alır attığı yerden.&quot; Zoll yine kıpırdamamıştı. Steiner palaskasından tuttuğu gibi havaya kaldırdı onu.</p>
<p>Acıdan gerilmiş yüzüyle silkindi Zoll, döndü, tüfeğini kaptığı gibi namluyu Steiner'e doğrulttu.</p>
<p>&mdash; &quot;Çek pis ellerini üstümden,&quot; dedi öfkeden kısılmış bir sesle. &quot;Bir daha bana elini sürersen...&quot;</p>
<p>Steiner, bu öfkeden kudurmuş yüzü ilgiyle inceledi. &quot;Çok korkaksın,&quot; dedi usulca. &quot;Bak!&quot; Tüfeğini elinden attı, Schurrbart'la Kruger'e geriye çekilmelerini işaret etti. Onun Zoll'ün burnunun ucuna kadar yaklaşışını gözlediler korku içinde; artık namlu karnına değiyordu. &quot;Beni vurursan asarlar seni,&quot; dedi Steiner. Usulca uzandı, namludan tutup kavladı tüfeği, Zoll'ün elinden çekti aldı. Bütün bunlar öyle gelişigüzel olmuştu ki kimse şaşıracak vakit bulamamıştı. Herkes derin bir soluk aldı; gövdeler, ansızın ikiye kesilmiş gergin bir ip gibi gevşedi.</p>
<p>&mdash;&quot;Alçak,&quot; diye mırıldandı Kruger. Zoll kıpırdamadan duruyordu; korku, öfke, utanç okunuyordu yüzünde,</p>
<p>Steiner tüfeğini kaptı. Serinkanlılığı bırakmadan, &quot;Onbeş dakikaya kadar yola çıkıyoruz,&quot; dedi. &quot;Git al o kutuları.&quot; Zoll, bir an duraladı. Sonra çalılığa doğru yürüdü.</p>
<p>Kruger küfrediyordu. &quot;Bir dahaki sefere görür itoğlu it.&quot; &quot;Bana bırak onu,&quot; dedi Steiner. Dietz'in yanına gitti. &quot;Nasılsın bakalım?&quot;</p>
<p>&mdash;&quot;İyileşiyorum,&quot; dedi Dietz, yiğitçe gülümsemeye çalıştı. Steiner başını sallayarak yüreklendirdi onu.</p>
<p>Herkes yere yayılmıştı; Anselm sordu. &quot;Daha ne kadar yolumuz var?&quot;</p>
<p>&mdash;&quot;Geldiğimizden fazla.&quot;</p>
<p>&mdash; &quot;Bugün varamayız öyleyse,&quot; dedi Pasternack.</p>
<p>Maag öfkeyle karşı çıktı. &quot;Nedenmiş? Varmalıyız diyorum ben.&quot;</p>
<p>&mdash;&quot;Bu korkunç ormandan geçerek ha!&quot; dedi Hollerbach. Kruger sövdü yine. &quot;Nerede olduğumuzu bilseydik bari,&quot; diye köpürdü. &quot;Şu kahrolası ormanı bir yana bırakıp anayolu deneseydik. Sineklere bak hele!&quot; Alnına konan sivrisineğe bir şaplak indirdi. &quot;Çıldıracağım bunların yüzünden.&quot;</p>
<p>&mdash;&quot;Zaten çılgınsın.&quot; Schnurrbart, piposunu dolduruyordu.</p>
<p>&mdash;&quot;Dumanını yukarı üfle bari,&quot; dedi Kern. &quot;Belki böcekleri falan kaçırır.&quot;</p>
<p>Steiner yanlarına geldi. &quot;Ne haber Profesör?&quot; diye sordu Dorn'a.</p>
<p>Sesinin tatlılığı şaşırtmıştı Dorn'u. Güldü. &quot;Bu kadarla kalsa iyi.&quot;</p>
<p>Steiner, bir cigara soktu dudaklarının arasına. Kibrit yakarken, &quot;Kalmayacağı garanti,&quot; dedi.</p>
<p>Hiç yorgun görünmüyordu. Çivi gibi, diye düşündü Dorn. &quot;Neden oturmuyorsun?&quot; diye sordu sonra.</p>
<p>&mdash;&quot;Çünkü kalkma vakti geldiğinde daha yorgun olur insan,&quot; dedi Steiner.</p>
<p>Schnurrbart başını salladı. &quot;Orası öyle.&quot;</p>
<p>&mdash;&quot;Öyleyse sen neden oturdun?&quot; dedi Dorn.</p>
<p>Schnurrbart, tutkuyla içine çekti dumanı, sonra bir sinek bulutunun ortasına doğru üfledi. &quot;Cevabını vereyim,&quot; dedi suratını asarak. &quot;Daha fazla yorgun olamayacağım için oturdum.&quot;</p>
<p>Dorn gülümsedi. &quot;Sen söylüyorsun bunu ha!&quot; Schnurrbart'ın en az Steiner kadar dayanıklı olduğunu bilirdi, Kafkasya'ya giderken günde altmış kilometre yol aldıkları zamandan.</p>
<p>Akşamları askerler öylesine bitkin olurlardı ki, günün ilk tayınını bile yiyemezlerdi. Schnurrbart ile Steiner öyle miydiler ama! Gece konaklayacakları yere vardılar mı bütün evleri, ambarları tek tek dolaşır el koyabilecekleri şeyleri saptamaya çalışırlardı. Öbürleri yattıktan çok sonra, mutfakta otururlardı; kızarmış pilicin kokusu tutardı köy kulübesini..</p>
<p>Bu anılar, Dorn'a ne kadar acıktığını hatırlattı. Yutkundu, elleriyle midesini bastırdı. Bir dilim ekmek Olsaydı bari, diye geçirdi içinden. Gelgelelim o da öbürleri gibi, son dilim ekmeğini o sabah erkenden yeyip bitirmişti. Evindeyken kahvaltıda yediği taptaze ekmekten şöyle dumanı üstünde bir dilim! Gözlerini yumdu; köşebaşında, camının içi dizi dizi somunlarla dolu fırıncıyı düşünürken iştahlı bir titreme sardı bedenini. Çıldıracaktı.</p>
<p>Schnurrbart'ın sesini duyunca kendine geldi. &quot;Hadi bakalım Profesör.&quot; Bütün gücünü harcayarak gözlerini açık tutmaya çalıştı. Öbürleri ayağa kalkmışlardı bile. Bir yanında Zoll duruyordu, ter içinde kıpkırmızıydı yüzü, iki elinde iki donanım kutusu tutuyordu. Dorn ayağa kalkarken ne derece bitkin olduğunu hissetti.</p>
<p>&mdash;&quot;Uyuyor muydun Profesör?&quot; diye sordu Schnurrbart. Dorn başını &quot;hayır&quot; anlamında salladı.</p>
<p>&mdash;&quot;Hazır mısınız?&quot; diye seslendi Steiner.</p>
<p>Schnurrbart palaskasını sıktı, gülümsedi. &quot;Canla başla hazırız.&quot;</p>
<p>&mdash;&quot;Sen arkadan gel,&quot; dedi Steiner ona. &quot;Kimse donanım kutularını atmaya kalkmasın bir daha. Hadi yürüyün!&quot; Ses çıkarmadan onun ardından gittiler. Bastıkları toprak parçası bir süre sonra bataklığa dönüşmüştü. Yerden fışkıran su, çizmelerinin içine geçiyordu. İyi ki çalılar seyrelmişti biraz, ilerledikçe de büsbütün seyreliyordu.</p>
<p>Maag, &quot;Galiba,&quot; dedi, &quot;Yol bir göle gidiyor.&quot;</p>
<p>&mdash;&quot;Bence de,&quot; dedi Anselm. &quot;Şuradaki ne? Bataklık falan mi?&quot;</p>
<p>Maag başını ileri doğru uzattı. Evet,&quot; dedi kaygıyla. &quot;Ne diye yürüyoruz hâlâ bilmem ki!&quot;</p>
<p>Ayak bileklerine kadar çamura gömülmüşlerdi ki Steiner dur emri verdi. Yirmi beş metre kadar ötelerinde ormanı boydan boya kesen bir sazlık uzanıyordu. Kahverengi bir su, kalın köklerin çevresinde akıp duruyordu. Sazların ötesinde seyreliyordu ağaçlar; mavi gök bir görünüp bir yitiyordu gözden.</p>
<p>Hepsi birer birer, asık yüzle sazları gözleyen Steiner'e yaklaştılar.</p>
<p>&mdash;&quot;Geçemeyiz buradan,&quot; dedi Kruger.</p>
<p>Schnurrbart, &quot;Doğru,&quot; diye onayladı onu. &quot;Mümkünü yok.&quot;</p>
<p>&quot;Ne yapacağız şimdi peki?&quot;</p>
<p>Steiner sırt çantasını çözdü, yere bıraktı, dönüp çevreyi inceledi. Dalları eğik bir ağaca yanaştı sonunda. İlk çatala atladığı gibi daldan dala yürüdü, yitti gitti yaprakların arasında. Yere inerken, adamlar umutla baktılar ona. &quot;Nasıl?&quot; Steiner, alt daldan aşağı atladı. Bir iki sözcükle anlattı gördüklerini: Otuz metre süren sazlık bir akarsu, sonra yine sazlık ve orman. &quot;En azından yüz metrelik bir yol var. Düşündüğümden de betermiş.&quot;</p>
<p>&mdash;&quot;Bir çare aramalıyız,&quot; dedi Kruger.</p>
<p>Karşılık yerine cebinde bir harita arandı Steiner, çıkardı haritayı, yere yaydı. Adamlar, omuzunun üstünden bakıyorlardı. Ormanı boydan boya kesen ince mavi çizgiyi gösterdi.</p>
<p>&mdash;&quot;Scheisse,&quot; dedi Maag. &quot;Derenin burası olduğuna emin misin?&quot;</p>
<p>&mdash;&quot;Hiç kuşkum yok.&quot;</p>
<p>Dietz güçlükle yutkundu. &quot;Göl olamaz mı yani?&quot;</p>
<p>&mdash;Hayır, dere.&quot;</p>
<p>&mdash;&quot;Öyleyse işimiz bitik,&quot; dedi Kruger.</p>
<p>Steiner, haritayı katladı, tüfeğini aldı, geldikleri yöne doğru gerisin geri yürümeye başladı. Yüz metre kadar onun ardından yürüdüler; sonunda oldukça kuru bir bölgeye geldiler. Steiner durdu. Adamlar toprağa çöktüler, kara kara düşünmeye başladılar.</p>
<p>Schnurrbart, Steiner'in yanına geldi. &quot;Geceyi burada mı geçireceğiz?&quot;</p>
<p>Steiner başını salladı. Amansız bir dağı tırmanan, ama doruğa çok yakın bir yerde son yüz metrenin aşılamayacağını anlayan bir adamın karamsarlığı vardı yüzünde. Bir ağaca yaslanıp gözlerini yumdu. Schnurrbart, onun çaresizliğe kapıldığını anladı; dostunun güvenini yerine getirmek kendisine düşerdi. Öbürleri Steiner'in duygularını bilselerdi, bütün bütün bırakırlardı kendilerini. Yapacakları tek şey vardı. Yola ulaşıncaya kadar dereyi izleyerek kuzeye doğru gidecek, köprüden geçtikten sonra yine güneybatıya dönerek Krimskaya'ya doğru altmış kilometrelik bir yürüyüşe geçeceklerdi. Yani en azından yüz kilometrelik bir yol.</p>
<p>Bu bataklıkta yüz kilometreyi aç açına yürümek olacak iş değildi. Steiner haklıydı karamsarlığa kapılmakta; ölüp gidecekti hepsi.</p>
<p>En doğrusu, açlıkla bitkinlik bindirmeden buna bir son vermekti. Bacaklarının arasına sıkıştırdığı tüfeğe bir göz attı. Ne ölüm ama! Ya Erika! Erika ne yapardı onsuz? Birlikte geçirdikleri son günü anımsadı. Bir yılı geçmişti. Şu körolası savaş! İzinler sık verilmiyordu ki, kendi sırası geldiğinde mutlaka bütün izinler kaldırılırdı zaten. On iki ay, diye düşündü; Tanrım, on iki ay, dile kolay!</p>
<p>Steiner'in hafifçe öksürdüğünü duydu. Bakışları birleşti. &quot;Amma dere ha!&quot; dedi Schnurrbart.</p>
<p>Steiner başını salladı. &quot;Harita bu derenin hakkını vermiyor, değil mi?&quot; öbürlerine seslendi sonra: &quot;Bana bakın, geceyi burada geçireceğiz. Yarın sabah gün ağarmadan yola çıkacağız.&quot;</p>
<p>&mdash;&quot;Dereden mi geçeceğiz?&quot; diye sordu Kruger sinirli bir sesle.</p>
<p>&mdash;&quot;Kes sesini!&quot; diye çıkıştı Steiner. &quot;Yola varmamız gerek, o kadar.&quot;</p>
<p>&mdash;&quot;Yol nerede?&quot; diye sordu Maag.</p>
<p>&mdash;&quot;Kırk beş kilometre ötede.&quot;</p>
<p>&mdash;&quot;Kırk beş kilometre mi?&quot; Kruger sinirli bir kahkaha attı. &quot;Kırk beş kilometre yürümek için birşeyler atıştırmalıyım.&quot;</p>
<p>&mdash;&quot;Kırk beş kilometreyi yarın mı alıyoruz?&quot; diye sordu Anselm.</p>
<p>Steiner omuz silkti. &quot;Yarın başaramazsak, öbür gün.&quot; Dorn umutsuzdu. &quot;Aç açına yirmi kilometre bile gidilmez.&quot;</p>
<p>Bu sözler Steiner'i deliye döndürmüştü. Sesi, eski sertliğini buldu. &quot;Canını kurtarmak için yürüyorsan, aç açına yirmi kilometre bana mısın demez anladın mı?&quot; Asık yüzleri bir bir inceledi. &quot;En geç Öbür gün varacağız yola. Mutlaka birşeyler yemeniz gerekiyorsa, ağaç kabuklarını deneyin. Suda haşlanınca besleme değeri yüksek olur derler. Çantalarınız var, odun bol, suyla kibrit de öyle, saçmalamayın Allahaşkına! Çocuklar gibi davranmayın.&quot;</p>
<p>Utanmışlardı; yalnız Kruger homurdandı, &quot;İç odun suyunu içebilirsen. Hiç görmemişsin besbelli. Bir görsen, içine yüz inek işemiş sanırsın.&quot;</p>
<p>&mdash;&quot;Öyleyse kaynat. Pislik işlemez size, nasılsa mideniz sağlam.&quot;</p>
<p>Adamlar sırıttılar; Steiner'in güveni onlara da geçmişti. Schnurrbart, bu değişime şaşmadı. Ama değil mi ki Steiner kendini bulmuştu, başaracaklardı eninde sonunda. Sevinçle gülümsedi. &quot;Tabii,&quot; dedi, &quot;gerekirse eski Tötonyalılar gibi ağaç kabuğu kemiririz.&quot;</p>
<p>Anselm, karnını oğuşturdu. &quot;Tötonyalılar ayı eti de yerlermiş ama.&quot;</p>
<p>&mdash;&quot;Elbette,&quot; dedi Kern, &quot;fıçılarla da bira içerlermiş.&quot;</p>
<p>&mdash;&quot;Konsantre yemek paketleriniz olsaydı yanınızda, bu kadar güçlük çıkmazdı,&quot; dedi Steiner. Hiç kaldı mı?&quot;</p>
<p>Utançla karışık bir suskunluk izledi bu soruyu. Steiner sırt çantasından küçük bir torba çıkardı. &quot;Bir çorba yapalım hadi,&quot; dedi. &quot;Etle ekmeği baştan atalım içine. İki adam su taşısınlar. Dereye kadar gidemezseniz bir çukur kazarsınız olur biter. Yalnız kimse çorba kaynamadan içmeye kalkışmasın. Hadi sizler de odun toplayın.&quot;</p>
<p>Birkaç dakika dolandı durdu adamlar. Ağaçların orası kararmaya başlamıştı bile. Steiner, gözcüleri seçti ve ateş ancak gözcüler yerlerini aldıktan sonra kuruldu. Odun ıslaktı, çevreyi dumana boğuyordu, yine de sinek bulutunu dağıttı. Kern ile Anselm, ellerinde altışar matarayla koya, su almaya koşmuşlardı. Yumuşak toprağın izin verdiği sürece yürüdüler, sonra küçük bir delik açtılar; oyuk, hemencecik suyla doldu. Kapkara, pis kokan bir suydu bu. Kern suratını astı. &quot;Evde içtiğim sular aklıma geliyor da,&quot; dedi. Ağaçların arasında beliren koyulaşan, karanlığı izledi.</p>
<p>Anselm, birdenbire, Kern'in sandığı kadar kötü bir adam olmadığını düşündü; giriştikleri bütün kavgalar, saçma, gereksiz görünüyordu şimdi. Kern'in mataraları dolduruşunu izledi, bu yabancı ormanlarda tek başına kalmadığına sevindi. Derenin kıyısında kurbağalar, gitgide dayanılmaz hale gelen bir konsere başlamışlardı.</p>
<p>Kern, başını kaldırdı. &quot;Şunlara bak!&quot; dedi yavaşça. Mataraları doldurmuştu, homurdanarak doğruldu. &quot;Dönelim mi?&quot;</p>
<p>Anselm, başını salladı. Suyu dökmemek için olanca dikkatlerini kullanarak yola koyuldular.</p>
<p>Son birkaç dakikada gece iyiden iyiye bastırmıştı. Cılız bir ışık kampın yolunu aydınlatıyordu. Adamlar, ateşin başına çökmüşlerdi.</p>
<p>Kocaman bir çukur kazılmıştı; yanan kütükler dizilmişti altına. Kern ile Anselm, Öbürlerinin yanına çöktüler. Steiner, sırtını bir ağaca vermişti. Yanında Schnurrbart yatıyordu,</p>
<p>Kruger, bir de Maag. Dietz, Hollerbach'la söyleşiyordu. Dorn yan dönmüş, kollarını dizlerine dolamış, boş boş bakıyordu ateşe. Zoll ile Pasternack gözcülük ediyorlardı. Steiner'in birkaç dakika önce hepsine aşılamaya çalıştığı güven duygusu, şimdiden yok olmuştu. Karşılaşabilecekleri güçlüklerin korkusu, bedenlerindeki bitkinlik kadar yılgınlık vericiydi.</p>
<p>&mdash;&quot;Şu anda ne isterdim biliyor musun?&quot; diye sordu Kern Anselm'e. &quot;Bir fıçı votka olsaydı! Nasıl çekerdim kafayı ama!&quot; Tedirgin, kıpırdandı.</p>
<p>&mdash;&quot;Kaldırabildiğin kadar içerdin oğlum,&quot; dedi Steiner; gözleri kapalı, onları dinliyordu.</p>
<p>Kern'in canı Steiner'le tartışmaya girmek istemiyordu. Ama söylediklerinin yanlış anlaşıldığını görünce cevap verme gereğini duydu, cevabında ileri bile gitti. &quot;Ne kadar kaldırdığımı nereden bileceksin. On şişeden sonra bir kustum mu on şişe daha içerim, sonra bir on daha.&quot;</p>
<p>Hepsi kulak kabartmışlardı. Sinirlerine dokunmuştu bu böbürlenme. &quot;Bu delikanlı daha ağzına içki koymadan ne halde bakın. Bir şişeyi yuvarladıktan sonra ne olur, düşünün artık. Bana sorarsanız, hayatı boyunca içtiği en sert içkiyi biberondan emmiştir.&quot;</p>
<p>Herkes gülüştü. Kern yere tükürdü öfkeyle. &quot;Keşke sen hayatın boyunca içtiklerimin yarısını içebilseydin.. Votkayı halletmek, kadınları halletmekten daha kolaydır benim için diyeyim de anla.&quot;</p>
<p>&mdash;&quot;Ya deme?&quot; Kruger öne doğru eğildi. &quot;Peki bir kerede kaç kadın halledersin, onu da öğrenebilir miyim?&quot;</p>
<p>&mdash;&quot;Öğrenirsin tabii,&quot; diye güldü Kern anlamlı anlamlı. Konuşma bildik havaya girince adamlar esnemeye başlamışlardı.</p>
<p>Ama Maag üsteliyordu. &quot;Hadi, anlat bakalım.&quot; Kern sır vermez görünmeye çalıştı. Dorn'un varlığından tedirgin oluyordu.</p>
<p>&mdash;&quot;Gencecik bir bakire olduğu burnundan belli,&quot; diye söze karıştı Schnurrbart. &quot;Konuşuyor işte, otuz bir çekmekten başka işi yok ki fukaranın.&quot;</p>
<p>&mdash;&quot;Sen öyle san,&quot; diye patladı Kern. &quot;Karılar kuyruğa girmiş beklerken vaktim olurdu çünkü.&quot;</p>
<p>Maag, başından geçen tek deneyi anımsadı, imrenerek süzdü Kern'i. Önce bir iki kadeh atmıştı yüreklenmek için, sonra bir geneleve gitmişti. Parayı ödedikten sonra sarışın &quot;bir kız, küçücük, kırmızı halı döşeli bir odaya götürmüştü onu. Tuhaf bir şey olmuştu ama; kız, onu üstüne çeker çekmez bütün coşkusu silinivermişti; kızcağız ne yapsa bir daha uyandıramamıştı o coşkuyu. Başını kızın göğüslerine gömmüş, gözünden yaşlar akarak yatmıştı bir süre. Sonunda kızcağız evine yollamıştı onu, ama parayı geri vermemişti. O günden bu yana hep korkardı başına aynı şeyin gelmesinden, bu anıyı silip atamıyordu bir türlü. Monika'yla da ayni başarısızlığa uğrarsa, kız hemen başka birini bulurdu. Belki bulmuştu bile. Bunu düşününce ter basıyordu.</p>
<p>Düşünmemeye çalıştı, yirmi beş yaşındaki bir dulla yaşadığı son serüveni anlatan Kern'e baktı.. Adamlar, kuşkuyla karışık bir merakla dinliyorlardı. Dorn kayıtsızdı. Bir süre sonra kalktı, bir iki adım ötedeki bir ağacın altına oturdu.</p>
<p>Schnurrbart çorbayı kaplara üleştirmeye başlamıştı, herkesin payına düşeni verirken son derece ciddiydi. Döndü, arandı, sordu: &quot;Steiner nerede?&quot;</p>
<p>Kruger omuz silkti. &quot;Bilmem. Profesör de yok ortalıkta.&quot; Maag, parmağıyla ağaçların orayı gösterdi. &quot;Orada bir yerdeler herhalde.&quot; Hollerbach kalktı, Maag'ın gösterdiği yöne yürüdü.</p>
<p>&mdash;&quot;Beyleri hoşnut edemedik,&quot; diye homurdandı Kern. Aş kabı dizinin üstündeydi. Kapkara sıvıyı birkaç kere kokladıktan sonra usulca kaşıklamaya koyuldu. Çorba sıcaktı. Ağzı yandı, bir küfür savurdu, &quot;Asit gibi mübarek!&quot;</p>
<p>Kruger sırıtıyordu. &quot;Biraz boşaltıver çamurunu,&quot; dedi.</p>
<p>&mdash;&quot;Ne çamuru?&quot; Kern, kabı dikkatle inceliyordu. Kruger başını salladı. &quot;Bu adam da çamuru bilmezlikten geliyor. Konuklarına ne sunuyormuş acaba memleketteyken?&quot;</p>
<p>Kern'in meslek gururu incinmişti. &quot;Kes sesini,&quot; diye bağırdı. Sonra yüzü sertleşti. &quot;Bundan da hır mı çıkaracaksın?&quot; diye sordu serinkanlılıkla.</p>
<p>Kern, onun soğuk, donuk gözlerine baktı, korktu ansızın. Anlaşılmaz birşeyler homurdandı, kabına dikti gözlerini. Yüzeyi kaplayan kir tabakasını gördü bu kere. Tiksintiyle çorbanın yarısını yere boşalttı &quot;Gübre bu,&quot; diye homurdandı.</p>
<p>&mdash;&quot;Köpüğünü alsaydın.&quot; dedi Maag. Hızla içiyordu. Gelgelelim Kern'in iştahı gitmişti bir kere. Kabı yere koydu. Hollerbach, ateşin başına geçmişti. &quot;Ne var?&quot; diye sordu Kern, tedirgindi. Herkes kabını yere bıraktı.</p>
<p>&quot;Bilmem,&quot; dedi Hollerbach. &quot;Steiner bir yere gitti. Pasternack, bir şey söylemeden çekip gitti diyor.&quot;</p>
<p>&mdash;&quot;Nereye gitmiş?&quot; diye sordu Kruger. Hollerbach yere çöktü. &quot;Tanrı bilir orasını.&quot;</p>
<p>Bir an sessizlik oldu. Islak odunlar çıtırdıyor, kıvılcımlar sıçratıyordu dört bir yana. &quot;Ya Profesör nerede?&quot; diye sordu Schnurrbart.</p>
<p>&mdash;&quot;Uyuyor. Gerçekten uyuyor mu belli değil, diyor Pasternack.&quot;</p>
<p>&mdash;&quot;Hasta mı yani?&quot; diye ilgiyle sordu Schnurrbart. Sustular. Schnurrbart merakla uzattı başını. Steiner'in deliliği tutmuş gene, diye düşündü. Karanlığa keşfe çıkmıştır, her zamanki gibi.</p>
<p>&mdash;&quot;Ne yapalım?&quot; diye sordu Kern. Adamların çatık yüzlerine kaygıyla baktı, çaresizlik içindeydi. Steiner'in dönmeyeceği düşüncesi korkulara salmıştı yüreğini. Anselm'in solgun yüzüne baktı; ateşin üstünden, ötedeki ağaçları gözlüyordu Anselm. Hepsinin ödü patlıyor, diye düşündü Kern. Steiner ortalıkta görünmedi mi hepsi korkar. Bunu fark edince kendi korkusu da artmıştı. &quot;Gidip arayalım mı?&quot; diye sordu Schnurrbart'a.</p>
<p>Schnurrbart, kıvılcım sağanağı içinde bir dal attı ateşe. &quot;Nerede arayacağız,&quot; diye sordu sert bir sesle. &quot;Döner nasılsa. Hem sen Pasternack'ın nöbetini devralsana,&quot; diye buyurdu Kern'e. &quot;Sen de,&quot; Anselm'e döndü &quot;Zoll'ünkini.&quot; &quot;Neden ben?&quot; diye sordu Anselm isyan ederek. Ansızın öne doğru eğildi. Kruger, yerden kuru bir kütük aldı, fırlattı.</p>
<p>Anselm, ancak kendini geriye atarak kaçınabildi. Kütük, ağaca vurup kırıldı, Anselm hırsla fırladı ayağa.</p>
<p>Kruger yavaşça kalktı yerinden. Yüzünde, Anselm'i uyaran bir şey vardı.</p>
<p>Ansızın saldırganlığının gereksiz olduğunu düşündü Anselm; Kruger'le başedemezdi. Onun yüzüne nefret dolu bir bakış fırlatmakla yetindi, sonra Kern'e döndü: &quot;Kahramanlık gösterileri başladı bile.&quot; Kern konuşmadan kalktı ayağa.</p>
<p>Birlikte, çevreyi kuşatan karanlığa doğru yürüdüler. Dietz, yüzünde bir zafer sevinci okunan Kruger'e döndü öfkeyle. &quot;Neden hep hır çıkarıyorsun sen?&quot; diye çıkıştı.</p>
<p>&mdash;&quot;Doğru,&quot; diye atıldı Hollerbach. &quot;Dietz haklı, atışmanın gereği yok. Bana kalırsa, kafamızı başka şeylere yorsak, daha kazançlı çıkarız.&quot;</p>
<p>&mdash;&quot;Öff, kesin be.&quot; Kruger dövüşe hazırdı artık, Hollerbach'la bile.</p>
<p>Schnurrbart araya girdi. Elini Kruger'in omuzuna koydu. &quot;Bırakın canım. Steiner yanımızdan on dakika ayrılmayagörsün, dayanışma diye birşey kalmıyor Hadi uyuyalım biraz; belâlı bir gün var önümüzde&quot;</p>
<p>Kern ile Anselm, kampın yirmi metre kadar uzağındaydılar &quot;Şu heriflerden nasıl bıktım bilemezsin,&quot; dedi Anselm dudaklarının arasından. &quot;Şöyle bir yürüyebilsem üstlerine. Bekle sen, o ukalâ nasılsa günün birinde düşer elime.&quot; Kern küçümseyerek güldü. &quot;Bir kere Kruger senden daha kuvvetli, sonra tek başına nereye gideceksin? Rusların yanına mı?&quot;</p>
<p>&mdash;&quot;Bu ikiyüzlülerle birlikte olmaktan iyidir,&quot; dedi Anselm. Kern, bir ağaca yaslanıp içini çekti. Belli aralarla gurulduyordu midesi. O çorbayı ne yapıp yapıp içseydim keşke, diye düşündü. Tiksintisini yenemediği için şimdi kızıyordu kendine, üstelik acıyordu da Mendilini çıkardı, uzun uzun sildi burnunu. Anselm, &quot;Kes gürültüyü,&quot; dedi. &quot;Gözcü olduğumuzu unuttun mu yoksa?&quot;</p>
<p>Kern, beceriksizce cebine sokuşturdu mendilini. &quot;Kime karşı gözcülük ediyoruz?&quot; diye sordu. &quot;Sivrisineklere mı?&quot; Gözleriyle karanlık ormanı taradı. &quot;Hem nöbeti devralacak bir kul var mı acaba?&quot;</p>
<p>&mdash;&quot;Kruger'i kaldırırım,&quot; dedi Anselm hınzırca.</p>
<p>Kern sırıttı. &quot;Sevinir mi dersin? Yakında onbaşı olur nasılsa. Hani sen kahramanlık gösterisi falan demiştin ya..&quot;</p>
<p>&mdash; &quot;Kruger ile Schnurrbart mutlaka olacaklar, terfi sırası onlarda. Bir terfi etsinler de bak. Hepsi aynıdır bunların. Rütbe sarhoşu olurlar; en alttan en üste kadar hepsi.</p>
<p>İğrençtir ha. Kahrolası ordu, ne iğrenç!&quot;</p>
<p>Anselm sustu, tüfeğini öbür omuzuna aldı. Bütün bunlara çok içerliyordu; ne yazık ki duygularını iletebilecek sözcükleri bulamıyordu. Bir süre, kurbağaların vıraklamasına kulak verdi. Üzünç dolu bir ezgiydi bu. İnsanmışsın gibi davranmıyorlar, diye düşündü. Bulmuştu işte, &quot;onlar&quot; senin de insan olduğunu düşünmüyorlar bile. Öküzden farkın yoktu onların gözünde, buyurup duruyorlardı, sen de boyun eğiyordun ister istemez. Nefreti gitgide artıyordu.</p>
<p>Bu arada Kern, dalgın dalgın ağaçlığı gözlemekteydi. Hafif bir esinti çıkmıştı. Dallar sallanıyordu; Kern büzüldü, iki büklüm oldu soğuktan. Ateşin çevresinde uzanmış yatan, uyuklayan adamları kıskandı. Uyudun mu hiç değilse korktuğunu ayırdedemezdin Gözlerini yumar, memlekette fırtına çıktığı zamanlarda yaptığın gibi çekerdin yorganı tepene. Dişleri birbirine öylesine hızlı vuruyordu ki Anselm dayanamadı: &quot;Nen var senin?&quot;</p>
<p>Kern, çenesini sıvazladı. &quot;Hiç bir şeyim,&quot; dedi. &quot;Hiç bir şeyim yok. Üşüyorum yalnızca.&quot; Başını iki yana salladı. &quot;Düşündükçe tuhaf geliyor insana. Burada ormanın göbeğindeyiz, Rus ordusunun tam ortasında.&quot;</p>
<p>Anselm dayanamayıp güldü. Kern'in cepheye daha on beş gün önce gelmiş olduğunu hatırladı, kendini ondan kat kat üstün gördü. &quot;Sandığın kadar kötü değil durum,&quot; dedi yukardan alarak. &quot;Ben on aydır bu vartaları atlatıyorum, nerdeyse bir yıl olacak. Bundan bin kere daha berbat durumlara düştük,&quot; diye övündü. Kern hiç ses çıkarmıyordu. Anselm, onun sırtına vurdu. &quot;Öbür gün işler düzelir,&quot; dedi güvenle.</p>
<p>Nedir ki, bu güven hiç mi hiç etkilememişti Kern'i. Zavallı hâlâ koyu karanlığı kaygıyla gözlüyordu. &quot;Ne olursa olsun, gözden çıkarmışlar bizi bir kere.&quot;</p>
<p>Bu yakınma, Anselm'in üstünlük duygusunu arttırdı. &quot;Bana bak,&quot; dedi buyururcasına. &quot;Şimdiye kadar seninle bir türlü dostluk kuramadık, ama istersen bundan böyle çok iyi arkadaş oluruz. Bunu da atlatacağız diyorum sana.&quot; Sesinde büyük bir güven vardı. &quot;Bak ne diyorum: cephede kurulan dostluk, bir hayat boyu sürer. Savaştan sonra seni görmeye gelirim, sevgilimle elbet. Tatili sizin orada geçiririz.&quot; Düşündükçe sevinci artıyordu. &quot;Senin handa bir oda tutarız. İki kişilik bir oda. Ne yazık ki seni savaştan önce tanımıyordum. Parklarda sürtecek yaşımız geçti, Evde de bir halt yiyemezsin. Bilirsin, kocakarı soluk aldırtmaz. Peder desen öyle. Şahin gibi dikilirler başına valla ..&quot;</p>
<p>Tatlı tatlı konuştu bir süre, Kern ses etmeden dinledi onun hayallerini. Bir saat sonra Kruger'i uyandırmaya gittiklerinde, Steiner daha dönmemişti.</p>
<p>Dietz'le Hollerbach son gözcülerdi. Geceleyin Schnurrbart bir emir vermişti, eğer Steiner saat dörde kadar dönmezse herkesi uyandıracaklardı. Dörde yirmi kala ağaçların arasında göründü Steiner. İlk Hollerbach gördü onu. Tüfeğini indirdi, hem kızgın hem de rahatlamış bir halde Steiner'in bitkin yüzüne baktı. &quot;Nerelerdeydin?&quot; diye çıkıştı.</p>
<p>Steiner, karşılık vermedi bu soruya. Dietz'e başıyla bir işaret çakarak gözcülerin önünden geçti. Adamlar sesi duyup uyanmışlardı. Uykulu gözlerini ovuşturarak yerlerinde doğruldular. Gelenin Steiner olduğunu anlayınca çevresine üşüşüp sorular yağdırmaya başladılar. Steiner, sessizce yaktı cigarasını.</p>
<p>Schnurrbart ışıkta dikkatle inceledi onun yüzünü; korkusu bir anda yokoldu. Steiner karşılık vermemekte direnince sorular gitgide azaldı, sonunda tam bir sessizlik kapladı çevrelerini. Schnurrbart, boğazını temizledi. &quot;Gidiyor muyuz?&quot; diye sordu.</p>
<p>Steiner başını salladı. Schnurrbart daha fazla soru sormanın gereksizliğini bilecek kadar yakından tanıyordu onu. Konuşmadan, çantasını hazırlamaya koyuldu. Kruger de onu izledi; öbürleri kararsız duruyorlardı. &quot;Çabuk olun,&quot; dedi Steiner.</p>
<p>Boş gözlerle onu süzmeye devam ettiler; sonunda Schnurrbart sırt çantasının kayışını bağlarken, &quot;Hadi,&quot; diye haykırdı, &quot;hazır olun bakalım!&quot;</p>
<p>Adamlar isteksizce işe sıvandılar, öfkeyle sarmaladılar battaniyelerini, gürültülü adımlarla oradan oraya seyirttiler. Sabah ayazında tirtir titriyorlardı; bir araya gelip beklediler. Boz ışık, tepelerindeki sık yapraklardan sızıyor, yüzlerine saydam, hortlaksı bir hava veriyordu. &quot;Bir fincan sıcak kahve olsaydı şimdi,&quot; dedi Anselm dişleri takırdayarak.</p>
<p>&mdash;&quot;Sıcak bir göbeğe ne dersin?&quot; dedi Zoll.</p>
<p>&mdash;&quot;Bir kadının göbeği mi yani?&quot; diye sordu Maag.</p>
<p>&mdash;&quot;Oğlancı değiliz ya,&quot; diye homurdandı Zoll.</p>
<p>Kruger kikirdedi. &quot;Her şey zamanında ve yerinde olmalı,&quot; dedi. &quot;Bölüğe döndüğümüzde seni iki hafta dinlenmeye, bir geneleve yollayacaklarmış.&quot;</p>
<p>&mdash;&quot;Genelevde dinlenme ha!&quot; diye kahkahayı bastı Anselm. &quot;Kuzey denizinde kayak yapmaya benzer bu dinlenme.&quot;</p>
<p>Şu da çenesini kapayamaz, diye düşündü Kruger. &quot;Ne varmış yani? Kuzey denizinde kayak yapmaya kalksam sana ne?&quot;</p>
<p>&mdash;&quot;Amaaan, ne bok yersen ye,&quot; dedi Anselm. Kruger, ona doğru bir adım attı. &quot;Ne dedin bakayım?&quot;</p>
<p>Steiner iki adımda yetişti, aralarına girdi. &quot;Kesin artık,&quot; dedi sertçe. &quot;Enerjinizi bol bol harcayacaksınız bugün nasılsa.&quot; Duraladı. &quot;Profesör nerede?&quot;</p>
<p>Adamlar şaşkın şaşkın etrafa bakındılar. Dorn'un aralarında olmadığını farketmemişlerdi. &quot;Dün akşam iyi değildi galiba,&quot; dedi Hollerbach, &quot;gidip bir bakayım.&quot;</p>
<p>&mdash;&quot;Nerede peki?&quot; dedi Steiner.</p>
<p>Hollerbach, başıyla ağaçlığı gösterdi. Son gördüğünde Profesör orada yatıyordu. Battaniyesini başına çekmiş, uyumaya hazırlanıyordu. &quot;Kalksana!&quot; diyerek onu omuzundan tutup sarsaladı Hollerbach.</p>
<p>Battaniye açıldı. Dorn'un uykulu yüzü göründü aradan. &quot;Ne var?&quot; diye sordu.</p>
<p>&mdash;&quot;Gidiyoruz,&quot; dedi Hollerbach. &quot;Biraz daha iyi misin?&quot; Dorn doğruldu oturdu, alnına düşen saçlarını geriye itti. &quot;Kramplar geçti galiba... Gece doğru dürüst uyuyamadım,&quot; dedi özür dilercesine.</p>
<p>Öbürleri de yanaşmışlardı. Başka birinin soru sormasına kalmadan Steiner konuştu. &quot;Buradan yedi kilometre kadar uzakta bir patika var! Bir köprüye gidiyor. Köprünün yanında üç ev var, Ruslar var içlerinde. Hepsi bu.&quot;</p>
<p>Adamlar, şaşkınlıktan dilleri tutulmuş bir halde ona baktılar. Kendine ilk gelen Schnurrbart oldu, böyle beklenmedik bir şeye hazırlanmıştı çünkü. Hızlı hızlı yutkunarak sordu, &quot;Kaç kişi Ruslar?&quot;</p>
<p>Steiner, tüfeğinin ucuyla çizmesine dokundu. &quot;Köprüden geçmek zorunda olduğumuza göre sayıları farketmez.&quot;</p>
<p>&mdash; &quot;Ne demek yani?&quot; diye atıldı Kruger. &quot;Ya koskoca bir alay varsa? Çatışmaya kalkışmak çılgınlık olur.&quot;</p>
<p>&mdash;&quot;Asıl çılgınlık koskoca bir alayın üç kulübeye sığacağını düşünmek... kütüklerden yapılma ufacık kulübelere hem. Belki de bir çeşit gözcü kulübeleridir. Her neyse, onların haritaları bizimkilerden daha iyi, çünkü benim haritada yol gözükmüyor. Hadi gidelim. Donanım kutularınızı da sıkı tutun, birazdan kullanacağız.&quot;</p>
<p>Son birkaç dakikada hava iyice aydınlanmıştı. Yaprakların arasından süzülen ışınlar, görünmeyen binlerce fıskiyeden fışkıran suyu andırıyorlardı. Ağaçların tepesinde kuşlar, sabah şarkılarına başlamışlardı.</p>
<p>En geriden gelen Pasternack, babasının anlattığı peri masallarını düşündü. Bu masalların çoğu, böyle ormanlarda geçerdi. Babasının ölümünden sonra ailede geçim sıkıntısı almış yürümüştü. Üçü oğlan, dördü kız yedi kardeşin en büyüğüydü Pasternack. Annesi bütün gün dışarda olur, temizliğe giderdi evlere. Kendi halinde sessiz bir kadıncağızdı; pek gelmezdi, kötü yazgısını onurla taşırdı.</p>
<p>Pazar sabahları çocukları yıkar, en az yamalı olan giysileri seçerek özene bezene giydirirdi. Kiliseye giderlerdi sonra. Orada bol bol ağlardı. Bir keresinde Pasternack, neden ağladığını sormuş, şu karşılığı almıştı ondan: &quot;Herkes bağış kutusuna bir şeyler atıyor, benimse gözyaşlarımdan başka verecek hiç bir şeyim yok.&quot; Sonra yine ağlamaya başlamıştı. Pasternack, bunları anınca üzülmüştü. Nerede olduğunu bile unutmuştu; donanım kutularını tutan kayışın ağırlığı, palaskasının sıkılığı, omuzunu sıyıran tüfeğin hiçbiri bana mısın demiyordu. Gözleri önündeki yola dikili, geçmişin acı anılarıyla karanlık bir geleceğin arasında adımlarını hiç düşünmeden atarak şimdiye kadar binlerce kilometreyi nasıl yürüdüyse öyle yürüyor, üzüntüsünü tamtamına duyamıyordu bile.</p>
<p>Önde, Steiner'in biraz gerisinde Schnurrbart ile Kruger, alçak sesle konuşmaya dalmışlardı, arasıra kaçamak bakışlarla karanlığı süzüyorlardı. Çalılar sıklaşmaya başlamıştı.</p>
<p>&mdash;&quot;Scheisse!&quot; Kruger yere tükürdü, başını kaldırdı sonra yapraklara, ötedeki göğe baktı. &quot;Yağacak mı dersin?&quot; Schnurrbart omuz silkti. &quot;Sanmam. Dünkü gibi bir hava.&quot;</p>
<p>&mdash;&quot;Güzel olsa ne olacak sanki?&quot;</p>
<p>Kruger'in karamsarlıkta diretmesi hoşuna gitmişti Schnurrbart'ın, gülümsedi, &quot;Hiç yüzün gülmez senin de!&quot; Palaskasını sıktı, Kruger'in uzamış sakallarına baktı. &quot;Domuza dönmüşsün,&quot; dedi sevgiyle.</p>
<p>Kruger elini çenesinde gezdirip sırıttı. &quot;Söyleyene bak! Oğlum suratındaki her gözenekten çelik bir tel çıkıyor senin.&quot; Sesini yükseltti. &quot;Yavaşlasana biraz, motor muyum ben?&quot;</p>
<p>Steiner durmuş, onları bekliyordu. &quot;Bağırıp çağırmayın buralarda.&quot; diye çıkıştı. &quot;Rusları ürkütüp kaçıracaksınız.&quot; Kruger içinden bir küfür savurdu. Yine yola koyuldular.</p>
<p>Schnurrbart yüzünde biriken teri silerek, &quot;Ne kadar kaldı acaba?&quot; diye sordu.</p>
<p>Steiner saatine baktı. &quot;Yarım saat kadar.&quot;</p>
<p>&mdash;&quot;Yola mı?&quot;</p>
<p>&mdash; &quot;Evet.&quot;</p>
<p>&mdash;&quot;Sonra?&quot;</p>
<p>&mdash;&quot;Sonra köprüyü geçeceğiz.&quot;</p>
<p>Dalgın dalgın yürüdüler. Steiner yavaşlamıştı, arasıra durup dinliyordu. Adamlar pek konuşmuyorlardı. Ağaçların sessizliğinde bir uğursuzluk vardı; tehlike, keskin bir sancı gibi duyularını keskinleştirmişti.</p>
<p>Schnurrbart'ın arkasından. Anselm geliyordu. Ağaçların altı oldukça serindi ama gömleği yapış yapış terdi. Düşünceli karanlık bir uçurumun çevresinde dönüyordu boyuna, her an bir Rus tüfeğinin patlamasını bekliyordu. Bir kere döndü, Dorn'un solgun yüzüne baktı. Dorn'un da korku içinde olduğunu anlayınca büsbütün arttı korkusu.</p>
<p>Şu kahrolası orman, diye düşündü, şu kahrolası ağaçlar! Steiner'in çalıları yarıp yol açarken çıkarttığı gürültü, bin misli gibi geliyordu. Rusların bunu duymamaları için sağır olmaları gerek, diye geçirdi aklından. Yaralanmanın nasıl bir şey olabileceğini gözlerinin önüne getirmeye çalıştı.</p>
<p>Karnımdan yaralanmıyayım da, hepsine razıyım diye düşündü. Yerde yaralı yatıyor, kıvranıyordu işte, öbürleri kaçıyorlardı. &quot;Tanrım,&quot; diye fısıldadı. Dün gece yatmadan dua etseydi keşke.</p>
<p>Bir zamanlar sık sık dua ederdi. Annesiyle babası çok dindar kişilerdi, partinin uyarısına kulak asmaz her Pazar kiliseye giderlerdi. Onun da törene katılması için diretirlerdi. Onyedi yaşına gelinceye kadar saf kalmıştı. Gertrud'la tanışana kadar.... Üç yaş daha büyüktü Gertrud, uzun boylu, uzun bacaklı bir kızdı önceden tasarlamamıştı Anselm, birdenbire olmuştu her şey. Hâlâ gözünün önünden gitmiyordu Gertrud'un eteklerini kaldırıp &quot;Yanmak istiyorum biraz,&quot; deyişi. Sonra uzanıp onu çekivermişti kendine doğru; Anselm öyle şaşkındı ki soluğu kesilmişti. Sonra., hatırlayınca yutkundu.</p>
<p>İlk keresinde günah çıkartmaya gitmişti tabii. Gitgide güçleşmişti günah çıkartmak, sonunda aldırmamaya başlamıştı. Bir süre sonra duayı da boşlamıştı. Yıllardır ilk olarak günah diye düşünüyordu bunları. Yalnız Gertrud değildi elbet. Hildegard, Gisela, Christa.. Christa'yla bir şey geçmemişti ama aralarında. Dindar, soylu bir ailenin kızıydı. Üsteleyince, kaçıvermişti yanından..</p>
<p>Bir an korkusunu, pişmanlığını falan unuttu Anselm, öfkelendi. Salak ne olacak! diye düşündü. Neden gelmişti ormana peki? Ateş böceği toplayacaklarını mı sanmıştı? &quot;Düğünden sonra,&quot; demişti. Ne zaman evlenebilirlerdi ki? Savaştan sonra herhalde, kilisede. Ne saçma ama! İki genç sevişmek istiyorlarsa kilise milise dinlemezler, sevişirler.</p>
<p>Aslında hep kendi ana babasının suçuydu. Öylesine üstelememiş olsalardı dua etmeyi kesmez, günah çıkartmayı sürdürürdü, eve dönersem yine giderim günah çıkartmaya, kadın meselesinden söz etmem, olur biter. Belki dua bile ederdi yine. Şu patırtıdan sağ salim bir çıksaydı. İçi rahatlamıştı biraz.</p>
<p>Şimdiye kadar kaçırdığı bütün fırsatları zamanla elde etmişti. Hem sonra bu kadar adamın içinde neden yalnız onun başına bir şey gelsindi yani? Uzun bir süre Rusya'da kalmış, daha kötü durumları atlatmıştır.</p>
<p>Bir dalgalanma oldu sırada, Steiner durmuştu. Ormanın bu kesimi uzun eğrelti otlarıyla kaplıydı. Steiner saatine baktı, Kruger sordu: &quot;Ne var?&quot;</p>
<p>&mdash;&quot;Yola vardık,&quot; dedi Steiner. Yüzlerindeki şaşkınlığı görünce parmağıyla ilerdeki çalılığı gösterdi. &quot;Şunun arkası yol.</p>
<p>Oturun; size ne yapacağımızı anlatayım.&quot;</p>
<p>&mdash;&quot;İnşallah kimse duymaz.&quot; Schnurrbart yere, Steiner'in yanına çöktü. Öbürleri yarım halka olup çevrelerini aldılar.</p>
<p>&mdash;&quot;Yol, yüz metre ilerde,&quot; dedi Steiner. &quot;Benim kadar yavaş sesle konuşursanız kimse duymaz.&quot; Yumuşamışa benziyordu.</p>
<p>&mdash;&quot;Hadi, anlat bakalım,&quot; dedi Schnurrbart.</p>
<p>&quot;Fazla bir güçlük yok,&quot; dedi Steiner cigarasından bir nefes alarak. &quot;Asıl dikkat edeceğimiz şey, Ruslardan bir tekini bile kaçırmamak. Evler, köprünün bu yanında. Öbür tarafa çabuk geçebilirsek iki ateş arasında kalırlar. Bir kısmımız ormanın girişinde bekler. Esir almak yok. Anlaşıldı mı?&quot;</p>
<p>&mdash;&quot;Hmmm..&quot; Schnurrbart düşünceli düşünceli başını salladı. &quot;Başarabiliriz. Şansımız biraz yardım ederse.&quot;</p>
<p>&mdash;&quot;İyi,&quot; dedi Steiner. Bu güç anı atlattıktan sonra sabırsızlığı geçmişti. Herhangi bir güçlük çıkmazsa, yirmi dakika içinde köprüyü ele geçirebileceklerdi.</p>
<p>Bir şey hatırladı ansızın. &quot;Miden nasıl Profesör?&quot;</p>
<p>Sesi, dost bir sesti; Dorn şaşkın bakakaldı. Bu adamı anlamak gitgide güçleşiyordu.</p>
<p>Steiner, sırt çantasına uzandı, yassı bir şişe çıkardı, Schnurrbart'ın dizlerinin üstünden Dorn'a uzattı. &quot;İç bir yudum, votkadır.&quot;</p>
<p>Dorn hiç düşünmeden dikti şişeyi; büyük bir yudum aldıktan sonra Steiner'in ne büyük bir cömertlik gösterdiğini kavradı. Öksürdü, yüzünü buruşturarak, &quot;Sert bir ilâç&quot; dedi.</p>
<p>Steiner şişeyi geri alırken gülümsedi. &quot;Ama iyi gelir.</p>
<p>Dün söyleseydin uykusuz bir gece geçirmemiş olurdun.&quot; Şişeyi yine çantaya koydu.</p>
<p>Kruger kıskanç bakışlarla gözlüyordu onları. Birdenbire iki eliyle böğrünü tuttu, canı yanıyormuş gibi, &quot;Ah!&quot; diye inledi. &quot;Benim midem de tuttu.&quot; Adamlar yavaşça güldüler.</p>
<p>Steiner, gülümsemedi bile. &quot;Bok ye.&quot; dedi kabaca. Anselm sinirle kikirdiyordu. &quot;Donunu doldurmuştur zaten.&quot; Kruger, hemen ona doğru döndü. &quot;Çeneni kapatmasını bilirim ben oğlum.&quot;</p>
<p>&mdash; &quot;Yüz adam al yanına da gel,&quot; dedi Anselm. Kendisi de şaşmıştı cesaretine ama Steiner'in kavga çıkmasına izin vermeyeceğini biliyordu.</p>
<p>Derken Steiner girdi araya. &quot;Tabura bir gidelim, canınız ne isterse yaparsınız, karışmam.&quot;</p>
<p>Kruger sırıtarak baktı Anselm'e. &quot;öyle olsun.&quot; dedi. Steiner ayağa kalkmıştı. &quot;Hadi gidelim. Şunu unutmayın ki, yaralıları düştükleri yerde bırakmak zorundayız. Peşimizden sürükleyemeyiz.&quot; Üstüne basarak söylemişti bu sözcükleri; etkiyi ölçmek için baktı, adamlar taş kesilmişlerdi.</p>
<p>Birkaç dakika sonra yola vardıklarında, Steiner durdu, son adamın da gelmesini bekledi. Schnurrbart iç geçirdi. Yol iki metre genişliğindeydi, doğu-batı doğrultusunda kesintisiz uzanıyordu, iki yan çalılarla kaplıydı. &quot;Dün neden bulamadık burayı sanki?&quot;</p>
<p>Dietz yavaşça bir çığlık attı, &quot;Bakın, izlere bakın!&quot; Schnurrbart durdu. &quot;Tekerlek izleri, hem de taze. Kaç tane hepsi?&quot;</p>
<p>Tekerlekler yumuşak toprağın derinine gömülmüştü. Yolu örten kökler kazmalarla sökülmüş, çıkarılmıştı; batak toprakta sayısız at nalı izi de vardı.</p>
<p>Schnurrbart doğruldu. &quot;Atların çektiği araba üç tane.. Ayak izleri de var ama kaç tane olduğunu anlamak güç. Herhalde çok büyük bir birlik olmasa gerek.&quot;</p>
<p>&mdash;&quot;Kahramanca ölebiliriz öyleyse,&quot; diye homurdandı Kern. Schnurrbart güldü. Kruger makineli tüfeği yere dayadı.</p>
<p>Steiner tüfeğinin fişek haznesini çıkarırken bir tınlama duyuldu. Bakıp yerine koydu hazneyi. Hepsi kendi silâhlarını gözden geçirdiler. Kruger bir şarjör yerleştirdi makineliye; Zoll yardım ediyordu, sonra boynuna sürüyle fişeklik astı, böylelikle el altında olacaklardı.</p>
<p>Tetik adımlarla görünmeyen köprüye doğru yürüdüler. Yolun iki kenarındaki çalılar büsbütün sıklaşmıştı şimdi. Topraktan bir buğu yükseliyordu; ağaçlarda kuşlar şakıyordu, güneş eğrilemesine ışınlar yolluyordu yaprakların arasından.</p>
<p>Zoll, gözlüğünü çıkarmıştı. Yürürken bir yandan da kurumuş dallara basmamaya çalışıyordu. Korkmadığını söylüyordu kendi kendine, gelgelelim midesinde bir tuhaflık vardı.</p>
<p>Rahatça yürüyemiyordu. Üniformasından yükselen iğrenç koku, genzini yakıyordu. Gözleri ayaklarına dikili yürürken yerdeki ışık parçalarını gördü birden; tepedeki yaprakların her kımıldayışında, biçim değiştiriyor, uzayıp kısalıyorlardı. Arasıra bir ışık huzmesi gümüş bir ok gibi fırlıyordu yolun üstüne. Yıllarca önce arkadaşlarıyla oynadığı bir oyun geldi aklına. Ormanda bir gezinti sırasında, bir yarış düzenlemişlerdi aralarında; koşucular yerdeki güneş ışıklarına basmadan yarışacaklardı. Tuhaftı bu oyunu şimdi hatırlaması. Durmazdan önce bir ışık parçasına basmamayı başarabilirsem, diye düşündü, bu çatışmadan sağ çıkacağım. Bu düşünceye kendini öylesine kaptırmıştı ki bir ara köprüye saldırıya geçeceklerini unuttu. Sonuncu adam da yanından geçip gidinceye kadar bir özür bulup bekledi.</p>
<p>Sonra olanca dikkatini yerde oynaşan ışıklara verip onları izlemeye koyuldu. Son beş dakikada on kere yön değiştirmişti, bazan ufacık adımlar atıyor, bazan da geniş bir ışık kümesine basmamak için sıçrıyordu. Donanım kutuları da öylesine ağırdı ki. Terlemeye başlamıştı ama farketmedi bile. Oyuna dalmıştı, hiçbir şey görmüyordu gözü.</p>
<p>Bir ara arkaya dönen Steiner, Zoll'ün yürüyüşündeki garipliği sezdi, Schnurrbart'a başa geçirip durdu bir süre. Zoll tam geniş bir ışık parçasının üstünden atlıyordu ki gözgöze geldiler. Durdu, ışığın tam ortasına doğru bir adım atmak zorunda kaldı bakışlarını, hâlâ aynı yerde duran ayağına baktı. Bittim, diye düşündü. Korkudan eli ayağı kesilmisti.</p>
<p>Bir-iki saniye geçti, iki adam da ses çıkarmadan duruyorlardı. Sonunda Steiner sordu: &quot;Ne yapmak istiyordun?&quot; Zoll, bu soğuk sesi duyunca kendine geldi. Başını usulca kaldırdı, Steiner'in düşmanca bakan gözleriyle karşılaştı.</p>
<p>&mdash; &quot;Ne yapmak istiyordun?&quot; diye yeniledi soruyu Steiner. Birkaç yürek atımlığı kadar kısa bir süre içinde Zoll, elindeki donanım kutularını fırlattığı gibi Steiner'in üstüne atılma isteğini güçlükle bastırdı. Ama Steiner'in tüfeği koltuğunun altındaydı; en ufak bir harekette namluyu üstüne doğrultabilirdi. Başını eğerek yürümeye koyuldu Zoll, adımlarını gittikçe hızlandırdı.</p>
<p>Steiner başa doğru yürüdü yine. Zoll, öfkeden ve hayal kırıklığından tirtir titriyordu. Hain, diye söylendi, pis hain'. Gözyaşlarını güçlükle tutuyordu. Köprüdeki çatışmada mutlaka öleceği düşüncesine kendini alıştırmaya çalıştı. Böyle büyük bir olayın ilgi merkezi olmak hoşuna gidiyordu ayrıca. Karmakarışık duygular içinde Dorn'un ardından yürürken, yirmibeş yıllık hayatının unutulmaz olaylarını bulup çıkarmaya çalıştı. En değerli eşyalarından ayrılmak zorunda kalan biri nasıl hepsini teker teker sevgiyle, acıyla inceler, işte öyle.</p>
<p>Dorn ansızın durdu. &quot;Ne var?&quot; diye sordu Zoll dalgınlığından sıyrılarak.</p>
<p>Adamlar, yolun sağ kenarında kümelenmiş, Steiner'e bakıyorlardı. Dönemeçte gözden kayboldu Steiner, bir süre sonra yine geldi, yanına çağırdı onları.</p>
<p>&mdash;&quot;Ne var ne yok?&quot; diye sordu Kruger.</p>
<p>&mdash; &quot;Tamam, geldik,&quot; diye fısıldadı Steiner. &quot;Yüz metre kalmış, yalnız köprü sarılı.&quot; Adamlar, korkuyla baktılar birbirlerine. &quot;Plânda değişiklik yok. Kruger makineliyi ormanın bitimine yerleştirecek. Dorn, Dietz, Zoll ve&quot; bir ân duraladı, yüzlerine bir bir baktı &quot;Pasternack burada Kruger'in yanında kalacak, pencereden kimsenin çıkmamasını sağlayacaklar. Kapılar öte yanda nasılsa. Geri kalanlar benimle gelecekler. Ben söylemeden ateş açmak yok.</p>
<p>Kafalarınızı ağaçların arkasında tutun. Başa çıkamayacağımızı anlarsam bir işaret fişeği yakarım; görür görmez son hızla köprüye doğru koşacaksınız. O da olmazsa evleri ateşe vereceğiz. Hadi yürüyün.&quot;</p>
<p>Yolu geçip çalıların arasına daldı. Çok yavaş yürüyor, çoğunluk sürünerek ilerliyorlardı. Çalılar biraz sonra seyreldi, yine de gözden gizlenmeye yarıyordu.</p>
<p>Bir tümseğin üstüne çıktılar, o zaman kulübeleri gördüler işte. Hepsi yolun sağ yanına kurulmuş kütüklerden bulutsuz göğe kara bir duman yükseliyordu. Dere, evlerin yanıbaşıydı, rüzgârda iki yana eğiliyordu sazları. İlk evin hemen yanındaydı köprü; oldukça ilkel ama geniş ahşap bir köprüydü, iki yanında korkuluk vardı. Tam ortada, korkuluğa dayanmış duruyordu gözcü sarı buruşuk yüzlü ihtiyar bir adamdı. Kasketi geriye kaykılmıştı, gözleri suyun pis yüzeyine dalmış gitmişti. Tüfeğini sırtına çapraz asmıştı.</p>
<p>Bir an ses çıkarmadan beklediler. Sonra Schnurrbart sürünerek Steiner'in yanına gitti. &quot;Tuhaf,&quot; diye fısıldadı, &quot;bu sessizlik hiç hoşuma gitmedi.&quot; Ortadaki evin yanında duran üç arabaya baktı; koyu kahverengi bir muşambayla örtülü olduklarından içlerinde ne var, anlaşılmıyordu. &quot;Tuhaf, dedi kuşkuyla.</p>
<p>Steiner sinirli bir bakış fırlattı. &quot;Nesi tuhaf bunun? öbürleri daha uykudalar. Çok geçmeden uyandıracağız.&quot;</p>
<p>&mdash; &quot;Bilmem,&quot; diye mırıldandı Schnurrbart. &quot;Havada bir gariplik var.&quot; Durdu. &quot;Sağdaki ev boş gibi görünüyor; baca tütmüyor bir kere, sonra kepenkler de kapalı.&quot;</p>
<p>Atlar nerede acaba? diye düşündü Steiner. Atlar bu yapıların içine sığamaz, arkada da olamazlar. Başka bir yerdeyseler başlarında mutlaka bir gözcü vardır. İşte bunu düşünememişti. Atlara bakan adam kaçarsa, işleri bitikti.</p>
<p>Rus hatlarının gerisinde oldukları bilinmediği sürece durumları umut verici sayılabilirdi. Ama Ruslar bir öğrenirlerse, yüzlerce adam bir anda dalardı çalılıklara. Atların nerede olduğunu nasıl öğrenebilirdi? Ormanda gelişigüzel aramaya çıkmak hem tehlikeliydi, hem de çok zaman alırdı.. İşi oluruna bırakmak en iyisiydi.</p>
<p>Hâlâ kıpırdamadan duran Rus gözcüye baktı. Sonra başını yavaşça çevirdi, &quot;Hazır olun!&quot; diye fısıldadı. Önüne geçemedikleri bir hırıltı yükseldi adamlardan. Gözlerini köprüye dikmişlerdi.</p>
<p>Steiner'in birkaç metre gerisindeydi Dorn, çenesini sol eline dayamış yatıyordu; gözleri iyice kaymıştı. Son birkaç dakikada bütün bedeni tepeden tırnağa uyuşmuştu.</p>
<p>Steiner'in tüfeğini kaptığını gördü, yanında yatan Dietz'e baktı çabucak. Oğlan delice titremeye başlamıştı. Dişleri birbirine vuruyordu. Dorn'un içinden gözlerini kapamak geldi, yüzünü ıslak yosunlara gömmek ve öylece yatmak, ne olursa olsun öyle yatmak. Yine de Dietz'in kolunu sıktı, güven verdi ona. Sonra sanki bir tülün ardından, Steiner'in köprüdeki adama nişan alışını izledi. Karısını gözlerinin önüne getirmeye çalıştı. Ama görüntüyü yakalar yakalamaz karısı belirsizleşiyor, yüz çizgileri beklenmedik bir esintide havaya dağılan duman halkaları gibi dağılıveriyordu. Vazgeçti.</p>
<p>Profesör Stahl'la ayrılırken neler konuşmuşlardı, onu hatırladı ansızın, &quot;örnek bir öğretmensiniz,&quot; demişti Stahl. &quot;Umarım örnek bir asker de olursunuz. Yine de fazla bir şey beklemeyin mesleğinizden.&quot;</p>
<p>Dorn, acı acı gülümsedi. Garip bir yabancılık duygusu içinde, Steiner'in tüfeğini biraz daha havaya kaldırışını izledi.</p>
<p>Çevresinde vınlayan kurşunlar alışageldiği korku duygusunu uyandırmıyorlardı nedense. Köprüdeki adam, ayağının altındaki yer kayıyormuşçasına yürümeye çalışıyordu. Sonra tutunmak için korkuluğa uzandı. Bacakları ortadan kesilmiş gibi birdenbire büküldü dizleri, sonra bacakları korkuluğun altından kaydı, bulanık ırmağa yuvarlandı. Tam o sırada makineli tüfek ateşe başlamıştı.</p>
<p>Steiner ayağa fırladı, koşar adım köprüye doğru yürüdü.</p>
<p>Schnurrbart ve öbürleri ardından geliyorlardı. Köprü ye varır varmaz, yere attılar kendilerini, kulübelerin kapılarını ateşe tuttular. Sonra Steiner bağırdı: &quot;Durun!&quot;</p>
<p>Ansızın bir sessizlik oldu. Kruger de ateşi kesmişti. Adamlar merakla çevrelerine bakınıyorlardı. Birkaç dakika geçti.</p>
<p>Evlerin içinde bir kıpırdanma olmadı.</p>
<p>&mdash; &quot;Ne dersin buna?&quot; diye sordu Steiner. Schnurrbart şaşkın şaşkın başını salladı.</p>
<p>İçinden küfürler savurarak doğruldu Steiner, evlere kötü kötü baktı bir süre.</p>
<p>&quot;Baştan beri bir bit yeniği vardı işin içinde,&quot; dedi Schnurrbart. Köprünün öte yanındaki ıssız ormana kuşkuyla baktı.</p>
<p>Sonra yine Steiner'e döndü. &quot;Ne yapıyoruz çimdi?&quot;</p>
<p>Steiner karşılık vermedi hemen. Evlerin birinden, birisi çıkıp da ateş etseydi, ne yapması gerekiyorsa düşünmeden yapacaktı. Gelgelelim bu acayip sessizlik kanını kurutuyordu insanın. Ellerine bir göz attı, nasıl titriyorlardı! Ansızın tiksindi kendinden. &quot;Ne yapıp yapıp girmeliyiz!&quot; dedi. &quot;Varsın fareden başka bir şey olmasın içerde.&quot;</p>
<p>Öbürleri hâlâ yerde yatıyorlardı, yüzleri sapsarıydı. &quot;Kalkın!&quot; diye bağırdı. Toparlanıp ayağa kalktılar. Steiner Anselim'in koluna yapıştı &quot;Doğru Kruger'in yanına koş. Çabuk, yolun yüz metre gerisine bir nöbetçi yollasın. Sonra koşarak gel buraya, köprüyü geç, oradaki ormana dal, yüz metre ötede nöbet tutmaya başla. Rus görürsen, hemen ateş edersin, birden fazla gelirlerse hemen koş, bana haber ver. Anladın mı?&quot;</p>
<p>Anselm başını salladı, koşmaya başladı. Steiner, Maag'a seslendi bu kere. &quot;Sen ve Kern, evlerin önünden koşarak geçeceksiniz. Kafalarınızı koruyun, biz ateş edip koruyacağız sizi. Son eve kadar koşun, bakın kuzey kesimde kapı - pencere falan var mı, varsa, kimse çıkmasın dışarı.</p>
<p>Hadi bakalım!&quot;</p>
<p>&mdash;&quot;Bu yandan mı? diye sordu Kern,</p>
<p>&mdash; &quot;Elbette, öte yanda ne olup bittiğini nereden bilebilirim?&quot; Schnurrbart'a döndü. &quot;Havaya ateş edin. Ben ilk eve giriyorum, sen ikinciye, Hollerbach da üçüncüye girecek.</p>
<p>Hazır olun!&quot;</p>
<p>Kern'le Maag, evlere doğru ilerliyorlardı ama çok yavaş. &quot;Çabuk diyorum!&quot; diye bağırdı Steiner. Koşmaya başladılar. Geride kalan üç kişi tepelerinden aşırtarak pencerelere ateş edince hemen yere attılar kendilerini.</p>
<p>Steiner küfrediyordu. &quot;Sersemler!&quot; diye bağırıyordu öfkeyle. &quot;Kalkın sersemler. Biziz, biz! Sizi korumak için ateş ediyoruz.&quot; Kuşkulu gözlerle arkasına bakan Kern'e eliyle işaret verdi.</p>
<p>Schnurrbart'la Hollerbach gülmemek için güç tutuyorlardı kendilerini. &quot;Kurşun askerler,&quot; dedi Hollerbach. Maag da başını kaldırıp geriye baktı. Steiner'in tüfeğini doğrulttuğunu görünce hemen fırladı ayağa, koştu. Kern, bir -iki saniye daha duraladı, sonra o da kalktı, sendeleyerek Maag'ın ardından seyirtti.</p>
<p>&mdash;&quot;Ateş ediyor muyuz?&quot; diye sordu Schnurrbart. Steiner başını hayır anlamında salladı. &quot;Bu sersemler yine Ruslar ateş ediyor sanır. Zaten gerek kalmadı.&quot; iki asker, gerçekten de son eve varmışlardı. Onlar köşeyi dönerken Steiner, alnında biriken terleri sildi. Gerçi şimdiye kadar bir güçlük çıkmamıştı ama içi nedense kötü önsezilerle doluydu. Schnurrbart haklıydı: Garip bir hava vardı burada. Ruslar çatışmaya girmeden teslim olacak değiller ya. Dakikalar geçiyordu. Sabah ışığında yeşil kepenkleriyle sessiz, sakin duran evlere baktı. Yine Kern'le Maag'ın gittikleri yerden bir yaylım ateşi duyuldu.</p>
<p>Üçüncü ve son evin köşesine geldiklerinde Maag'la Kern çarçabuk bir göz atmışlardı çevrelerine. Evin o yanda ne kapısı vardı ne de penceresi. Kern rahatladı, içini çekti. Kütüklere dayanarak, &quot;Eee&quot; dedi. &quot;Burada bir şey yok. Ne yapıyoruz?&quot;</p>
<p>Maag, yirmi metre kadar öteden başlayan ormanı kuşkuyla gözlüyordu. &quot;Bilmem ki,&quot; dedi. &quot;Burada bekliyelim en iyisi. Steiner bir şey istiyorsa, söyler nasılsa.&quot; Toprağa çöktü, cebinden bir paket cigara çıkarıp Kern'e uzattı.</p>
<p>Cigaralarını yakana kadar tek kelime konuşmadılar. Sonunda Kern, kasketini geriye iterek. &quot;Acaba şimdi ne olacak?&quot; dedi.</p>
<p>&mdash;&quot;Biraz sonra anlarız,&quot; dedi Maag. Çilli yüzü iyiden iyiye asılmıştı. &quot;Bu işin içinde iş var arkadaşım.&quot;</p>
<p>Yine ormana çevirdi bakışlarını. Kaç kereler böyle sık ağaçlıklı ormanlara gezintiye gitmişti, Pazar günleri tabii, sevgilisiyle. Dün gibi hatırlıyordu. Kırmızı bir giysisi vardı kızın. O uzun güneşten yanmış bacaklarını altına aldı mı nasıl bir titreme kaplardı bedenini! Monika hafif bir gülümsemeyle yüzüne bakarken nasıl gözlerini onun bacaklarından kaçırmaya çalışırdı. Serinkanlılığına bayıldığını söylemişti kız. Bir kere uzun uzun öpüştükten sonra o güne kadar kendini böylesine zaptedebilen bir erkeğe raslamadığını belirtmişti. Hak etmediği madalyayı alan bir asker gibi yutkunarak benimsemişti bu övgüyü. Ya Monika bir gün, çekimserliğinin gerçek nedenini öğrenirse, o zaman ne olacaktı? Mutlaka birşeyler yapmalıydı. Savaş bir bitsin, doğru bir ruh doktoruna gidecekti. Monika'yı kaçırmak istemiyordu. Evlenmeleri için epey vakit vardı daha ama olsun. Belki de kendisi bir garaj açardı. Şu lanet savaş çıkmasaydı, çoktan yoluna koymuştu işlerini. Bir daha iç çekti. Şu alçaklar, şu savaş düşkünü piçler yüzünden insan neler yitirmiyordu ki!</p>
<p>Bunları düşünürken boşluğa dalmıştı gözleri. Ansızın Kern yapıştı koluna; öfkeyle ona baktı. &quot;Ne var? Ne oluyorsun?&quot; Sonra öfkesi duruldu.</p>
<p>Kern'in yüzü tebeşir rengini almıştı. Korkuyla ormana bakıyordu. &quot;Gördün mü onları&quot; diye mırıldandı.</p>
<p>Korkusu Maag'a da bulaşmıştı.&quot;Neyi?&quot;diye fısıldayarak ağaçlardan yana baktı.</p>
<p>&mdash; &quot;Rusları,&quot; diye fısıldadı Kern.</p>
<p>Maag yüzüstü yattı yere, tüfeğini aldı. &quot;Neredeler, nereye bakıyorsun?&quot;</p>
<p>Kern'in dili tutulmuştu sanki. Ormanın orada, çalıların sıklaştığı bir noktayı parmağıyla gösterdi.</p>
<p>Maag dikkatle baktı. Yüreğinin vuruşunu duyabiliyordu, heyecanını yenmeye çalıştı. Birkaç kere gerçekten birşeylerin kıpırdandığını gördü ama daha dikkatli bakınca yoktu öyle bir şey. &quot;Sen uyduruyorsun canım,&quot; dedi sonunda. Kern şiddetle salladı başını. &quot;Gördüm diyorum sana! Rus üniforması, Rus kasketi giymiş biriydi.&quot;</p>
<p>&mdash;&quot;Nerede peki?&quot;</p>
<p>&mdash;&quot;Tam önümüzde. Şu dalları aşağılara sarkan eğri büğrü ağaç var ya, orada.&quot;</p>
<p>&mdash;&quot;Sazlığın orada mı?&quot;</p>
<p>&mdash;&quot;Yok canım, sağda şu... Bak bak! Görmüyor musun?&quot; Kern'in sesi heyecandan titrek çıkıyordu.</p>
<p>Maag usulca kaldırdı başını, kaldırır kaldırmaz da kendini sırtüstü yere attı. Kern yanılmamıştı. Akça ağacının yanındaki çalılardan bir adam bakıyordu. Onları görüp</p>
<p>görmediği belli değil ama Maag adamın gözlerinin içine baktığı duygusuna kapıldı. Birkaç dakika kıpırdamadan yattı, kaçsa mıydı? Bütün birliği ölüme atmak demekti bu.</p>
<p>Kern'in korkusu, kararsızlığını büsbütün arttırıyordu. Usulca tüfeğine davrandı. Düşünmeden hareket ediyordu. Rus'un yeşil orman örtüsü içinde bembeyaz bir nokta gibi duran yüzüne baktı. Maag namluyu eğdi. Parmağı tetiği kavradı. Ateş etti. Kurşun, olağanüstü sessizliği yardı. Bir daha ateş etti Maag ve o zaman Kern'in de ateş ettiğini anladı. Deliler gibi, kendilerinden geçmiş bir halde ateş ediyorlardı; kurşunlar bitince titreyen parmaklarıyla donanım kutularını açtılar, tüfeklerini yeniden doldurup ateşe başladılar. Rus çoktan kaybolmuştu.</p>
<p>Üçüncü bir kere doldurmalarına kalmadan Steiner koşarak köşeyi döndü, onların yanına attı kendini, tüfeğine davrandı. &quot;Ne var?&quot; diye bağırıyordu bir yandan.</p>
<p>Maag tüfeğini indirdi, &quot;R-R-Ruslar,&quot; diye kekeledi.</p>
<p>&mdash;&quot;Nerede?&quot;</p>
<p>&mdash;&quot;Şurada.&quot; &quot;Kaç kişiler?&quot;</p>
<p>&mdash;&quot;Ben bir kişi gördüm.&quot;</p>
<p>&mdash;&quot;Peki?&quot;</p>
<p>&mdash;&quot;Bilmem ki...&quot; Maag kuşku içindeydi. &quot;Yok oldu.&quot; Steiner, bu arada tüfeğini tekrar dolduran Kern'e döndü.</p>
<p>&quot;Nereye ateş ediyorsun boyuna?&quot;</p>
<p>&mdash;&quot;Ruslara,&quot; diye atıldı Kern. Korku derinden derine yankılandı yüreğinde. Ama artık Steiner gelmişti ya, önemi yoktu. Gülerek karşılık verdi. &quot;Hakladık herifi.&quot;</p>
<p>&mdash;&quot;Yaa öyle mi?&quot; Steiner yavaşça kalktı ayağa küçümseyen bakışlarını Kern'in yüzüne dikti.</p>
<p>Kern anlamamıştı. Ağaçlığa doğru ateş ederken nasıl yiğitçe davrandığını düşünüyordu. Kim başarabilirdi ki bunu? övünüyordu kendisiyle. Bu savaş ta pek kötü değildi canım, insan kendine güvense, gerisi kolaydı. Ruslara korkmadığımızı göstermemiz gerek. Korkunun ardından bu acayip gurur boşalımı geliyordu. Steiner'e baktı; öfkeyle doluydu gözleri.</p>
<p>&mdash;&quot;Tanıdığım en salak herifsin. Kalk bakalım.&quot;</p>
<p>Kern, şaşkın şaşkın ayağa kalktı, Maag'a döndü; Maag, tüfeğini kurcalıyor, utanç içinde ormana bakıyordu.</p>
<p>&mdash;&quot;Yürüyün bakalım,&quot; dedi Steiner. Ormana doğru ilerledi. Uzaktan izlediler onu.</p>
<p>Kısa bir aramadan sonra Rus'u buldu Steiner. Çalıların arasında yatıyordu zavallı, elleri böğründeydi. Steiner birkaç adım ötesinde durdu, ilgiyle inceledi onu. Kern ile Maag ne yapacaklarını şaşırmışlardı.</p>
<p>Kendini ilk toparlayan Maag oldu. &quot;Haklamışız,&quot; dedi çalımla. &quot;İyi nişan aldığımı biliyordum zaten.&quot;</p>
<p>Kern öfkeyle ona cevap yetiştirmek üzereyken Steiner girdi araya.</p>
<p>Her hareketini korkuyla izleyen Rus'a yaklaştı. Bu da ihtiyar bir adamdı. Son yedekler, diye düşündü Steiner. Rus'un tüfeğini aradı gözleriyle; çalıların arasına gizlenmişti. Maag'a döndü sonra. &quot;Gerçi bir alayı yerlebir edecek kadar kurşun harcadınız ama bu adamı ele geçirmemiz iyi oldu. Git, Kruger'i getir buraya, öbürleri yerlerinden ayrılmasınlar.&quot; Maag koşarak uzaklaşırken Kern hâlâ Rus'a bakıyordu tedirgin gözlerle. Ansızın acımıştı ihtiyara, önünde çaresiz yatıyordu zavallı; yüzü acıyla kasılıyordu zaman zaman.</p>
<p>Gözlerini Steiner'e dikmişti. Steiner, Rus yapısı tüfeği inceliyordu.</p>
<p>Acaba ne yapacak bu herifi? diye düşündü Kern. Böyle</p>
<p>ihtiyarları da niye yollarlar cepheye.. Maag vurdu herhalde. Ben havaya ateş ediyordum. Biraz hafiflemişti sıkıntısı.</p>
<p>Birini öldürmek güç işti, hele böyle zavallı ihtiyarları. Başını çevirdi; Maag'la Kruger geliyorlardı.</p>
<p>&mdash; &quot;Ne oldu?&quot; diye sordu Kruger.</p>
<p>Steiner Rus'u işaret etti. &quot;Burada ne yaptığını sor.&quot; Kruger iki kere yeniledi soruyu; yaralı adamın dudakları kıpırdadı. Sesi öyle hafif, öyle titrekti ki Kruger ne dediğini anlamak için eğilmek zorunda kaldı. Kruger onun sözünü bitirmesini bekledi, Steiner'e döndü. &quot;Atlara gözcülük ediyormuş.&quot;</p>
<p>Steiner sevinmişti. &quot;Ben de öyle düşünmüştüm. Korkulacak şey kalmadı demek. Silâh seslerini duydu herhalde. Sor bakalım, atların başında başkaları da var mıymış?&quot;</p>
<p>Rus, başını hayır anlamında salladı.</p>
<p>Steiner, elini palaskasına soktu. &quot;Evlerde kaç kişi varmış toplam olarak?&quot;</p>
<p>Bu kere karşılık vermedi Rus. Kruger soruyu Rusçaya çevirince, gözlerini kapadı, başını öte yana döndürdü. Steiner kaşlarını çatmıştı. Her geçen dakikanın bir değeri vardı, çarçabuk hareket etmesi gerekiyordu. Buz gibi bir sesle, &quot;Konuşmazsa, ağaca asarız,&quot; dedi. &quot;Söyle kendisine.&quot; Kruger yalvarırcasına anlattı ihtiyara Sonunda çaresiz, omuz silkti. &quot;Söylemiyor.&quot;</p>
<p>Steiner, yaralı adama doğru bir adım daha attı, tüfeğinin dipçiğini onun başının üstünde tuttu bir süre. &quot;Konuşmak zorunda,&quot; dedi. &quot;Bir daha sor.&quot;</p>
<p>Kruger, öbür adamların yüzlerine baktı. içi bulamyordu ama yapılacak başka şey yoktu. Ellerini kollarını oynatarak, olanca gücünü harcayarak söyleneni eksiksiz iletmeye çalıştı ona. Rus gözlerini yavaşça açtı. Steiner'in bakışları bomboştu. Buruşuk bir kâğıdı andıran yüzden ufak bir gülümseme geçti, birşeyler mırıldandı.</p>
<p>&mdash;&quot;Ne diyor?&quot; dedi Steiner.</p>
<p>Kruger öfkeyle omuz silkti. &quot;İhtiyar olduğunu söylüyor.&quot;</p>
<p>&mdash;&quot;Orasını biz de biliyoruz,&quot; dedi Steiner serinkanlılıkla. &quot;Başka?&quot;</p>
<p>&mdash;&quot;Vuracağımızı söyledin mi?&quot; Kruger başıyla evet dedi. Bir an, ihtiyara karşı büyük bir hayranlık duydu Steiner. Dudakları kurudu. Parmağı tetikteydi ama daha duruyordu. Gözlerini kapayıp tetiği çekti; yaraya incecik bir deri parçasıyla bağlı kalan kabuğu yırtıp atar gibiydi. Fazla ses çıkmadı, namlu yere boşalmıştı sanki. Rus'un gövdesi düştü. Gözlerinin akı göründü; ayakları bir iki kere dövdü yeri, sonra kalakaldı.</p>
<p>Steiner, çevresindekilerin sapsarı kesilmiş yüzlerine şöyle bir baktıktan sonra ses çıkarmadan yola koyuldu. Eve yaklaşırlarken Kruger'e döndü. &quot;Sen makinelinin başına.</p>
<p>Unutma, pencerelerden kimseyi çıkarmayacaksın. Bir de içini göreyim şunların.&quot;</p>
<p>Köşeyi dönerken duvara sıkı sıkı yapıştılar. Köprüde Hollerbach'la Schnurrbart onları bekliyordu, merak içindeydiler. Steiner elini kaldırıp işaret verince koştular, iki büklüm koştular, sırayla evlerin önünden geçtiler. &quot;Ne oldu?&quot; diye sordu Schnurrbart.</p>
<p>Steiner anlattı.</p>
<p>&mdash;&quot;Şimdi ne yapıyoruz?&quot;</p>
<p>&mdash;&quot;İçeri gireceğiz.&quot; Hollerbach'a döndü: &quot;Sen burada kal. Tüfekle bütün kapılarla pencereleri yandan kontrol edebilirsin. Kimse kaçmasın sakın. Ona Rus'tan aldığı tüfeği uzattı. &quot;Şunu al, bizimkilerden çok üstün yapısı.&quot; Öbürleri evin duvarına sıkı sıkı yapışmışlardı, yerlerinden kıpırdamak istemiyorlardı. &quot;Gözünüze bir şey çarpmadan sakın ateş etmeyin, ben emir vermeden de koşmaya kalkışmayın.&quot; Kern heyecanla yanağını sıvazladı. &quot;Sen...&quot; çarçabuk toparlandı... &quot;yani sana bir şey olursa?&quot;</p>
<p>Steiner dik dik baktı onun yüzüne. &quot;O zaman Schnurrbart alır kumandayı. Merak etme umudunuzu boşa çıkaracağım.&quot; Kern birşeyler mırıldanacaktı ki Steiner eliyle kesti sözünü.</p>
<p>&mdash;&mdash; &quot;Bu iş için az değil miyiz?&quot; diye sordu Maag.</p>
<p>&mdash;&quot;Değiliz. Hep birlikte girersek sığışamayız bu kulübelere. Birkaç öncü yeter de artar bile.&quot; Konuşurken palaskasından bir el bombası aldı.</p>
<p>Pencerelerin çoğu çatışma sırasında camsız kalmıştı. İlk pencerenin altına süründü Steiner. Bombanın halkasını çekti, ayağa kalktı hemen, bombayı evin içine fırlattı. Ağır bir eşyanın boş bir odada düşerken çıkardığı gürültüyü andıran bir ses yükseldi. Adamlar gevşediler. Steiner'in yeniden pencereye koşusunu, bir an duraladıktan sonra başını pervaza doğru kaldırışını gözlediler. Birkaç saniye evi inceledi Steiner; sonra kalktı. &quot;Boşmuş,&quot; dedi yavaşça.</p>
<p>Öbürleri de yaklaşıp pervazdan baktılar. Kepenkler sıkı sıkı kapalı olduğundan içersi yarı karanlıktı; yine de kocaman, dikdörtgen biçimindeki odanın boş olduğu ilk bakışta belli oluyordu. Eşya yoktu; yeri kalın bir toz tabakası kaplamıştı.</p>
<p>&mdash;&quot;Yanılmamışım,&quot; dedi Schnurrbart. &quot;Baca tütmüyordu çünkü.&quot;</p>
<p>&mdash;&quot;Ama öbür evlerdekiler tütüyordu,&quot; dedi Maag. Steiner, Hollerbach'a döndü. &quot;Sen benimle öbür köşeye geleceksin. Orası daha yakın. Zaten iki ev kaldı; merak edilecek bir şey yok.&quot;</p>
<p>Yavaşça ilerledi. Durdu birdenbire. Yüzündeki gerginliğin yerini müthiş bir hayret almıştı; gözlerine inanamıyordu sanki. Adamlar buz kesildiler. Steiner başını uzatmış, bir şey dinliyordu. Sonra ötekilere işaret verdi. Onlar yaklaşınca da parmağını dudaklarına götürdü, &quot;Susss!&quot; dedi. Evden, inleyen, hıçkıran kadınların sesleri geliyordu. Adamların şaşkınlıktan dilleri tutulmuştu.</p>
<p>Schnurrbart damağını bastırdı, koluna bir çimdik attıktan sonra başını hayretle sallamaya başladı.</p>
<p>&mdash;&quot;Oynatıyorum galiba,&quot; diye kekeledi Maag.</p>
<p>Kern kahkahasını tutmak için iki büklüm olmuştu. &quot;Kadın ha!&quot; dedi Maag'a.</p>
<p>Maag derin bir soluk aldı, korkusu geçmişti. Yarı umut yarı korkuyla dilini dudaklarında gezdirdi. &quot;Belki de bir genelevdir.&quot;</p>
<p>Kern pis pis güldü. Neden olmasındı? Belki de gezginci genelevleri vardı Rusların. Heyecandan pantalonunu çekiştiriyor, boyuna ayak değiştiriyordu.</p>
<p>Hollerbach kızmıştı. &quot;Delisiniz siz. Aklınız fikriniz nerede.&quot; Durumun gülünçlüğünü sezen Schnurrbart, &quot;Belki de bir doğumevidir,&quot; dedi. &quot;Çocuklar, bir doğumevine ateş açtık desenize!&quot;</p>
<p>&mdash;&quot;Madalya hak ettik,&quot; diye kikirdedi Kern Maag'ın sırtına bir şaplak indirdi.</p>
<p>Steiner, öfkeli bakışlarla süzdü onu. &quot;Kes sesini,&quot; dedi sertçe. &quot;Hiç bir şey bilmiyoruz daha.&quot; Hepsini teker teker gözden geçirdi. &quot;Budala mısınız nesiniz? Durumunuzu öğrenin önce.&quot;</p>
<p>Öbürlerinin aksine, Steiner çok öfkelenmişti. Bunca ter dökerek yönettiği harekât ne gülünç bir sonuca varmıştı. Aptal durumuna düşürülmüştü işte. Kapıya yaklaştı. Yüzüne bir sertlik, bir hainlik gelmişti. Bir sıçradı üst basamağa fırladı, kilidi zorladı. İçerdeki sesler kesildi.</p>
<p>&mdash;&quot;Belki de bir tuzaktır,&quot; diye fısıldadı Schnurrbart, tüfeğine sarıldı.</p>
<p>Steiner kilidi zorluyordu. &quot;Sürmüşler,&quot; dedi. &quot;iki el bombası verin bana!&quot;</p>
<p>Schnurrbart, iki bomba çıkardı palaskasından, Steiner'e uzattı; Steiner usta ellerle kapakları açtı.</p>
<p>&mdash; &quot;Aman dikkat!&quot; diye haykırdı Kern bir adım geri çekilerek. Steiner, bombaların halkalarından bir ip geçirdi, onları kilide tutturdu. Adamlara başıyla köşeyi işaret etti. Koşarak uzaklaştılar. Sonuncu da gittikten sonra Steiner asıldı halkaların ipine. Kapı tokmağının altında bombalar, kaynar suyla dolu bir çaydanlık gibi fokurdamaya başladılar.</p>
<p>Adamlar içlerinden sayıyorlardı: &quot;Yirmi iki, yirmi.üç, yirmi dört...&quot;</p>
<p>Steiner, koşarak döndü köşeyi, hemen ardından da patlama oldu. Gümbürtü, ormandan ormana yankılandı uzun uzun; adamlar, Steiner'in ardından tahta parçalarıyla dolu basamakları çıkarlarken ses hâlâ kulaklarında vınlıyordu.</p>
<p>Kapı menteşelerinden sökülmüştü; Schnurrbart bir tekmede yere indirdi. Sinirleri gergin, odayı gözden geçirdiler. Bir çeşit sofaydı burası, arkaya sürüyle şey yığılmıştı. Gözleri karanlığa alışınca, her iki yanda birer kapı ayırdettiler.</p>
<p>Steiner, tüfeğini doğrulttu. Yavaşça girdi içeri. Adamlar hemen ardından geliyorlardı. Kabaralı çizmelerin altında gıcırdıyordu tahtalar. Dışardan, ılık güneşte salınan sazların oradan gelen kuş sesi, büyük, garip bir gürültüyle böldü loşluğu.</p>
<p>Ansızın başka bir gürültü duyuldu. Steiner durdu. Önce ses, sofanın gerisinden geliyor sandı. Karanlık, yağmurlu bir gecede rüzgâr bacalarda, çatılarda uğuldarken sobadan nasıl garip bir inilti yükselir, öyle bir sesti işte. inilti gittikçe arttı, sonra yumuşak iç çekişlere bıraktı yerini. Yukarlardan geliyor, duvarlardan süzülüp bütün odayı dolduruyordu. Korkunç bir şeydi.</p>
<p>Steiner'in gözleri kısılmıştı. Garip iniltilerin büyüleyici etkisinden boşuna kurtulmaya çalışıyordu. Kafası durmadan emirler yağdırıyordu bedenine, ama o nedense garip bir şekilde dıştan bakıyordu kendine, çaresizlik içinde kıvranan benliğini gözlüyordu. Kendinden birkaç metre uzakta bir yerde, duruma el koymaya yetkisi olmayan bir yabancı gibi eli kolu bağlı seyrediyordu güçsüzlüğünü. Ter damlıyordu çenesinden. Acı çekiyor, öfkeyle kızgınlık arasında gidip gidip geliyordu. Sisli bir uzaklıktan Kern'in anlaşılmaz bir şeyler mırıldandığını duydu. Sonra iniltilere, hıçkırıklara son veren bir patırtı oldu. En yüksek hızındayken enerjisi kesilmiş bir türbin gibi kalakaldı Steiner. Kern'in yerde duran tüfeği ilişti gözüne &mdash;patırtının nedeni buydu demek&mdash; sonra Kern'in kapıya koştuğunu, dışarı fırladığını gördü. Schnurrbart'la Maag, ağızları bir karış açık, ardından bakakalmışlardı.</p>
<p>Olay öylesine gülünçtü ki, Steiner birdenbire bıraktı kendini. Ürkünç kahkahalar atmaya başladı, iki büklüm oldu; anormal hareketlerle sarsılıyordu bedeni. Soluk alabilmek için başını her kaldırışında Schnurrbart ile Maag'ın korkudan sapsarı kesilmiş yüzlerini görüyor, yeni bir kahkaha tufanına kapılıyordu. Schnurrbart, sinirlerinin dayanamayacağını anladı.</p>
<p>Hollerbach'ın beti benzi atmış yüzü göründü kapıda; zavallı şaşkınlıkla izledi onları, sonra ateş etmek üzere hazırladığı tüfeğini yavaşça indirdi. &quot;Aklınızı mı kaçırdınız siz?&quot; diye kükredi. &quot;Ne oluyor Tanrı aşkına?&quot;</p>
<p>Bu öfkeli ses Steiner'i kendine getirdi. Tüfeğini omuzuna astı, elleriyle yüzünü sıvazladı, soldaki kapıya doğru yürüdü, açtı kapıyı. Yarısı kocaman bir fırınla kaplı dar bir odaya girdi, isten kapkara kesilmiş çaydanlıktaki su taşmış, cızırtılarla yanan ocağa dökülüyordu. Karşı duvarda üstüne kapkacak sıralanmış uzun bir masa duruyordu. Bir de birkaç iskemleyle bir sıra vardı, o kadar. Steiner odaya bir göz attıktan sonra döndü; Schnurrbart'la çarpıştılar. O da kapkâcağı, tencereleri gözlüyordu. Hepsi girmek istediler.</p>
<p>Steiner onları sofaya doğru itti, öbür kapıya yöneldi. Kapının önünde Hollerbach'a döndü. &quot;Kern nerede?&quot;</p>
<p>Hollerbach gülümsedi. &quot;Bilmem ki. Koşarak köprüye doğru gittiğini gördüm en son.&quot;</p>
<p>&quot;Yaa!&quot; dedi Steiner, soğuk bakışlarla süzdü onu. Sesi biraz daha sertleşmişti. &quot;Sen neredesin peki?&quot;</p>
<p>Hollerbach şaşırmıştı, önce söyleneni şaka sandı. Ama Steiner'in sesi öyle öfkeli çıkmıştı ki. Anlayamadan sordu:</p>
<p>&mdash;&quot;Buradayım ya... görüyorsun.&quot;</p>
<p>&mdash; &quot;Görüyorum elbet,&quot; dedi Steiner hiddetle. &quot;Peki nerede olman gerekirdi?&quot;</p>
<p>Hollerbach'ın dizleri çözüldü. Görevinin pencereleri gözlemek olduğunu hatırladı birden. Kapıya doğru son hızla koştu.</p>
<p>Schnurrbart, Steiner'in yanına yaklaştı. &quot;Ne oldu sana?&quot;</p>
<p>&mdash;&quot;Nasıl ne oldu?&quot;</p>
<p>Schnurrbart duraladı. Steiner gerçekten deli gibi davranmaya başlamıştı. Söylese miydi acaba. Belki de doğru değildi o anda söylemek. &quot;Şey diyecektim...&quot; dedi yavaşça.</p>
<p>Yine durdu. &quot;Bu iş sinirlerimi iyice bozdu. Tencereleri falan gördün mü?&quot;</p>
<p>&mdash;&quot;Kör değiliz ya,&quot; diye kesip attı Steiner.</p>
<p>Maag tedirgindi, onları izliyordu. Keşke Kern'in yaptığını yapsaydı ama fırsat kaçmıştı bir kere. Kapalı kapıya bir göz atarak, &quot;O seslerin nereden geldiğini öğrenebilseydim,&quot; dedi. Steiner karşılık vermedi. Kadın gibi davrandığını düşünüyordu. İstediğin kadar kulp tak, bal gibi sinirleri boşalmıştı işte. İlk defa başına geliyordu bu. Kararsız, kapıya' baktı; kapının gerisinde bu tencerelerin sahipleri vardı her halde; korktuğunu hissetti. Birkaç saat önce güler geçerdi söyleseler. Oysa şimdi yalnızca neden korktuğunu anlamaya çalışıyordu. Dorn'la yaptıkları son konuşma geldi aklına.</p>
<p>Ama o daha kafasını toparlayamadan Schnurrbart duruma el koydu. Sessiz sedasız seyretmekteydi Steiner'i. Onun dakikalar boyu kıpırdamadan durduğunu görünce sabredememişti. Steiner'i göğüsledi, kendi geçti kapının önüne, tüfeğini kaldırdı, bütün kurşunları boşalttı yarıklardan içeri. Steiner irkilmişti önce. Oysa şimdi Schnurrbart kilidi zorlarken kılı bile kıpırdamadan seyrediyordu. Bir -iki kurşundan sonra kapı açıldı. Steiner de tüfeğine davrandı; Maag, duvara yapışmıştı. Schnurrbart, usulca indirdi tüfeğini, birşeyler mırıldandı. Steiner duymadı. Daracık sofada yankılanan silâh sesleri kulaklarını sağır etmişti. &quot;Gel bak,&quot; diye yineledi Schnurrbart yüksek sesle. Yanına yanaştılar. &quot;Bakın,&quot; dedi Schnurrbart.</p>
<p>Steiner yutkundu. Odanın duvarına boylu boyunca battaniyelerle hasırlar serilmişti. Kapının tam karşısındaki köşede eski bir elbise dolabı duruyordu. Geride, yüzlerinde hem direnç hem de korku okunan Rus üniforması giymiş birtakım kadınlar vardı. Silâhsızdılar. Gözlerini girenlere dikmişlerdi. Steiner yavaşça odaya girerken birbirlerine sokuldular; yüzleri büsbütün sarardı. Ayak ucunda üstü çıplak bir genç kadın yatıyordu; sağ memesinin üstünde kanlı bir sargı vardı. Gözleri kapalıydı; Steiner yanına gelirken yine inlemeye başladı. Dışarda sofadalarken sinirlerini bozan inilti buydu demek. '</p>
<p>Steiner odanın ortasında durmuş, tek kelime söylemeden kadınlara bakıyordu. Kendini kaybetmesi bu yüzdendi ha, ağlayan bir kadın yüzünden, bir... Öfkeden aklı karmakarışık olmuştu; yüzü utançla yanıyordu.</p>
<p>Onun duygularını anlayan Schnurrbart kolunu tuttu.</p>
<p>&mdash;&quot;Kendine gel Rolf,&quot; dedi, &quot;herkesin başına gelir böyle şeyler. Hepimizin sinirleri bozuk ki nasıl. Yeter ki bu kadarla kalsın. Ne yapacağız şimdi bunları?&quot;</p>
<p>Steiner, dalgın gözlerle baktı ona. Sonra kadınlara döndü. &quot;İster kadın ister erkek olsunlar çeteci değiller mi?&quot; dedi kısık bir sesle.</p>
<p>&mdash;&quot;Çeteci değiller hayır,&quot; dedi Schnurrbart usulca. &quot;Rus askeri bunlar düpedüz. Hem...&quot; gülümsedi. &quot;Silâhları yok.&quot; Steiner'in aklı başına gelmişti. &quot;Askerseler, bu durumda savaş tutsaklarına nasıl davranabilirsek öyle davranacağız.&quot;</p>
<p>&mdash;&quot;Yani kurşuna mı dizeceğiz?&quot; diye haykırdı Schnurrbart.</p>
<p>&mdash;&quot;Başka yolu var mı? İçlerinden biri kaçar da bizden önce Rus mevzilerine varırsa, işimiz bitik demektir.&quot;</p>
<p>Maag'ın şaşkınlığı geçmişti. &quot;Steiner haklı,&quot; dedi. . &quot;Kadınları öldürmemiz gerek.&quot;</p>
<p>Odanın ortasında durmuş, ne yapacaklarını bir türlü kestiremiyorlardı. Schnurbart dudaklarını ısırıyordu boyuna. Kadınları vurmak fikrine alışamıyordu, daha iyi bir çözüm yolu bulmaya çalıştı. Sonunda, &quot;Bağlıyalım onları en iyisi,&quot; dedi. &quot;Bağlayıp kilit vuralım üstlerine.&quot;</p>
<p>Steiner küçümsercesine süzdü onu. &quot;Sen kovboyla kızılderili hikâyelerine pek düşkünsün galiba. Burası Rusya, Batı Amerika değil oğlum.&quot; Sesi öfkeden titriyordu. &quot;Hem neyle bağlayacaksın onları bakalım? Donlarıyla mı? Sütyenleriyle mi? Nereye kilitleyeceksin? Sağlam tek tahta kalmamış. Sen karışma bu işe anladın mı? Bana bırak da...&quot; Birdenbire sustu. Gözü, hasırın üstünde yatan kadına ilişmişti. Gözlerini açmıştı kadın. Belki de onun bağırışını duyunca ayılmıştı.</p>
<p>Güzel, değirmi yüzünde öyle bir korku vardı ki Steiner'in öfkesi bir anda yatıştı.</p>
<p>Çabucak öbür kadınları da inceledi. Hepsi aşağı yukarı aynı yapıdaydı: İri elmacık kemikli, düz kara saçları sıkıca geriye taranmış. Birkaçının çizgileri biraz daha inceydi, garip bir çekicilikleri vardı. Rus üniforması giymişlerdi. Kalçalarına kadar inen bol gömlekleri bellerinde geniş palaskalarla sıkmışlardı. Büyük memeli, sağlam yapılı kadınlardı; gömlekleri iyice açığa vuruyordu çizgilerini. Pantalonlarını Rus subaylarının giydiği uzun konçlu deri çizmelerin içine sokmuşlardı</p>
<p>&mdash; &quot;Bir şeyler yapalım,&quot; dedi Schnurrbart. &quot;Dışardakiler çatlıyorlardır meraktan.&quot;</p>
<p>Steiner başını salladı. Tüfeğini aldı omuzundan. &quot;Kadınları görünce büsbütün çıldıracaklar,&quot; dedi. &quot;Kruger'i yolla buraya. Yoldaki gözcülerin yanına birer gözcü daha kat. Geri kalanları yandaki eve götür; orada kim varsa buraya gelsin. Dikkatli ol, bir erkek daha var aralarında.&quot;</p>
<p>&mdash;&quot;Onu da nereden çıkardın?&quot;</p>
<p>&mdash;&quot;Apaçık ortada. Öldürdüğümüz iki adam, arabaların sürücüleriydi, ama üç araba vardı hatırlarsan.&quot;</p>
<p>&mdash;&quot;Sen gelmiyor musun?&quot; dedi Schnurrbart.</p>
<p>Steiner başını salladı. Schnurrbart kapıya doğru giderken, o Maag'a seslendi &quot;Sen burada kalacaksın,&quot; diye emretti. &quot;Kadının yarasına bakalım bir.&quot;</p>
<p>Yaralının üstüne eğilince kaçmaya çalıştı kadın. Steiner sıkı sıkı kavradı onu. &quot;Yavaş ol,&quot; dedi. &quot;Ne yapacağımı sandın?&quot;</p>
<p>Dikkatle çözdü sargıyı. Büyük bir yaraydı, derindi. Meme ucundan bele kadar uzanan koyu kahverengi sıyrık, iki santim genişliğindeydi. Steiner sargıyı açınca, yeniden kanamaya başladı yara. Düşünceli düşünceli baktı kadına. Maag'a sıcak su getirmesini söyledi. Öbür kadınlar yerlerinden oynamamışlardı. Duvara üstüste yığılmış, Steiner'in hareketlerini korkuyla izliyorlardı. Kadının kanayan memesinin üstüne eğildiğinde, davranışının ne kadar yersiz olduğunu kavradı Steiner. Onun yüzüne baktı: yine kapamıştı gözlerini. Sağ kaşının üstünde ufak bir kesik vardı. Gözleri, düzgün burundan dolgun dudaklara, sonra ister istemez memenin yarasız bölümüne kaydı: yüreğin her atışında titriyordu. Steiner'in içinden bu yumuşacık eti avuçlamak geldi. Yüreğin her atışında kan, kadının daracık kalçalarından aşağı süzülüyordu. Battaniyenin üstündeki leke gitgide büyüyordu.</p>
<p>Kadın gözlerini bir kere daha açınca Steiner sordu: &quot;Canın yanıyor mu?&quot; Kadın başını sallayarak sözlerini anladığını belirtti. &quot;Acı biraz sonra geçecek,&quot; dedi Steiner. Kadının yüzü asıldı. Dudaklarını oynattı, ama hiç ses çıkmadı.</p>
<p>Maag geldi, bir şişe sıcak su koydu yere.</p>
<p>&mdash;&quot;Bu yeter her halde.&quot;</p>
<p>Steiner başını salladı. O yarayı temizlerken Maag kadını görebileceği bir yerde durmuş, seyrediyordu ama utancından başkalarının gözlerinden sakınmıştı kendini. Yaranın bele kadar indiğini görünce, kadının pantalon düğmelerini çözmüştü Steiner, pantalonu aşağı doğru sıyırmıştı.</p>
<p>Maag ansızın titremeye başladı. Kısık çıkıyordu sesi.</p>
<p>&mdash;&quot;Yardım edeyim mi?&quot; Sonra Steiner'in vereceği karşılığı beklemeden eğildi, kadının belini kavradı ve sanki istemeden ellerini pantalondan içerilere kaydırdı.</p>
<p>&mdash;&quot;Saçmalama,&quot; dedi Steiner sertçe.</p>
<p>Bir an Maag, Steiner'in ne demek istediğini anlamaya çalıştı. Ama ellerini çekti. Bedeninin her yanında iştahlı bir sızı halinde ayaklanmıştı tutku. Steiner'i birkaç dakika odadan çıkmaya nasıl razı edebilirdi, yüzü alev alev yanıyordu. Hiç bir şey gelmiyordu aklına. Önüne çıkabilecek ilk fırsattan yararlanmaya karar verdi. Kadınları öldürmezden önce ne yapıp yapıp yatacaktı biriyle. Bir daha ele geçmezdi böyle bir fırsat. Kendini gülünç duruma düşürmesi söz konusu değildi. Üstelik bir başarırsa, hayatını zehir eden bu kuşkudan kurtulmuş olacaktı. Ama nasıl? Şimdi olursa olurdu.</p>
<p>Bu arada Steiner yarayı temizlemişti. Cebinden çıkardığı ilk yardım çantasından ilâçlı bir bez aldı, yarayı sardı. O sırada telâşlı ayak sesleri duyuldu dışardan; Kruger, Schnurrbart ve Hollerbach bağıra bağıra içeri girdiler. Steiner yaralı kadına bir daha göz attı. Başı yana düşmüştü, gözleri kapalıydı.</p>
<p>Yine kendinden geçmişti besbelli, daha iyiydi böylesi. Adamlara döndü Steiner, &quot;Nasıl işler?&quot; diye sordu.</p>
<p>&mdash;&quot;İyi.&quot; Schnurrbart gülümsedi. &quot;On üç kadınla bir harem ağası bulduk. Dışardalar.&quot;</p>
<p>Steiner sordu. &quot;Karşı koydular mı?&quot;</p>
<p>&quot;Yok canım. Yerde büzülmüş oturuyorlardı; korkudan ödleri patlamış.&quot;</p>
<p>Gözleriyle kadınları inceleyen Kruger, &quot;Ne olup bittiğini anlatsan,&quot; dedi. Yüzü seyiriyordu; burnunu çekti. &quot;Ateş üstünde oturuyoruz sandık.&quot;</p>
<p>&quot;Senin kabaların bende olsa, ateş vızgelir.&quot; Ansızın hatırladı Steiner. &quot;Kern nerede?&quot;</p>
<p>Adamlar birbirlerine baktılar. &quot;Dönmedi daha,&quot; dedi Kruger bir an durduktan sonra. &quot;Köprüye doğru bir koşuyordu, görsen peşine şeytan düşmüş sanırsın. Biz de sizi hakladılar sandık. Bunun nesi varmış?&quot; Başıyla yaralı kadını gösterdi. Steiner umursamazcasına omuz silkti. &quot;Vurulmuş. Seken bir mermi parçası olsa gerek.&quot;</p>
<p>&mdash;&quot;İyi de olmuş,&quot; dedi Kruger. &quot;Kadınlara üniforma giymek yaraşır mı? Bunları öyle pataklamalı ki bir ay kıçlarının üstüne oturamasınlar.&quot;</p>
<p>&mdash;&quot;Zaten uzun boylu oturacak değiller,&quot; dedi Steiner. Kruger kaşlarını çattı. &quot;Schnurrbart da buna benzer bir lâf etti. Ben yokum bu işte.&quot;</p>
<p>&mdash;&quot;Zaten sana ihtiyacım da yok,&quot; dedi Steiner.</p>
<p>&mdash;&quot;Kendin mi öldüreceksin hepsini?&quot;</p>
<p>Steiner karşılık vermedi. Son beş-on dakikadır hep bu sorun kurcalıyordu kafasını. Düşündükçe işin içinden çıkamıyordu. Sonunda bir süre düşünmemeye karar verdi. Başka bir çıkar yol bulamazsa, kendisi öldürecekti elbet. Bacaklarının arasında ne olursa olsun Rus, Rustu.</p>
<p>Hollerbach'a gidip arabaları araştırmasını emretti, belki yiyecek bir şeyler bulurdu. İçlerinden biri çay ve kahve pişirecekti; yoldaki gözcüler köprünün üstüne çekileceklerdi; iki asker evde kalıp tutsak kadınları gözleyeceklerdi.</p>
<p>Bir an düşünceli düşünceli önüne baktı. &quot;Şimdilik bu kadar. Kruger, bir şey isteyeceğim senden.&quot;</p>
<p>Erkekler, sırayla dışarı çıkarlarken Steiner yine kadınlara döndü. Baştaki korku yavaş yavaş geçmeye başlamıştı. Yine birbirlerine sıkı sıkı yapışmış duruyorlardı ama fısıldaşmaya başlamışlardı kendi aralarında; adamlara bakıp kıpırdamadan duruyorlardı. Steiner'in kendilerine doğru bir adım attığını görünce, dikkat kesildiler. &quot;Sor bakalım Kruger,&quot; dedi Steiner sert bir sesle, &quot;nereden gelip nereye gidiyorlarmış... başkalarını bekliyorlar mıymış. Söyle onlara, yalana başvururlarsa hepsini dereye atacağız.&quot;</p>
<p>&mdash;&quot;Yüzme biliyorlarsa bütün emeklerimiz boşa gider,&quot; dedi Kruger. Yakasında subay kokartı taşıyan bir kadını çağırdı. Kadının yüzünde hem korku vardı hem de cüret. Kruger tüfeğini kaldırınca, yavaşça öne çıktı. Soruları çarçabuk ve korkusuzca cevaplandırdı.</p>
<p>Kruger çeviriyordu söylediklerini. &quot;34. Kadın Havan Taburundanmışlar, Maikop'tan Krimskaya'ya gidiyorlarmış. Şimdi...&quot;</p>
<p>&mdash;&quot;Krimskaya'da durum nasılmış?&quot; diye söze karıştı Steiner. Kruger yine kadına döndü: dikkatle dinliyordu. Sonra öbür kadınlara döndü, bir süre konuştular. Soruyu cevaplarken sık sık ellerini sallıyor, söylediklerini pekiştirmek istiyordu.</p>
<p>&mdash;&quot;Krimskaya'yı dün gece Ruslar işgal edecekmiş,&quot; diye çevirdi Kruger. &quot;Kadın pek emin değil ama. Maikop'ta havancıları beklemişler. Tabur dün sabah Krimskaya'ya hareket etmiş.&quot;</p>
<p>&mdash;&quot;Neden buradaymışlar?&quot; diye sordu Steiner.</p>
<p>&mdash;&quot;Sivil biri, ormandan kestirme yol olduğunu söylemiş. Dün gece gelmişler buraya, Krimskaya'ya gideceklermiş.&quot; Steiner düşündü. Rus kadının söyledikleri doğru olabilirdi, yine de dikkat etmek gerekirdi. Gerçekten Krimskaya Rusların eline geçtiyse mahvolmuş sayılabilirlerdi. Şimdi yeni bir dert çıkmıştı başlarına, şehrin çevresinden dolaşmaları gerekecekti. Gerçi bu ihtimali düşünmüştü önceden, öyleyken bir karamsarlık çöktü üstüne.</p>
<p>Kapının oradan kısık bir öksürük sesi geldi. Schnurrbart bitkin bir halde duruyordu kapıda. Gözgöze geldiklerinde, &quot;Demek öyle,&quot; dedi.</p>
<p>&mdash;&quot;Ne öyle?&quot; diye sordu Steiner.</p>
<p>&mdash;&quot;Krimskaya işi.&quot;</p>
<p>&mdash;&quot;Artık kadınların bizden önce şehre varmamalarını sağlamalıyız, ne pahasına olursa olsun. Öbürleri neredeler?&quot;</p>
<p>&mdash;&quot;Dışardalar. Senin işin bitsin diye bekliyordum. Getireyim mi?&quot;</p>
<p>Steiner başını salladı. &quot;Evet, gözcüleri de unutma. Bizimkiler döndüler mi?&quot;</p>
<p>&mdash;&quot;Hepsi buradalar,&quot; dedi Schnurrbart.</p>
<p>Steiner, Maag'a döndü. &quot;Sen ve Zoll burada kalacaksınız. Kadınlardan biri ses çıkaracak olursa hemen vurursunuz.&quot;</p>
<p>&mdash;&quot;Ya adam?&quot; diye sordu Schnurrbart. &quot;Yani onu da... hemen...&quot;</p>
<p>&mdash;&quot;Genç mi?&quot;</p>
<p>&mdash;&quot;Yok canım, öbürleri gibi ihtiyar o da.&quot;</p>
<p>&mdash;&quot;Şimdilik buraya getirin,&quot; dedi Steiner. &quot;Hepsinin birden icabına bakarız.&quot; Kruger, gözlerini duvara dikmişti. &quot;Ben de adam öldürmeye can atıyorum sanma,&quot; dedi Steiner. &quot;Sizin budalaca şakalarınızı dinlemekten bile zor bir iş bu, artık var sen düşün.&quot;</p>
<p>Dışarı çıktılar; tutsaklar, Zoll ile Anselm'in buyruğuna uyarak duvara dizilmişlerdi. Steiner en alt basamakta duraladı.</p>
<p>Sıranın sol ucunda araba sürücüsü duruyordu, sırtı kamburlaşmış, başı görünmez olmuştu. Kurnaz bakışları vardı, çirkin çiçek bozuğu yüzünde Asyalı olduğunu belirten çizgiler hemen göze çarpıyordu. Tıknazdı, yaşına göre çok güçlü olduğu her halinden belliydi. Steiner'in kendisine baktığını görünce, ileri doğru bir adım attı, elini yalvarırcasına havaya kaldırdı, &quot;Yüzbaşım...&quot; dedi. Steiner, tüfeğini onun göğsüne doğrultmuştu. Adamlar geri çekildiler korkuyla, kadınlar çığlıklar atıp duvara yapıştılar.</p>
<p>&mdash;&quot;İçeri girsinler,&quot; dedi Steiner. &quot;Gözcüler nerede?&quot; Schnurrbart köprüyü gösterdi.&quot; Ormanın kenarındalar.&quot;</p>
<p>&mdash;&quot;Kimler?&quot;</p>
<p>&mdash;&quot;Dietz ile Pasternack.&quot;</p>
<p>Steiner, basamaklardan uzaklaştı; Zoll ile Anselm'in tutsakları içeri sokuşlarını izledi. Adamların hepsi iri iri Rus somunları yakalamış, iştahla çiğneyip duruyorlardı. Yirmi dört saatten beri yemek yemediğini düşündü. Mutfağın açık penceresinden Dorn'un başı göründü bir süre. Steiner, kızgınlığına karşın, ister istemez güldü. Dorn'un marifeti, diye geçirdi içinden; Schnurrbart daha iyi birini seçebilirdi mutfak nöbeti için. Kern'i söz gelimi. Ansızın Kern'in hâlâ ortalıkta olmadığı geldi aklına. Bir gelsin, neler söyleyecekti o budalaya. Kern ormana dalmış gitmişti, korkudan mutlaka. Tüfeğini omuzuna asarak arabalara doğru yürüdü. Steiner.</p>
<p>Yolda, atlar konusunda hiç bir şey sormadığı geldi aklına. Durdu, Kruger'e seslendi. Karşılık gelmedi. Hemen geri döndü. Doğu Prusyalı, öbür adamların arasında durmuş, elini kolunu sallıyor, tatlı tatlı konuşuyordu. Hep ukalâlık ederler zaten, diye düşündü Steiner gittikçe kabaran bir öfkeyle.</p>
<p>Yaklaştı Kruger'e, &quot;Burada durup söylev çekmenin ne yararı var? Bunca önemli iş beklerken...&quot; Kruger ona isyancı bir bakış fırlattı. &quot;Kahrolası atlardan çok daha önemli bir konu üstüne konuşuyorduk biz.&quot;</p>
<p>Bir an Steiner'in içinden Kruger'in suratına bir yumruk patlatmak geldi. Ama kendini tuttu. Gergindi sesi. &quot;Burada yalnız benim ağzımdan çıkanlar önemlidir.&quot;</p>
<p>&mdash;&quot;Burnun büyük de ondan,&quot; dedi Kruger.</p>
<p>&mdash;&quot;Sizin gibi salak olacağıma burnum büyük olsun daha iyi,&quot; dedi Steiner. &quot;Hadi toparlanın bakalım. Atlar da on dakikaya kadar buraya gelsin.&quot;</p>
<p>Kruger ile Anselm içeri, ihtiyar Rusu getirmeye koştular. Steiner, &quot;Hadi yürü,&quot; dedi Schnurrbart'a. Birlikte evin çevresinde dolaştılar, arabaların birinde duran Hollerbachla karşılaştılar.</p>
<p>Onların geldiğini duyunca, yüksek sesle, &quot;Neredeseniz yahu?&quot; diye haykırdı Hollerbach. &quot;Burada tek başına yosun mu tutacağız yani?&quot;</p>
<p>Steiner arabaya doğru yürüdü, içeri baktı. Donanım kutularının altında iki ağır havan topu duruyordu; topların sapını inceledi. &quot;Müthiş,&quot; dedi Schnurrbart.</p>
<p>Hollerbach, arabanın arkasındaki muşambayı kaldırmış, bir tüfek çıkartmıştı altından. Steiner'e uzattı tüfeği.</p>
<p>&mdash;&quot;Yepyeni gözüküyor,&quot; dedi Schnurrbart.</p>
<p>&mdash;&quot;Başkaları da var mı?&quot; diye sordu Steiner.</p>
<p>&mdash;&quot;Bakalım.&quot; Hollerbach muşambayı sıyırdı. &quot;Arabanın yarısı dolu. Ne yapıyoruz bunları?&quot;</p>
<p>Steiner elindeki tüfeği evirip çevirdi. Karar vermeye çalışıyordu besbelli. Sonunda, &quot;Bakın;&quot; dedi. &quot;Bu silâhları yanımıza alacağız. Herkes taşıyabildiği kadar mermi de alacak. Geri kalanları dereye atarız. Galiba tek çıkar yol, arabaları köprüye sürüp suya itmek.&quot;</p>
<p>&mdash;&quot;Doğru,&quot; dedi Schnurrbart esneyerek. Kollarını arabanın kenarına dayamıştı, gün ışığında gözlerini kırpıştırıyordu. &quot;Peki bizim tüfekler ne olacak?&quot; diye sordu. &quot;Onları da sürükleyecek değiliz ya...&quot;</p>
<p>&mdash;&quot;Tabiî. Onları da atarız suya, olur biter.&quot;</p>
<p>&mdash;&quot;Bilmem ki,&quot; dedi Hollerbach kaşlarını çatarak. &quot;Gerçi onların tüfekleri bizimkilerden kat kat üstün, kabul. Yalnız ya bir mesele çıkarsa. Meyer asar valla hepimizi.&quot;</p>
<p>&mdash;&quot;isterse assın,&quot; dedi Steiner, &quot;aldırmıyorum artık. İçinde bulunduğumuz durum olağanüstü tedbirler almamızı gerektiriyor. O boktan tüfekleri korumak gibi bir duygu nereden ileri geliyor? Onları dolduruncaya kadar Rus tüfekleri nasılsa delik deşik eder bizi. Üstelik geriye üç donanım kutusu kaldı kala kala.&quot;</p>
<p>Schnurrbart başını eğmişti. &quot;Bana kalırsa emir emirdir,&quot; dedi sırıtarak. &quot;Ben de şu tüfeği suya atmak için fırsat kolluyordum yıllardır.&quot;</p>
<p>&mdash;&quot;Tayın sorunu nasıl gidiyor?&quot; diye sordu Steiner. &quot;İyi bir şeyler buldunuz mu bari?&quot;</p>
<p>&mdash;&quot;Birkaç düzüne ekmekle birkaç kutu konserve,&quot; diye karşılık verdi Hollerbach. &quot;Nereden gönderilmiş, biliyor musun?&quot; Yüzü ansızın ciddileşivermişti.</p>
<p>&mdash;&quot;Nereden bileyim?&quot; diyerek omuz silkti Schnurrbart. &quot;Sibirya'dan yollamışlardır garanti.&quot;</p>
<p>&mdash;Hollerbach gülerek konserve kutusunu uzattı. &quot;Made in U.S.A.&quot;</p>
<p>Schnurrbart tükürdü. &quot;Scheisse. Şu Rusya'da neden çakıldık kaldık bilmem ki. Uluslararası anlaşmazlığı kaldırmak için her halde. Amma iş ha! Plütokratlar Komünistlere et yolluyor!&quot;</p>
<p>&mdash;&quot;Bizi tepelemek konusunda anlaşıyorlar ama,&quot; diye iç çekti Hollerbach. Arabanın kenarına oturdu, ayaklarını aşağı sallandırdı.</p>
<p>Steiner sinirli bir kahkaha attı. &quot;Hiç üzülmeyin siz. Bu etlerin karşılığını yakında alırlar nasılsa, fazlasıyla hem.&quot; Hepsi düşünceye dalmışlardı. Sonunda Hollerbach başını salladı, bir bilge tavrıyla, &quot;Hep Yahudilerin işi,&quot; diye mırıldandı.</p>
<p>Schnurrbart elleriyle kulaklarını tıkadı. &quot;Kes artık,&quot; dedi, &quot;boş mideyle hiç çekilmiyor bu lâflar.&quot;</p>
<p>&mdash;&quot;Politikayı ancak aç karnına dinleyebiliyorum kendi adıma,&quot; dedi Steiner. Tüfeğini arabaya koydu. &quot;Hadi çeneyi keselim de işe koyulalım.&quot;</p>
<p>&mdash;&quot;Hadi.&quot; Hollerbach kollarını sıvayıp hazırlandı.</p>
<p>&mdash;&quot;İlk iş ne?&quot; dedi Schnurrbart.</p>
<p>&mdash;&quot;Önce tüfeklerle donanım kutularını indirelim, sonra yemekleri. Geri kalan ne varsa, dereye atacağız.&quot; Boşaltmaya başladılar.</p>
<p>Dietz ile Pasternack, köprünün öte yanındaki ormanın kenarındaydılar, yere yatmışlardı. Kısık sesle konuşuyor, gözlerini yoldan ayırmıyorlardı. &quot;Ben kararımda kesinim,&quot; diyordu Pasternack. &quot;Bir eve döneyim, her işi oluruna bırakacağım.&quot;</p>
<p>İşleri oluruna bırakacakmış, diye düşündü Dietz. Artık nasıl becerebilirse... Dişlerinin arasına bir ot sıkıştırdı, dirseklerinin üstünde doğruldu. &quot;O kadar kolay değil,&quot; dedi. &quot;Bak...&quot; Bir an durdu, neden kolay olmadığını nasıl anlatacağını tarttı. &quot;Bak,&quot; dedi, &quot;ben memleketteyken duvarcıydım. Liseye gitmek istedim ama olmadı, para yetmedi.&quot;</p>
<p>&mdash;&quot;Ne okumak istiyordun?&quot;</p>
<p>&mdash;&quot;Tıp. Doktor olmak istiyordum. Kendimi bildim bileli düşkünümdür tıbba.&quot;</p>
<p>Pasternack düşüncelere dalmıştı. &quot;Para yetmiyorduysa neden başka bir meslek seçmedin? Satıcılık falan gibi.&quot; Dietz'in ince, güçsüz gövdesini inceledi. &quot;Duvarcılık güç gelir sana.&quot;</p>
<p>&mdash;&quot;Evet,&quot; dedi Dietz iç çekerek. İşten eve dönüşte hep nasıl bitkin olduğunu hatırladı; arasıra kendini yatağa atar, yorgunluktan ağlardı. &quot;Başka iş yoktu ki,&quot; dedi sonra, &quot;ben okulu bitirdiğimde babam işsizdi. İş bulma kurumlarının kapılarını aşındırdım ama boşuna. Bir keresinde bir büroya girmeyi denedim ama istemediler. Okulda notlarım çok iyiydi oysa.&quot;</p>
<p>Pasternack sevecenlikle salladı başını. Dietz sevindi. &quot;Gerçekten güç bir hayattı,&quot; diye sürdürdü. &quot;Sanki benim işim yoktu bu dünyada. Sonra bir gün babam bir inşaat işi olduğunu duymuş; gittim, aldılar. Bir deneyecektim, daha iyi bir iş çıkana kadar; gelgelelim girdikten sonra çakıldım kaldım.&quot;</p>
<p>&mdash;&quot;Hep öyle olur,&quot; dedi Pasternack. &quot;Bana da öyle oldu Babam kaza geçirdikten sonra madende çalıştım, ta kur'aya kadar.&quot;</p>
<p>Bir sessizlik. Dietz dalgın dalgın yerde yürüyen ufacık bir böceği gözlüyordu. O geçip gittikten sonra, &quot;Biliyor musun,&quot; dedi, &quot;iş aklıma gelince memlekete neden dönmek istediğimi anlayamıyorum. Hele bizim ustabaşını bir görsen şu ordudaki serserilerden bin kat kötüdür. Hiç değilse arada bir kestirebilirsin burada, oysa orada bir cigara içimliği vaktin yoktur. Bir keresinde bir tuğla fırlatmıştı üstüme hiç unutmam, tam sırtımın ortasına. Ölebilirdim belki.&quot; Olayı hatırlayınca, utançtan ve hırstan gözleri yaşlarla dolmuştu. Yutkundu hızlı hızlı.</p>
<p>&mdash;&quot;Her yerde var böyle eşoğlu eşekler,&quot; dedi Pasternack. &quot;Canımızı çıkarıyorlar bizim.&quot; Başını sallayıp iç çekti. &quot;Alçaklar.&quot;</p>
<p>Dietz hüzünlü hüzünlü gülümsedi. &quot;Ondan aldırmıyorum ya işte. Memlekette anamızı belliyorlardı, burada da aynı.</p>
<p>Hangisi daha beter bilmem.&quot; Kuru bir dal kopardı, kırdı. &quot;Neresinden bakarsan bak, boğazımıza kadar gömülmüşüz.&quot; Pasternack mutsuz bakışlarla boşluğu gözlüyordu. Sırtı güneşten ısınmıştı. Bu durgunluk, bu keskin ot kokusu. Öder kıyısında geçirdiği günleri aklına getiriyordu. Daha bıyıkları yeni yeni terlerken babasıyla yüzmeye giderlerdi oraya. Su kenarlarına gidince hep o günleri hatırlıyordu, hayatının en mutlu günleriydi.</p>
<p>Dalgın dalgın köprüye bakarken Kern ilişti gözüne; yavaş yavaş köprüye yaklaşıyor, dört yanı kolaçan ediyordu. Dietz de görmüştü onu, seslendi. Kern ansızın döndü. Sonra gevşedi, onlara doğru seğirtti.</p>
<p>&mdash;&quot;Ne yapıyorsun burada?&quot; diye sordu Dietz, şaşırmıştı.</p>
<p>Kern çenesini kaşıyor, bir şeyler söylemeye hazırlanıyordu. Evlere doğru baktı tedirgin gözlerle. &quot;Gitmek zorunda kaldım,&quot; dedi kesik kesik, &quot;Allahın belâsı şu mide.&quot;</p>
<p>Öbür ikisi gülüştüler. Makineli tüfeğin arkasında Kern'le birlikte dururlarken onun ansızın koşup gittiğini görmüşlerdi.</p>
<p>&mdash;&quot;Steiner seni arıyordu,&quot; dedi Pasternack. &quot;Böyle aklına esince kaçamazsın ki!&quot;</p>
<p>&mdash; &quot;Kaçmak mı?&quot; Kern öfkeli görünmeye çalışıyordu. &quot;Ne kaçması? Gitmek zorundaydım dedim ya. Ayyy!&quot; Yeniden sancılanıyormuş gibi yaparak karnını tuttu. &quot;Hiç böyle bozulmamıştı barsaklarım. Ayakta duramıyorum. Ne oldu? Sizin burada ne işiniz var?&quot;</p>
<p>&mdash;&quot;Gözcülük ediyoruz,&quot; dedi Dietz.</p>
<p>&mdash;&quot;Ruslar ne âlemde?&quot;</p>
<p>&mdash;&quot;Ruslar mı?&quot; diyerek bir kahkaha attı Pasternack. &quot;Kızları soruyorsun yani.&quot;</p>
<p>Kern dik dik bakıyordu. &quot;Demek kızmışlar ha!&quot;</p>
<p>&mdash;&quot;Tabiî, evler tepeleme kız doluymuş. Havan taburundanmışlar.&quot;</p>
<p>Kern &quot;sarardı. Çenesi titriyordu. Steiner öldürür beni, diye düşündü, amma sersemlik ettim. Ormana doğru koş muş, kendini yere atıp yüreğinin gümbürtüsünü dinlemişti. Ama dakikalar geçip de beklediği silâh seslerini duymayınca sinirlenmişti. Korkuyla görev duygusu arasında bocalamış, ne yapacağını şaşırmıştı. Sonunda güçlükle ayağa kalkmış, geri dönmüştü. O sırada çalılıklardan bir gürültü duymuş, korkusu büsbütün artmıştı; sesin bir hayvandan geldiğini anlayıncaya kadar bir ağacın arkasında gizlenmişti.</p>
<p>Pasternack ile Dietz gibi Steiner de bu özüre inanmayacaktı. İki adamın yüzünde sert bir bakış vardı, korkusundan şaşkına dönmüştü.</p>
<p>Pasternack esnedi. &quot;Hadi git de bize yiyecek bir şeyler yollamalarını söyle. İçim kazınıyor.&quot;</p>
<p>Kern duraladı.</p>
<p>&mdash;&quot;Vurmazlar seni, merak etme,&quot; diyerek güven verdi Dietz.</p>
<p>&mdash;&quot;Steiner'i bilmez misin,&quot; dedi Kern yavaşça; eli, yüzündeki yanık izine gitti.</p>
<p>Dietz kahkahayı bastı. &quot;Bir daha yapmaz.&quot;</p>
<p>Kern birkaç saniye karar veremedi. Doğruldu. &quot;Peki,&quot; dedi, &quot;sonra görüşürüz.&quot;</p>
<p>Köprüyü geçerken öbürleriyle karşılaştı. Arabalardan birini itiyorlardı, işlerine öylesine dalmışlardı ki onu görmediler bile. Schnurrbart oktan çekiyor, Hollerbach'la Steiner ise sırtlarını arabaya vermiş, geri geri yürüyor, adım adım köprüye doğru ilerliyorlardı.</p>
<p>Schnurrbart baktı. Kern yalvarırcasına parmağını dudaklarına götürdü, hızla yaklaştı onlara. Yandan omuz verdi; itmeye başladı. Kısa bir süre sonra köprüye varmışlardı. Arabayı yarım metrelik bir eşikten aşırtmak zorunda oldukları için durdular, soluk aldılar.</p>
<p>Steiner, içinden küfür ederek alnındaki terleri sildi. Ansızın Kern'i gördü. Hollerbach da görmüştü, &quot;Hay Allah, nerelerdeydin yahu?&quot; diye haykırdı. Sessizce birbirlerine baktılar.</p>
<p>&mdash;&quot;Neredeydin?&quot; diye sordu Steiner yavaşça.</p>
<p>Kern kıpırdandı ama karşılık vermedi. Steiner soruyu yineleyince kekeledi, &quot;Ormanda, şey barsaklarım, çorba dokundu herhalde.&quot;</p>
<p>&mdash;&quot;Yaa,&quot; dedi Steiner.</p>
<p>Kern, üstünden bir roket geçiyormuşçasına başını eğdi. Schnurrbart, onun titremeye başladığını sezdi. Steiner'in kişiliğinin bu çözümlenmez etkisini oldum bittim kavrayamamıştı. Kern, Steiner'den daha uzun boylu olduğu, üstelik titrememeye vargücüyle çalıştığı halde, hakettiği dayağı korkuyla bekleyen bir öğrenciden farksızdı. Omuzları düşük, yüzü sapsarı; korkunun canlı bir simgesiydi sanki.</p>
<p>Schnurrbart ansızın öylesine bir tiksinti duydu ki, bulantı acılık olup ağzına yerleşti. Bu iğrenç sahneye bir son vermek gerekiyordu.</p>
<p>&mdash;&quot;Üsteleme,&quot; dedi Steiner'e. &quot;Kapının dışında beklerken hepimiz korkudan deli gibiydik. Kern cepheye nakledileli birkaç gün oldu, unutma. Böyle şeyler herkesin başına gelir.&quot; Biraz durdu, sonra saldırgan bir tavırla ekledi. &quot;Senin de sinirlerin bozulmuştu, unutma.&quot;</p>
<p>Steiner yavaşça döndü. Schnurrbart, onun gözlerini görünce irkildi. Gelgelelim aşırı bir tepki göstermedi Steiner. Tek kelime söylemeden arabanın üstünde duran tüfeğini aldı, çantasının kayışına iki sıra fişek yerleştirdikten sonra köprüye doğru yürüdü. Ağaçların arasında yitti gitti. Adamlar korkuyla birbirlerini süzdüler.</p>
<p>&mdash;&quot;Şimdi mahvolduk,&quot; diye mırıldandı Kern.</p>
<p>Hollerbach Schnurrbart'a, &quot;O olaydan söz etmemeliydin!&quot; dedi öfkeyle. &quot;Huyunu bilmez değilsin.&quot;</p>
<p>Schnurrbart, hâlâ korku içinde, Steiner'in kaybolduğu noktaya bakıyordu. Yanlışlıkla kendi evini ateşe veren, sonra da tüten dumanların içinde yıkıntıyı gözleyen biri gibiydi. Hollerbach omuzunu sarsıncaya kadar ses çıkarmadan öylece durdu. &quot;Koş peşinden,&quot; dedi Hollerbach,</p>
<p>&quot;git getir onu.&quot;</p>
<p>&mdash;&quot;Gelmez!&quot; diye mırıldandı Schnurrbart. Kern'e döndü ansızın. &quot;Hep senin yüzünden, sersem!&quot; diye patladı.</p>
<p>Kern, onların öfkeli yüzlerine suçlu suçlu baktı, karşılık vermedi.</p>
<p>&mdash;&quot;İşte Kruger de geliyor,&quot; dedi Hollerbach. Kruger, Anselm ve erkek Rus tutsak evlerden çıkmışlardı. İkişer çift midilli yürüyordu önlerinden.</p>
<p>Kruger gülerek el salladı. &quot;Yakaladık midillileri!&quot; dedi sevinçle. &quot;Artık atçılık oynayabiliriz.&quot; Yüzlerinin asıklığını fark edince Anselm'e döndü. &quot;Şu midillilerle şu herifi eve sokup bağla bir yere.&quot; Sonra adamların yanına seğirtti. &quot;Ne var?&quot; diye sordu. &quot;Ne oldu?&quot;</p>
<p>&mdash;&quot;Daha ne olsun?&quot; dedi Hollerbach güçlükle. &quot;Steiner gitti.&quot;</p>
<p>&mdash;&quot;Gitti ne demek?&quot; diye sordu Kruger; yüreği hızlı hızlı çarpmaya başlamıştı.</p>
<p>&mdash;&quot;Sor da anlatsın sana,&quot; dedi Hollerbach, sulara bakıp kara kara düşünen Schnurrbart'ı göstererek.</p>
<p>Kruger sinirlenmişti. &quot;Ne oldu yahu? Anlatsana.&quot;</p>
<p>&mdash;&quot;Allah kahretsin,&quot; diye homurdandı Schnurrbart. &quot;İnsan her ağzından çıkanı tartıya vuracak değil ya.&quot; Kruger'e olanı biteni anlattı.</p>
<p>Kern'e döndü Kruger. &quot;Seni kahrolası alçak seni!&quot; diye bağırdı. &quot;Ben göstereceğim sana ama dur...&quot;</p>
<p>&mdash;&quot;Kesin,&quot; diye bağırdı Hollerbach. &quot;Ne yapacağımızı kararlaştırsak daha iyi olmaz mı?&quot;</p>
<p>Tedirgin bir sessizlik. Neden sonra Schnurrbart konuştu: &quot;Yapacağımız tek şey var: Steiner'in plânını uygulamak.</p>
<p>Önce arabaları dereye atacağız; sonra her birimiz bir Rus tüfeği alacak, çekip gideceğiz. Belki de ilerde bizi bekliyordur&quot;</p>
<p>&mdash; &quot;Sen de inanmıyorsun ya söylediğine,&quot; diye homurdandı Kruger. Öfkesini zaptedemiyordu. &quot;Sen de dilini tutsaydın, olmazdı!&quot;</p>
<p>Schnurrbart öfkeyle cevap vermek üzereydi. Gelgelelim Kruger'in haklı olduğunu biliyordu, birliği bu duruma düşürdüğü için suçluyordu kendini, üstelik bu suçluluk duygusuna birliğin güvenliğinden sorumlu olmak gibi bir duygu da yüklenmişti. Tek kelime söylemeden arabaya koştu, donanım kutularını dereye atmaya koyuldu. Bir süre izlediler onu. Sonra Kruger bir küfür savurup çözdü palaskasını. &quot;Orada ağzınız bir karış açık duracağınıza davranın,&quot; diyerek atladı arabanın üstüne. &quot;Eninde sonunda cehennemi boylayacak değil miyiz.&quot; Eğildi, ağır bir sandığı kucakladı. Öbürleri de sıvandılar, çılgınlar gibi çalışmaya başladılar.</p>
<p>Köprüyü geçtikten sonra Steiner, gözcülerle karşılaştı. Adını çağırdıklarını duyunca ister istemez bu güneşli Nisan sabahına döndü düşünceleri. Durdu, kendisine doğru yavaşça yaklaşan Dietz'e baktı. &quot;Bir şey mi var?. dedi Dietz: dostça, küçücük bir oğlan gülümsemesiyle baktı yüzüne &quot;Yiyecek bir şey yollasaydın bize. Çok acıktık.&quot;</p>
<p>Steiner kararsızdı. Öfkesi geçmişti, pek emin değildi kendinden. Karşısındaki güleç yüze tedirgin gözlerle baktı. &quot;Çok geçmeden yollarlar,&quot; dedi sertçe. &quot;Schnurrbart ya yiyecek bir şey yollar, ya da yeni gözcü gönderir sizin yerinize.&quot;</p>
<p>&mdash;&quot;Neden Schnurrbart?&quot; diye söze karıştı Pasternack. &quot;Sen geri dönmüyor musun?&quot;</p>
<p>Steiner'in karşılık vermediğini görünce meraklanmışlardı. Dietz tüfeğinin kayısıyla oynuyordu. &quot;Bir şey mi oldu yoksa?&quot; dedi.</p>
<p>Steiner başını salladı. Birlikten ayrıldığını söylemek çok güç geliyordu. &quot;Ben bir dolaşacağım,&quot; dedi. &quot;Aman tetikte durun.&quot;</p>
<p>Kuşku içindeydiler. &quot;Kern'i gördünüz mü?&quot; diye sordu Pasternack.</p>
<p>Steiner, evet dedi başıyla. Kısa bir sessizlik oldu. Sonra Dietz çekinerek sordu: &quot;Yine vurdun mu ona?&quot;</p>
<p>Steiner sırıttı. &quot;Neden vuracakmışım?&quot;</p>
<p>&mdash;&quot;iyi, iyi,&quot; Dietz hoşnut, içini çekti. &quot;Ben de onu düşünüyordum Kern kötü bir insan değil biliyorsun; cepheye alışamadı daha.&quot;</p>
<p>&mdash;&quot;Kabul,&quot; dedi Steiner. &quot;Yalnız hiç alışamayacakmış gibi geliyor bana. Ancak bir kadının üstüne bindiğinde kendini erkek sanan tiplerden o.&quot; Dietz'in kızardığını görünce güldü, sırtına bir yumruk indirdi. &quot;Sen uslu çocuksun değil mi?&quot; dedi.</p>
<p>&mdash;&quot;Canımızı kurtarabilecek miyiz buradan dersin?&quot; diye sordu Pasternack.</p>
<p>&mdash;&quot;İnşallah.&quot;</p>
<p>&mdash;&quot;Ama Ruslar Krimskaya'daymışlar.&quot;</p>
<p>Steiner, yere indirdi bakışlarını. Tedirgin olmuştu bu konuşmadan, bir an önce kesmek istiyordu. &quot;Şehrin çevresinden dolanacağız, o kadar. Daha kötü durumlar atlatmıştık biliyorsun.&quot;</p>
<p>&mdash;&quot;Tabiî.&quot; dedi Dietz canla başla. &quot;Sen ne yapar eder bizi bu belâdan kurtarırsın.&quot;</p>
<p>Sesi öyle güven doluydu ki Steiner ne yapacağını şaşırmıştı. Sonra ansızın döndü, ağaçların arasından geçip yola oradan da ormana doğru yürüdü.</p>
<p>Dietz, hayranlıkla izliyordu onu. &quot;Becerecek,&quot; dedi güvenle. &quot;Mutlaka kurtaracak bizi buradan.&quot;</p>
<p>&mdash;&quot;Elbette,&quot; diye onayladı Pasternack. Sonra yerlerine döndüler.</p>
</body>
</html>