<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title></title>
</head>
<body>
<p>Karamsar düşüncelerini kovamayınca pencereye gitti, karanlık avluyu gözlemeye başladı. &quot;Rahat yok,&quot; dedi kendi kendine. &quot;Av hayvanından farkı yok insanların.&quot; Aklı fikri İkinci Bölükteydi. Geri çekilmelerini emretme vakti gelmişti. Belki de bir posta yollasam daha iyi olur, diye geçirdi içinden. Triebig ölmemiş miydi acaba? Triebig'in sağ salim dönmesi umurunda değildi ama emri daha fazla geciktirmeyi göze alamazdı.</p>
<p>Saatine bir daha baktı; Hüser'le konuşmasından bu yana bir saat geçmişti. Dörde yirmi vardı. Telefona uzandığı sırada korunakta kimse olmayacağı geldi aklına, muhabere birliği cephedeydi. Kapıya doğru yürüdü. Ansızın Triebig'in telsizle yolladığı mesajı hatırladı. Raporu özellikle Alay'a iletmemişti; hemen masanın başına döndü, mesajı muma tutup yok etti.</p>
<p>Yine kapıya yöneleceği sırada kapı hızla açıldı; Kiesel daldı içeri. Alay emir subayının yüzünde büyük bir öfke, bir sertlik vardı; Stransky daha önce onu hiç bu durumda görmemişti. Tek söz etmeden yürüdü Kiesel, önünden geçti, oturdu, cebinden bir kâğıt çıkararak masanın üstüne fırlattı.</p>
<p>Katlanılmaz bir sessizlik; sessizlik bir duvar halinde yükseliyordu aralarında.</p>
<p>Sonunda Stransky kendini toparladı, gülümsedi. &quot;Buyrun Herr Kiesel?&quot;</p>
<p>&mdash;&quot;Size bir şey söylemeye geldim Herr Stransky&quot; Stransky'nin iskemleye oturmasını bekledi. &quot;Kumandan yolladı beni. İkinci Bölük ne durumda, öğrenmek istiyorum.&quot; Stransky, diliyle kuruyan dudaklarını ıslattı; sesine bir rahatlık vermeye çalışarak konuştu. &quot;Son telsiz mesajı Triebig'den geldi. Ama tabiî Triebig'i bilirsiniz...&quot; Kiesel'in öfkeli gözleriyle karşılaşınca, alaycı bakışlarından iz kalmamıştı. &quot;Söylediklerini pek ciddîye almadım,&quot; dedi usulca.</p>
<p>Kiesel hâlâ tek söz söylemiyordu; Stransky'nin tedirginliği arttı. Elini sinirli sinirli şakaklarından geçirdi. &quot;Neden sordunuz?&quot;</p>
<p>&mdash;&quot;Son telsiz mesajı Çavuş Steiner'den gelmiş,&quot; dedi Kiesel masanın üstüne fırlattığı kâğıdı alarak. &quot;Triebig'in öldürüldüğünü, bölüğün fabrikanın mahzeninde kıstırıldığını söylüyor. Bilmiyor muydunuz bunu?&quot;</p>
<p>Stransky'nin dudakları kıpırdadı ama ses Çıkmadı. Sonunda inilder gibi, &quot;Olamaz!&quot; diye fısıldadı.</p>
<p>Kiesel kayıtsızca süzdü onu. &quot;Demek bilmiyordunuz?&quot; dedi alayla. &quot;Ama bölükle telsiz bağlantınız var, değil mi Herr Stransky?&quot; Artık nefretini gizlemeye gerek duymuyordu.</p>
<p>Stransky aklını başına toplamaya çalıştı. Zaman kazanmak için bir cigara yaktı. Gelgelelim elleri öylesine titriyordu ki Kiesel'in kuşkulanacağını fark etti, cigarayı masanın kenarına dayadı. &quot;Nasıl oluyor, anlıyamıyorum&quot;</p>
<p>Kapı vuruldu; uzun boylu, geniş omuzlu, teğmen üniformalı biri girdi içeri. Eşikte durdu, hazırola geçti.</p>
<p>&mdash; &quot;Umduğumdan erken geldiniz,&quot; dedi Kiesel ayağa kalkarken. Stransky'ye döndü: &quot;Teğmen Gollhofer'i tanıyor musunuz?&quot; Stransky başını hayır anlamında sallayınca, sürdürdü sözünü: &quot;Sekiz gündür istihkâm birliğine kumanda ediyor. Yarbay Brandt, İkinci Bölüğün kurtarılmasıyla onu görevlendirdi. Sizinle kaybedecek vaktim yok Herr Stransky. Taburun geri kalan bölümünü önceden kararlaştırılan yeni mevzilere götüreceksiniz. Kumandan saat dokuzda karargâhta bekliyor sizi.&quot;</p>
<p>Çok hızlı konuşmuştu. Teğmeni kolundan çekti; birlikte çıktılar. Yanyana koşarak indiler merdivenleri. Bir sürü asker, yapının duvarlarına üşüşmüş, kendi aralarında fısıldaşıyorlardı. &quot;Ne yapacağınızı biliyorsunuz, değil mi?&quot; dedi Kiesel.</p>
<p>Gollhofer başını salladı.</p>
<p>Çitin ötesine, fabrikanın belli belirsiz seçilen karaltısına baktılar. Kiesel dudağını ısırdı. Sonra teğmenle el sıkıştı. &quot;Size başarılar dilerim. İşiniz uzun sürmemeli, yoksa bizimle bağlantıyı kaybedersiniz. İyi şanslar.&quot;</p>
<p>Adamların çitin gölgesine doğru uzaklaştıklarını gördü. Öbür kavşağa, arabanın beklediği yere koştu. &quot;Geri dönüyoruz,&quot; diyerek şoförün yanına atladı. Çabuk sürmesini söyledi.</p>
<p>Kumandanın tahmini doğru çıkmıştı. Stransky'nin karargâhının önünde rasladığı muhabere birliği kumandanından telsiz istasyonunda kimsenin kalmadığını, Stransky'nin emriyle İkinci Bölükle her türlü bağlantının kesilmiş olduğunu öğrenmişti Kiesel. Araba, Alay Kumandanlığının kapısına yaklaşırken, &quot;Bu herifin sonu darağacı,&quot; diye düşündü öfkeyle.</p>
<p>Şoföre, &quot;Bekle beni,&quot; diye bağırarak basamakları koşarcasına çıktı.</p>
<p>Girişteki mumlar hâlâ yanıyordu ama bütün odaların kapıları açıktı; ıssız yapıda yankılar çıkarıyordu ayak sesleri.</p>
<p>Kumandan, Kiesel'in girdiğini görünce ayağa fırladı; heyecanlı ve sinirli görünüyordu. &quot;Artık arabada anlatırsın,&quot; dedi. &quot;Hemen yeni karargâha gitmem gerekiyor.</p>
<p>Muhabereciler gideli beri dünyadan haberim yok. Araba nerede?&quot; Kiesel'in karşılığını beklemeden çantasını kaptı, telâşla merdivenlere yöneldi.</p>
<p>Arabaya binerlerken öbür subayların yarım saat önce gittiklerini bildirdi. &quot;Hepsini kamyonlara yerleştirdim,&quot; dedi. &quot;Bir saat sonra gün ağaracak. Çekilme saati çok geçe bırakılmış. Generalin neler düşündüğünü anlamıyorum.&quot;</p>
<p>&mdash;&quot;Ben de,&quot; diye katıldı Kiesel. &quot;Taburlar yeni mevzilere gün ışığında varmış olacaklar.&quot;</p>
<p>Brandt iç çekerek arkasına yaslandı. &quot;Çabuk ol oğlum!&quot; diye bağırdı şoföre. Sonra yanında oturan Kiesel'e döndü. &quot;Saat tam dört. İnşallah son anda planda bir değişiklik yapmamışlardır.&quot;</p>
<p>&mdash;&quot;İnşallah,&quot; dedi Kiesel.</p>
<p>Araba, yıkılmış bir telgraf direğini sıyırarak geçti; Brandt'ın kılı bile kıpırdamamıştı. &quot;Farları yakabilirsin artık,&quot; diye bağırdı şoföre. Aydınlanmaya başlayan göğü mutsuz bakışlarla inceledi. Kiesel'e döndü: &quot;Şimdi anlat bakalım.&quot; Ses çıkarmadan dinliyordu; araba hızlanmış, şehrin son evlerini de geride bıraktıktan sonra anayola çıkmıştı. Kiesel sözünü bitirdiğinde uzun bir sessizlik oldu. Neden sonra Brandt başını salladı. &quot;Çıldırmış bu herif düpedüz! Askerî hukukta bu davranışın adı sabotajdır, sabotajın cezası da idam! Stransky de benim kadar bilir bunu. Acaba ne düşünüyor, neye güveniyordu? Bu pisliğin ortaya çıkmayacağına bel bağlamıştı herhalde.&quot;</p>
<p>&mdash;&quot;Elbette,&quot; dedi Kiesel. Arkasına döndü. Şehrin dış çizgileri usulca karanlıktan sıyrılıyordu, ağaran göğe karşı kapkara duruyordu şehir. &quot;Elbette ona bel bağlamış,&quot; dedi Kiesel dalgın dalgın. Ansızın Brandt'a döndü: &quot;Kaçakmışım gibi geliyor şu anda..&quot;</p>
<p>&mdash;&quot;Bana da öyle geliyor,&quot; dedi Brandt. &quot;Ne çare ki elimizden geleni yaptık. Bir tek bölük yüzünden çekilme saatini değiştiremezdik. Köprübaşının yeri boyuna değişiyor, son askerimiz Kırım'a varana kadar da değişip duracak. Tarihî bir an bu,&quot; diye güldü acı acı. &quot;Bir kere daha tarihi değiştiriyoruz.&quot;</p>
<p>Ansızın buruştu yüzü. &quot;Daha çabuk sür. Allah belâsını versin!&quot; diye haykırdı. Asker sırtına yumruk yemiş gibi omuzlarını büzdü korkudan, gaza bastı. &quot;Büyücünün yamağından ne farkımız kaldı ki?&quot; dedi Brandt. &quot;Seli durduracak tılsımlı sözcüğü unuttuk. Sen biliyor musun yoksa?&quot;</p>
<p>&mdash;&quot;Kapitülasyon,&quot; dedi Kiesel.</p>
<p>Brandt elini salladı. &quot;Onun da vakti geçti artık. Bugün bir yarar sağlayabilir mi bize?&quot; Kiesel omuz silkti.</p>
<p>&mdash;&quot;Yaa,&quot; dedi Brandt. &quot;Haa, az kalsın unutuyordum. Stransky ile ilgili yazılı bir rapor istiyorum senden. Hiçbir ayrıntıyı unutma, telsiz mesajlarını da tabiî. Elimde kanıtlar bulunsun.&quot;</p>
<p>&mdash;&quot;Bu kadar acele mi, yarın ya da...&quot; Kiesel şaşırmıştı. Kiesel'in sesinde Brandt'ı iten bir şeyler vardı. &quot;Fabrikada olup bitenleri öğrenir öğrenmez,&quot; dedi soğuk bir sesle.</p>
<p>Sonra başını önüne eğdi. Stransky'nin yaptıklarına bunca öfkelendiği halde onu savaş divanının önüne çıkarmayı içi götürmüyordu. Stransky bunu hak etmemiş miydi sanki?</p>
<p>Düşünceye dalmıştı; kumandanın sert sesiyle arabada olduğunu hatırladı. &quot;Kararsız bir insansın,&quot; diye çıkışıyordu Brandt. &quot;Senin gibi kararsız insanların üniforma giymesine izin vermemek gerek. Senin gibiler, adaletin tanrı eliyle dağıtılmadığı bir çevreye girerken, enine boyuna düşünmelidirler. Askerlik hayatında işler tanrısal adalete bırakılmaz. Gelgelelim sen de ben de değişemeyiz bundan sonra. Seni tek şeyden ötürü suçluyorum: Emrinde çalıştığın insanı tanımadığından ötürü. Tanıyabilseydin, beni olduğum gibi kabul edebilirdin bugüne kadar. J'y suis et J'y reste.</p>
<p>Alayın kumandanlığına getirilişimden bu yana sürüyle insanı savaş divanına yolladım; bu işe pek bayıldığımdan değil, Alay Kumandanı olduğum için. Stransky meselesinde de böyle olacak, görevimi yerine getireceğim' Hepsi bu kadar.&quot; Köşesine yaslandı iyice, derin bir sessizliğe gömüldü.</p>
<p>Farların ışığında evler geçip gidiyordu yanlarından, demiryolu uzun direkler, raylar. Yol, döne döne yükselmeye başlamıştı; yokuş hiç bitmeyecekti sanki. &quot;Ne kadar var?&quot; diye sordu Brandt.</p>
<p>Kiesel, kolundaki fosforlu saate baktı. &quot;On dakika.&quot; Tepenin doruğuna varmışlardı artık. Bir sıra tepenin çorak yamacından geçiyordu yol. Birkaç kilometre ötede, kuzeye kıvrıldı, dik bir eğimle dar bir vadiye indi; yanyana dizilmiş yapılar gözü alıyordu. &quot;Geldik,&quot; dedi Kiesel parmağıyla evleri göstererek.</p>
<p>Şoför son dönemeci de kıvrıldıktan sonra, yüksek bir yapının kapısında sert bir duruş yaptı. Kapı açıktı; bir asker koşarak geldi arabaya doğru. Kiesel, onun Alay irtibat subayı Teğmen Mohr olduğunu fark etti. &quot;Yeni bir şey var mı?&quot; diye sorarak arabadan atladı Brandt. &mdash; &quot;General üçtür sizi arıyor,&quot; dedi Mohr.</p>
<p>&mdash;&quot;Ben büyücü müyüm!&quot; diye homurdandı Brandt. &quot;özel bir isteği var mıymış?&quot;</p>
<p>&mdash;&quot;Sanmıyorum kumandanım. Durumu sordu. Çekilmede şimdiye kadar hiçbir aksama olmadığını bildirdim kendilerine; taburlar yeni mevzilere doğru yola çıktılar.&quot;</p>
<p>&mdash;&quot;Ya Gollhofer?&quot; diye sordu Brandt gelişigüzel. Kiesel merakla verilecek karşılığı bekledi.</p>
<p>&mdash;&quot;Gollhofer, ikinci Bölükle birlikte yola çıkmış bulunuyor, kumandanım. Telsiz mesajı on dakika önce geldi.&quot;</p>
<p>&mdash;&quot;Ne diyorsun!&quot; diye haykırdı Brandt, teğmenin elinden kâğıdı kaparak. Alelacele karalanmış yazıyı okuyabileceği kadar aydınlıktı hava. iki kere okudu Brandt. Sonra Kiesel'e döndü. &quot;Ne dersin bu işe? diye bağırdı, coşkun bir kahkaha attı.</p>
<p>Kâğıdı büktü, cebine attı. &quot;Sen de şom ağızlının birisin,&quot; dedi Kiesel'e. &quot;Artık kendin de inanmışsındır ya...&quot; Onun şaşkın bakışlarını görmezlikten gelerek Mohr'a döndü: &quot;Şapkamı nereye asıyorum?&quot;</p>
<p>Mohr, kapıyı gösterdi eliyle. &quot;Buyrun kumandanım. Odanızda biri bekliyor sizi.&quot;</p>
<p>&mdash; &quot;Kim?&quot;</p>
<p>&mdash;&quot;Yüzbaşı Kilius'muş,&quot; dedi Mohr. &quot;Yüksek Kumanda Heyetinden gelmiş. Bir tabur kumandanı nakledilecekmiş de; kumandanın adı size özel olarak vereceği mektupta yazılıymış.&quot;</p>
<p>Brandt'la Kiesel gözgöze geldiler. Brandt teğmenin ardından yürüdü. Yeni karargâhına girerken, iri yarı birinin ayağa kalktığını gördü. &quot;Yüzbaşı Kilius,&quot; dedi adam topuklarını birleştirirken. &quot;Ben...&quot;</p>
<p>Brandt elini sallayarak sözünü kesti. &quot;Biliyorum,&quot; dedi. &quot;Emri getirdiniz mi?&quot;</p>
<p>Bu soğuk karşılamadan tedirgin olan Yüzbaşı, masanın üstüne bir zarf koydu. &quot;Buyrun,&quot; dedi.</p>
<p>Kumandan zarfı açarken Kiesel onun yüzünü inceliyordu; anlamsız, düz beyaz bir duvar gibiydi yüzü. Uzun bir süre uzaklara baktı Brandt. Sonra yavaşça Kiesel'e sordu: &quot;Bir zamanlar Yüzbaşı Stransky'nin nüfuzlu tanıdıkları olduğunu söylemiştin, değil mi?&quot;</p>
<p>Kiesel başını salladı. &quot;Güney Bölgesi Yüksek Kumanda Heyetinde bir Tümgeneral Stransky var. Yüzbaşı Stransky'nin kuzeniymiş galiba.&quot;</p>
<p>&mdash;&quot;Anlıyorum,&quot; dedi Brandt yavaşça. Yüzünü buruşturarak masanın üstüne fırlattı mektubu. &quot;Mektupta ne yazdığını kestirebiliyorsun, değil mi?&quot; dedi tiksintiyle.</p>
<p>&mdash;&quot;Yüzbaşının nakli elbette.&quot;</p>
<p>&mdash;&quot;Tamam,&quot; dedi Brandt dişlerinin arasından. &quot;Herr Stransky, bir haftaya kadar Paris'teki bir tabura nakledilmiş olacak.</p>
<p>Sanıyorum, buraya gelmeden önce de orada görevliymiş.&quot; Kısa bir sessizlik oldu. Teğmen Mohr kendini tutamadı. &quot;Mucizeler hâlâ geçerli demek.&quot;</p>
<p>&mdash;&quot;Haklısın,&quot; dedi Brandt. &quot;Yalnız bu mucize, Herry Stransky'nin umduğundan biraz farklı olacak.&quot; Konuşmayı hiçbir şey anlamadan izlemeye çalışan Yüzbaşı Kilius'a döndü. &quot;Sizi aramızda gördüğümüz için çok sevinçliyiz,&quot; dedi içtenlikle, uzanıp subayın elini sıktı. &quot;Burada şu anda durum biraz karışık da bizi hoşgörün. Gelin, sizi herkesle tanıştırayım. Teğmen Mohr'la tanışmışsınızdır herhalde.&quot; Kiesel, kumandanın tavrındaki ani değişikliğe kıs kıs gülüyordu.</p>
<p>Telefon çaldı &quot;General olacak,&quot; dedi Mohr.</p>
<p>Brandt, kısa bir konuşmadan sonra kapadı telefonu; yüzü ciddileşmişti. &quot;Burada ancak geceye kadar kalabileceğiz,&quot; dedi subaylara, &quot;önemli emirler getiren bir posta yola çıkmış, geliyor. Çalışmaya başlayabiliriz baylar.&quot;</p>
<p>Mahzende durum değişmemişti. Adamlar tembel tembel sandıkların üstünde oturuyor, cigara içiyor, kısık sesle kendi aralarında konuşuyorlardı. Büyük bir çöküntü içindeydiler, çelik miğferlerinin altında yüzleri sapsarıydı. Steiner de bir sandığa oturmuştu; başı düşüyordu, dalgındı.</p>
<p>Kruger içinden bir küfür savurdu. Cigarasını yere atıp ezdi. &quot;Bir şeyler yapmamız gerek,&quot; dedi yüksek sesle. &quot;Böyle tembel tembel oturmak sinirlerimi bozuyor. Şu oğlanların yüzlerine bakın da içiniz açılsın!&quot;</p>
<p>Faber kayıtsızca omuz silkti. &quot;Ne yapmak istiyorsunuz?&quot; dedi usulca. &quot;Onlar gelene kadar burada oturup beklemek zorundayız.&quot;</p>
<p>&mdash;&quot;Onlar gelene kadar ha!&quot; diye kükredi Kruger. &quot;Onlar gelene kadar Ruslar duvarlara çivileyecek bizi.&quot; Telsizcilere doğru yürüdü. &quot;Yeni bir haber yok mu?&quot;</p>
<p>Adamlardan biri başını hayır anlamında salladı. &quot;ORX-otuz, işareti verdiler,&quot; dedi. &quot;Yeni mevzilere doğru yola çıkmışlar, yarım saat beklememiz gerek; on dakika var dolmasına.&quot;</p>
<p>&mdash;&quot;Bizi bırakıp kaçtılar.&quot; dedi Kruger. &quot;Bizi gözden çıkardılar alçaklar!&quot;</p>
<p>Adamlar onun bağırdığını duyunca irkildiler. &quot;Ne oluyor?&quot; diye bağırdı Schulz.</p>
<p>&mdash;&quot;Saçma sapan sorular sormasana,&quot; dedi Kruger öfkeyle. &quot;Kaç saat böyle kıç üstü oturacağız? Geberene kadar bekleyeceksiniz bana kalırsa.&quot;</p>
<p>Hepsinin ortaklaşa korkusunu sözcüklere dökmüştü. Schulz başını salladı. &quot;Bana kalırsa da öyle,&quot; dedi boğuk bir sesle. &quot;Değerli zamanımızı boşa geçiriyoruz. Aslında ben Rusların şimdiye kadar neden gelmediklerine şaşıyorum ya.&quot;</p>
<p>&mdash;&quot;Sen şaş, ben hiç şaşmıyorum,&quot; dedi Kruger terslenerek. &quot;Bizim makineli tüfeklerin üstüne üstüne yürüyecek kadar enayi mi bunlar? Daha ucuza getirecekler bizi. Açlığa dayanamayacak hale gelmemizi bekliyorlar; o zaman zaten kuyruk sallayıp koşacağız yanlarına.&quot;</p>
<p>&mdash;&quot;Doğru,&quot; dedi Schulz, Steiner'e baktı.' Kruger, onun aklından geçenleri sezmişti. &quot;Ona ilişme,&quot; diye fısıldadı. &quot;Sakın ilişme ona.&quot; Sonra gerindi, yüksek sesle sordu: Soldaki mi, sağdaki mi sence?&quot;</p>
<p>Schulz onun ne demek istediğini hemen kavradı. Döndü, sağdaki kapıyı gösterdi. &quot;Bana kalırsa orası. Belki de palangayı kullanırsak dışarı çıkabiliriz.&quot;</p>
<p>Öbürleri güvensizdiler. Kruger planı hemen özetledi. &quot;Kapıya sandıkları yığarız,&quot; dedi. &quot;Böylelikle geriden korunmuş oluruz; kimseyi de burada bırakmak zorunda kalmayız.&quot; Schulz başını salladı. Adamlar, uyuşukluktan sıyrıldıkları için hoşnut, canla başla işe koyuldular. Makineli tüfekler içeri alındı, kapı kilitlendi, bir düzine kadar sandık üstüste yığıldı. İlk sıranın hemen arkasına ikinci bir sıra dizildi; yerden tavana kadar yerinden oynatılmaz bir kitle sağlanmış oldu.</p>
<p>&mdash;&quot;Bu kadar yeter,&quot; dedi Kruger, barikata keyifle baktı. Yavaşça Steiner'in yanına gitti sonra. &quot;Dışarı çıkmayı deneyeceğiz,&quot; dedi.</p>
<p>&mdash;&quot;Peki,&quot; dedi Steiner başını kaldırmadan.</p>
<p>Kruger, yangözle süzdü onu. Ne söyliyeceğini bilemiyordu. &quot;Belki de palangaya tırmanırız, onu deneriz,&quot; diyebildi sonunda. Başını çevirdi; adamlar, sabırsızlık içinde bekliyorlardı. &quot;Bir kere hole vardık mı,&quot; dedi sesini biraz daha yükselterek, &quot;kurtulduk sayılır.&quot;</p>
<p>Steiner yavaş yavaş ayağa kalktı. &quot;Schnurrbart'ı da götürün,&quot; dedi Kruger, onun gözlerine bakınca titredi. İki adam çağırdı, Schnurrbart'ın cesedini taşımalarını emretti.</p>
<p>Sonra Steiner'in ardından geçidin öte ucundaki barikata doğru yürüdü. Geçebilecekleri bir delik açmak için sandıkları biraz kenara çektiler, dikkatle öbür kapıya yöneldiler.</p>
<p>Schulz Triebig'in dışarda bıraktığı askerleri hatırladı ansızın. Kruger'e alçak sesle anlattı olanları. &quot;Delice, alçakça bir numaraydı ama ne yaparsın ki elimden bir şey gelmedi.&quot;</p>
<p>&mdash;&quot;Cezasını çekti zaten,&quot; dedi Kruger. Steiner'in kilidi açışını gözlediler.</p>
<p>&mdash;&quot;Fenerleri söndürün!&quot; diye fısıldadı Schulz.</p>
<p>Herkes fenerini söndürdü. Önlerinde yoğun bir karanlık uzanıyordu. Ufak bir gıcırtı duyuldu. Steiner'in kapıyı açtığını anladılar. Aynı anda bir temiz hava dalgası okşadı yüzlerini; bambaşka bir dünyadan geliyordu sanki. Kruger heyecandan dudaklarını kanatıncaya kadar ısırdı. &quot;Hiç kurtulma şansı yok,&quot; diye düşündü. &quot;Eğer...&quot; Biri göğsüne yumruk indirmişçesine durdu, geriledi.</p>
<p>Sonra Steiner'in sesini duydu. &quot;Işıkları yakmayın. Schulz nerde?&quot;</p>
<p>&mdash;&quot;Buradayım,&quot; dedi çavuş.</p>
<p>&mdash;&quot;Yürü öyleyse,&quot; dedi Steiner fısıltıyla; Schulz, birinin koluna yapıştığını hissetti. Parmaklarının ucuna basarak yürüdüler, duvarları yoklaya yoklaya bir kapıya vardılar.</p>
<p>&mdash;&quot;Burası mahzen,&quot; dedi Schulz fısıltıyla. &quot;Bizim aradığımız oda öbür yanda olmalı, ordan sola gidince palanga çıkıyor karşına.&quot;</p>
<p>&mdash;&quot;Hadi gidelim,&quot; dedi Steiner. Kısık, kararlı bir sesle konuşuyordu.</p>
<p>Kabaralı çizmeleri taş döşemeyi sıyırıp geçiyordu. Neden sonra bir duvar çıktı karşılarına. Biraz arandıktan sonra kapıyı buldular. &quot;Öbürlerine haber ver,&quot; dedi Steiner. Sola doğru yürüdü.</p>
<p>Birkaç metre ötede, ayağına takılan bir cesedin üstünden atladı. Temiz hava akımı burada daha da güçlüydü. Steiner doğruldu. Son birkaç metreyi dimdik yürüdü; o sırada bir şeye takıldı ayağı. Tek basamaklık bir eşikti bu. El yordamıyla açık kapının iki kanadını yokladı: palanga buradaydı herhalde. Bir an duraladı. Hiç bir yerden ses gelmediğini görünce el fenerini yakmaktan başka çıkar yol bulamadı. Bir düzine ceset birbirinin üstüne yığılmış, giriş yolunu tıkamışlardı yüzleri anlatılmayacak kadar korkunçtu, paramparçaydı. Arkasından bir ses geldi. Steiner döndü, öbürlerini gördü karşısında. &quot;Ne var?&quot; diye fısıldadı Schulz. Sonra cesetleri gördü, yüzü bulantıyla kasıldı. &quot;Yukarda kimbilir daha neler göreceğiz,&quot; dedi.</p>
<p>Kruger yetişti arkalarından. &quot;Sizce nasıl gidiyor işler?&quot; Steiner'in karşılık vermediğini görünce, Schulz davrandı: &quot;Hangi işler?&quot;</p>
<p>&mdash;&quot;Tek Rus çıkmadı karşımıza. Ne dersiniz, belki de bir yerde gizleniyorlardır.&quot;</p>
<p>Schulz tedirgince ayak değiştirdi. &quot;Garip doğrusu,&quot; diye mırıldandı. &quot;Peki öbürleri ne oldular?&quot;</p>
<p>&mdash;&quot;Hangileri?&quot;</p>
<p>&mdash;&quot;Canım Triebig'in dışarda bıraktıkları.&quot;</p>
<p>&mdash;&quot;Scheisse,&quot; diye mırıldandı Kruger. Elini tir tir titreyen sağ dizine bastırdı. Durumun böylesine gerçek dışı oluşu, sağduyuya sığmıyordu. Alnında ter damlalarının belirdiğini duydu.</p>
<p>Adamlar kıpırtısız ve suskundular. Steiner el fenerini yaktı, cesetlerin üstüne basa basa merdivene doğru yürüdü.</p>
<p>Yavaşça teker teker tırmandı demir çubukları. Birinci kata vardı. Sol yanında, dikdörtgen biçimindeki kapı boşluğu, loş ışıkta belli belirsiz seçiliyordu; birkaç saniye merdivende asılı kaldı, şaşkın şaşkın çevresine bakındı. Sonra dikkatle sola kaydırdı bacağını, ayağına bir tutamak buldu, kendini boşluğa fırlattı. Önünde makine dairesi karanlık, sessiz ve cansızdı. Pencerelerden sızan soluk ışıkta makineler tarih öncesi canavarları andırıyorlardı. Belli bir nedene dayanmadan, sezgisiyle, odada artık Rusların bulunmadığını kavradı. Birkaç metre yürüdü gelişigüzel, sonra çevresine bakındı. Palangaya dönüp adamlara seslendi.</p>
<p>İlk gelen Kruger oldu. İri yarı gövdesiyle kapıdan geçti, şaşkın bakakaldı. Arkasından Schulz göründü; onun ardından da hepsi teker teker sökün ettiler; birbirlerini iteliyor, boş odayı görünce şaşkınlıktan donakalıyorlardı. &quot;Hiç akla gelir mi!&quot; dedi içlerinden biri.</p>
<p>&mdash;&quot;Herhalde dışarda bekliyorlar bizi,&quot; dedi Schulz boğuk bir sesle. &quot;Tuzak bu, bana kalırsa.&quot;</p>
<p>&mdash;&quot;Haklısın,&quot; dedi bir başkası. &quot;Kaçmış olamazlar ki.&quot;</p>
<p>&mdash;&quot;Boşuna kafa yormayın,&quot; dedi Kruger öfkeyle. Steiner'e döndü. &quot;Şimdi ne yapıyoruz?&quot;</p>
<p>Steiner çevresine bakındı. &quot;Yaralılar neredeydiler?&quot;</p>
<p>&mdash;&quot;Şurada.&quot; Schulz makinelerin arasındaki boşluğu gösterdi. Steiner, ayağı yumuşak bir nesneye değene kadar yürüdü.</p>
<p>Fenerini yakınca olduğu yere çakılı kaldı.</p>
<p>Arkasından adamlar boğuk çığlıklar attılar. &quot;Tanrım!&quot; diye fısıldadı Kruger. Cesetler, kuşbaşı et parçaları halinde, yerde dağılmış yatıyorlardı; üniformaları çıkarılmış, karınları değilmiş, yüzleri dağıtılmış, gövdeleri hunharca parçalanmıştı. Makinelerin altına sızan kan, küçük gölcükler oluşturmuştu yerde.</p>
<p>Steiner el fenerini söndürdü. &quot;Schnurrbart nerede?&quot; diye sordu.</p>
<p>&mdash;&quot;Bizim yanımızda,&quot; diye haykırdı Kruger.</p>
<p>&mdash;&quot;Durun bir dakika,&quot; dedi Steiner. Bir pencereye koştu. Onun pencerenin kenarında duraladığını, sonra avluya atladığını gördüler.</p>
<p>&mdash;&quot;Delirmiş bu,&quot; diye kekeledi Schulz.</p>
<p>Pencereye koşup ağır ağır ağaran göğe baktılar. Steiner avlunun öte ucuna doğru koşuyordu. Gaz maskesinin matarasına çarparken çıkardığı takırtıyı duyabiliyorlardı.</p>
<p>Sonra karaltı, çitin karanlık duvarı ardında gözden kayboldu.</p>
<p>&mdash;&quot;Başardı,&quot; dedi Kruger soluk soluğa. Çitten yeşil bir ışık yükseldiğini görünce o da tırmandı pencerenin kenarına. &quot;Önce siz yürüyün,&quot; dedi adamlara. Adamlar, Schnurrbart'ın muşambayla örtülü cesedini kaldırıp yürüdüler.</p>
<p>Hep birden avluya doğru koştular. Onlar koşarken, bir yerde çanlar çalınıyordu sanki; yüzlerini temiz sabah havasına tutmuşlardı.</p>
<p>Biraz önlerinden giden Schulz, çite birkaç metre kala durdu. Çitin ötesinden kulağına birtakım sesler gelmişti.</p>
<p>Kruger yetişti ardından, &quot;Yürü, durma,&quot; diye soludu. &quot;Yürü!&quot; Tam o sırada, çit birkaç yerinden delindi, tahtalar parçalandı. Steiner çitin berisinde durmuş, onları çağırıyordu. Yanına yaklaştıklarında bir subay gördüler, başını sallayıp bir şeyler anlatıyordu Steiner'e; arkalarında Alman üniformalı askerler duruyordu.</p>
<p>&mdash;&quot;Düş görüyorum galiba,&quot; diye mırıldandı Kruger. Yanı başındaki Schulz'la Faber'e döndü. &quot;Oynatıyorum galiba.&quot;</p>
<p>&mdash;&quot;Ben oynattım bile,&quot; dedi Schulz.</p>
<p>Yavaş yavaş aydınlanan göğe, gittikçe daha belirgin çizgiler yükseliyordu: fabrikanın bacaları. Yapı, soluk göğün önünde kapkara bir yamadan farksızdı. Subay başını habire sallıyor anlatıyordu: &quot;Bu bana neyi hatırlattı biliyor musunuz? Bir yıl önceki bir olayı. Belki de Ruslar çekildiğimizi haber aldılar.</p>
<p>Yine de şehrin merkezine girmişken fabrikadaki çatışmaya bunca önem vermelerine akıl erdiremiyorum. İsteseler, gözlerini kırpmadan işinizi bitirirlerdi.&quot;</p>
<p>Çelik miğferini geriye attı. &quot;inanılmaz bir şans bu,&quot; dedi mutluluk içinde. &quot;Tam sizi kurtarmak için avluya doğru koştuğumuz sırada, çavuşunuz pencereden atladı. İyi ki delicesine ateş etmiyorduk.&quot; Muşambayı taşıyan iki adam çarptı gözüne. &quot;Yaralı mı?&quot; diye sordu.</p>
<p>&mdash;&quot;Hayır ölü,&quot; dedi Schulz.</p>
<p>&mdash;&quot;Niye taşıyorsunuz öyleyse?&quot; dedi teğmen şaşırarak. &quot;On kilometre taşıyacak değilsiniz her halde?&quot;</p>
<p>&mdash;. &quot;On kilometre mi?&quot; diye haykırdı Kruger.</p>
<p>Teğmen başını sallayıp saatine baktı. &quot;Dörde beş var,&quot; dedi telâşla. &quot;Çabuk olmalıyız. Şehir beşte boşalacak.&quot; Şaşkın yüzlerine bakıp gülümsedi. &quot;Yaa, bu işler böyle işte. Sizi burada bulamasaydım, ya da Ruslar direnseydiler hepinizi mahzende bırakmak zorunda kalacaktım. Artık başınıza neler gelirdi, orasını Tanrı bilir. Hadi gidelim.&quot; Palaskasını bağladı. &quot;Ölüyü burada bırakın. Taşıyamayız.&quot;</p>
<p>&quot;Kim diyor taşıyamayız diye?&quot; diye patladı Steiner. Gollhofer kaşlarını çattı. &quot;Ben diyorum. Sizin başka bir söyleyeceğiniz var mı?&quot;</p>
<p>&quot;Benim var,&quot; dedi Steiner. Adamlara döndü. &quot;Yardım eden yok mu içinizde?&quot;</p>
<p>&mdash;&quot;Ben!&quot; dedi Kruger. Faber de öne çıktı. Öbürleri geri çekildiler.</p>
<p>&mdash;&quot;Bir kişi daha gerekiyor,&quot; dedi Steiner. Kimse yerinden kıpırdamadı. Steiner muşambayı iki ucundan kavradı. &quot;Üç kişi de yeter ya.&quot;</p>
<p>&quot;Bir dakika,&quot; dedi Schulz. Bu işe koşulmayı canı hiç çekmediği halde bir günahı ödercesine atılmıştı, öbür üç kişinin yanında yerini aldı.</p>
<p>Gollhofer öfkeyle süzdü onları; bir an ölüyü orada bırakmalarını emretmek geldi içinden. Ama Steiner'in yüzüne bakınca vazgeçti. Elini kaldırdı, sıranın başına geçti. Uzun adımlarla sokakta ilerlerken dönüp dönüp fabrikanın yıkık çitini gözlüyorlardı. Boş pencereler, iri gözler gibi boyuna onları gözetliyordu sanki. Sonunda, eski tabur kumandanlığının yanındaki sokağa dönüp fabrikayı geride bıraktılar. Göğe yükselen yapıların arasındaki karanlık geçit boyunca ilerlediler.</p>
<p>Gollhofer telsizcilere Alay'la bağlantı kurmalarını emretmişti. &quot;Yola çıktığımızı haber verin. Biraz şaşırsınlar bakalım,&quot; dedi şakayla. Güç bir görevi böylesine kolay çözümleyebildiği için sevinç içindeydi.</p>
<p>Ansızın ölü askeri taşıyanlar geldi aklına; mutluluğu suçluluk duygusuna bıraktı yerini. İki blok öteye kadar sabretti. Sonra durma emri verdi. Steiner'le öbür üç kişi moladan yararlanarak yüklerini yere bırakmışlardı; teğmen, onlara doğru yürüdü. Ölünün başucunda soluyarak duruyorlardı.</p>
<p>&mdash; &quot;Nöbeti devralsınlar sizden,&quot; dedi Gollhofer; öylesine yüksek sesle söylemişti ki, öbürleri duymazlıktan gelemediler. &quot;Her halde gönüllüler çıkar.&quot; Adamları gözden geçirip bekledi. &quot;Siz bilirsiniz,&quot; dedi kısa bir duraklamadan sonra. Sesine bir emir havası verdi. &quot;Dört kişilik sıralar kurun.&quot;</p>
<p>Adamlar surat asarak emri yerine getirirken, Gollhofer Steiner'e döndü. &quot;Beş-on kişi alın, bölüğün yüz metre kadar önünden yürüyün; öncülük de etmiş olursunuz. Yanınıza yolu bilen birini vereceğim.&quot; Sonra sıranın başına koştu, ilk dört kişiye ölüyü taşıma görevini verdi. &quot;Beş dakika sonra öbürlerine devredersiniz görevi, sıranın sonuna varıncaya kadar elden ele geçirirsiniz. Sonra baştan başlarız.&quot; Steiner, yanına alacağı adamları seçerken Kruger, Faber'e fısıldadı: &quot;Biraz daha yürüseydik kollarım dayanmayacaktı.&quot; Sızlayan kollarını oğuşturdu. &quot;Böyle ağır olduğu akla gelir miydi,&quot; dedi hüzünlenerek. Schulz'a döndü. &quot;Seninki ne büyük incelik. Schnurrbart'ı tanıyor muydun yoksa?&quot;</p>
<p>Schulz başını salladı. &quot;Hem de nasıl! Kim tanımazdı ki onu? Bir şey değil canım, hem sizi yalnız bırakamazdım.&quot;</p>
<p>Uzun bir süre yürüdükten sonra yokuş yukarı gitmeye başladılar. &quot;Bu yöreyi bilir misin?&quot; diye sordu Schulz. Kruger bakındı. &quot;Yabancı gelmiyor. Dün sabah burada değil miydik?&quot;</p>
<p>&mdash;&quot;Tabiî. Ya burada, ya da şu ötedeki evde Marz, fabrikaya karşı saldırıya geçeceğimizi söylemişti.&quot;</p>
<p>&mdash;&quot;Doğru,&quot; dedi Kruger. Ablak yüzü seyirip duruyordu. Yutkundu; kolunun yeniyle yüzünü sildi; yüreğini burgu gibi delen acıya karşı koymaya çalıştı. Biliyordu, diye düşündü, o biliyordu. Schnurrbart burdan bir çıkış yolu olmadığını biliyordu. Gözlerini kapayan sis gitgide yoğunlaştı; nereye gittiğini görmek için iri iri açtı gözlerini. Yürüdükleri sokak, ağaçların arasından parlak gün ışığına çıkıyordu.</p>
<p>Birden, Steiner'le iki çift lâf etmek geldi içinden. Onun yanına yanaştı, sordu: &quot;Nereye gidiyoruz?&quot; Sorusunu iki kere yinelemek zorunda kaldı.</p>
<p>&mdash;&quot;Nereye olursa,&quot; dedi Steiner.</p>
<p>&mdash;&quot;Haklısın,&quot; dedi Kruger. &quot;Artık hiç bir şeyin önemi yok.&quot; Ağaçların arasında tek katlı evler göze çarpıyordu; yeşil boyalı çitlerle çevrelenmiş küçücük gri kutuları andırıyorlardı. &quot;Kamyondan burada inmiştik,&quot; dedi Kruger. Steiner karşılık vermedi. &quot;Dün sabah,&quot; dedi Kruger.</p>
<p>Steiner susuyordu. Ansızın hepsi durdular, arkalarına baktılar. Batı yakasından patlamalar duyuluyordu; birkaç saniye sonra sürekli silâh sesleri yükseldi şehirden. &quot;Yine başladılar,&quot; dedi Kruger.</p>
<p>Schulz sırıttı. &quot;Boşuna tüketim diye buna derler.&quot; Omuzları, attığı sessiz kahkahalarla sarsılıyordu; sivri yüzünü göğe kaldırdı.</p>
<p>&mdash;&quot;Bizim çekildiğimizi anlamış olmaları gerekirdi,&quot; dedi Kruger.</p>
<p>&mdash;&quot;Anlamamışlar işte. Neden bu kadar geciktik? Strateji efendim. Ruslar çekiliş saati olarak geceyarısını seçmemize alıştılar. Saat dördü bulunca, gitmeyeceğimizi sandılar garanti.&quot;</p>
<p>Söyledikleri akla yakındı, &quot;iyi ki paçayı kurtardık,&quot; dedi biri. &quot;Yoksa başımız belâya girmişti.&quot;</p>
<p>Bölüğün geri kalan kısmı da yanlarına iyice yaklaşmıştı, Gollhofer koşarak geldi. &quot;Ne oyalanıyorsunuz böyle?&quot; dedi sabırsızca. &quot;Buradan çarçabuk toz olmazsak, Ruslar törenle karşılayacaklar bizi.&quot; Gülümsedi. &quot;Saldırıya geçince amma şaşıracaklar kimbilir!&quot;</p>
<p>Adımlarını hızlandırdılar; birkaç dakika sonra şehrin banliyölerini arkalarında bırakmışlardı. Steiner bir daha dönüp geriye baktı. Bu loş ışıkta, ancak gökte bulut gibi asılı duran üçgen dağ doruklarını seçebiliyorlardı. Sabahın belirsiz sisine gizlenen şehir yavaş yavaş görünmeye başlamıştı. Bu görünüm hiç bir duygu uyandırmadı içinde.</p>
<p>Bütün duyguları ölmüş, donmuştu sanki. Gelgelelim düşünceleri dönüp dolaşıp aynı noktaya takılıyordu. Ödeşmesi gerekiyordu Stransky ile; başka çıkar yol yoktu. Triebig onun oyuncağından başka neydi ki? İşte oyuncak çıkarılmıştı aradan. Asıl güçlük, bundan sonra başlıyordu. Kendi başına gelecekleri hiç düşünmüyordu; Stransky cezalansın, bu yeterdi ona.</p>
<p>Steiner onu nasıl cezalandıracağını kuruyordu. Vurarak mı? En kolayı buydu. Nerede? Bu sorunun karşılığını ancak tabura vardıktan sonra verebilirdi.</p>
<p>Gollhofer adını bağırarak koşuyordu. &quot;Size bu Steiner,&quot; dedi bir kâğıt uzatarak: &quot;Alay'dan telsizle bir mesaj,&quot; dedi saygıyla. &quot;Hemen oraya gitmeniz gerekiyor.&quot;</p>
<p>Steiner'in yüzünde ne merak vardı, ne de en ufak bir ilgi; teğmen düş kırıklığına uğrayarak kâğıdı cebine attı. &quot;Bu, Ritterkreuz alacağınız anlamına gelir,&quot; dedi sevinçli görünmeye çalışarak.</p>
<p>Steiner omuz silkti. Bu haber canını sıkmıştı; Triebig' in ölümüyle bir ilgisi olamazdı ama yine de... Yüzü büsbütün buruldu. Gollhofer şaşkın şaşkın bakıyordu. &quot;Nen var?&quot; dedi. &quot;Madalyaya hak kazanmışsın işte. Hoş, göğsünde altı tane daha var ya.&quot;</p>
<p>Steiner'in susmakta direndiğini görünce, alındı. &quot;Amma garip adamsın!&quot; dedi. Durdu, bölüğün yaklaşmasını bekledi. Aklına bir şey gelmişçesine, &quot;Bizimle gel,&quot; dedi sonra, &quot;nasılsa biz de doğrudan Alay kumandanlığına gideceğiz.&quot;</p>
<p>Steiner bakmadan başını salladı. Faber, yanında yürüyordu; saatlerdir onunla hiç konuşmadığını hatırladı. Hiç konuşmayan, ama arandığında insanın yanıbaşında bitiveren adamlardan, diye düşündü.</p>
<p>Alaydan gelen çağrı kafasını kurcalıyordu. Nedenini bir bilebilseydi. Sonunda kafa yormaktan vazgeçti. Artık hava ağarmıştı; yolun iki yanındaki arazi, açık seçik görülebiliyordu. Hüzünlü bir hali vardı asmaların. Asma yaprakları, küllenen ateşin içine şöyle bir daldırılmış gibi köz renklerine boyanmışlardı; Steiner başını kaldırınca, ufuktaki mor tülün usulca sıyrıldığını, sıra sıra tepelerin kara mavi karaltılarını da birlikte götürdüğünü gördü. Yol, göksel bir aydınlıkta son buluyordu sanki; bu ışığın kaynağı da dünyanın ta kendisiydi. Göğsünde anlaşılmaz bir daralmayla güneşin doğuşunu gözledi Steiner. Adamların yüzleri soluk sarı bir ışıkta yıkanmıştı; cennete giden yolda yürüyen ruhlarlar sanki. Derken ufukta bir yalaz belirdi; güneşin çizgisi tepelerin ardından yükseldi, o an bu izlenimden kurtuldu Steiner. Güneş, suskun bir görkemle gittikçe yükseliyor, gecenin son gölgelerini ışık sağanağına tutuyordu. Gün doğmuştu.</p>
<p>On beş dakika sonra Teğmen Gollhofer, bölüğe durma emri verdi. &quot;Sizinkiler şuradan gidecekler,&quot; dedi Steiner'e. &quot;Geçide varana kadar demiryolunu izlesinler. Bildiğim kadarıyla, tabur oralarda bir yerde olacak.&quot;</p>
<p>&mdash;&quot;Biz nereden gidiyoruz?&quot; diye sordu Steiner. Gollhofer, anayoldan sapan, asmaların arasında gözden yiten toprak yolu gösterdi. &quot;Kestirmeden gidiyoruz. Anayol da karargâha çıkar ama tepelerin arkasından dolanıyor.</p>
<p>Harita doğruysa, bir saate kalmaz Alay'a varırız.&quot; Konuşurken gözü, Steiner'in sırt çantasına ilişmişti. &quot;Ne var çantada?&quot; diye sordu.</p>
<p>Steiner, önce soruyu anlamadı. Sonra çantasına sardığı düşman bayrağı aklına geldi. Bütün bütün unutmuştu onu. &quot;Bir dakika,&quot; dedi ters bir sesle, Kruger'e döndük &quot;Fetscher'e götür Schnurrbart'ı. Mezarı düz olsun, öyle olsun ki kimse mezar olduğunu fark etmesin. Anlaşıldı mı?&quot; Kruger başını salladı. &quot;İçinizden biri hazır bulunsun gömme sırasında,&quot; diye sürdürdü. &quot;Ya sen, ya Faber. Bulunmaya çalışın.&quot;</p>
<p>&mdash;&quot;Peki,&quot; dedi Kruger.</p>
<p>Steiner duraladı. Sonra Schnurrbart'ın cesedini taşıyan adamlara doğru yürüdü. Cesedi yere bırakmışlardı şimdi.</p>
<p>Yalnız kabaralı dağ çizmeleri görünüyordu muşambanın altında; canlı nesnelere benziyorlardı. Kruger, Steiner'in yanında durdu; dudaklarını öylesine sıkmıştı ki ağzı beyaz bir çizgi gibi duruyordu yüzünde.</p>
<p>Steiner beceriksiz bir hareketle omuzuna el attı, Kızıl bayrağı çekti. Yere düştü bayrak. Eğildi, bayrağı dürüp muşambanın altına, tozlu çizmelerin topuk yerine yerleştirdi. &quot;Üstüne bunu örtsünler,&quot; dedi. Yanyana durmuş, ölüyü gözlüyorlardı.</p>
<p>Gollhofer usulca gelmişti yanlarına; garip bakışlarla izliyordu onları. &quot;Arkadaşın mıydı?&quot; diye sordu Steiner'e.</p>
<p>Steiner döndü, anayolu geçti, asmaların arasından uzanan demiryoluna doğru yürüdü.</p>
<p>Tedirgin bir sessizlikten sonra Kruger'in sesi duyuldu: &quot;Kardeştiler.&quot;</p>
<p>Gollhofer adamların ölü gövdeyi kaldırışlarını, demiryoluna doğru yürüyüşlerini dudaklarını ısırarak izledi Hiç biri dönüp geri bakmıyordu. Son adam da gözden kaybolduktan sonra döndü, sert bir sesle emir verdi: &quot;İstihkâm takımı, ileri!&quot; Yol, gözalabildiğine batıya uzanan ağaçsız bir düzlükten geçiyordu. Ansızın, beş yüz metre kadar önlerinden gitmekte olan Steiner gözden kayboldu; sanki yer yarılmış, içine geçmişti. Ancak o zaman arazinin ne kadar keskin bir eğimle aşağı kıvrıldığını farkettiler. Vadi, ayaklarının altında öylesine ansızın belirmişti ki, şaşıp kaldılar. Tepeden bakıldığında eğim, bir uçurumu andırıyordu, öyle dikti.</p>
<p>Girintili çıkıntılı, düzensiz yamaç çoraktı; arasıra kayaların arasından süren filizler göze çarpıyordu. Birkaç yüz metre sağlarında çatılar vardı; anayol dört kıvrım çizerek aşağılara iniyordu. Dik yamaçtan aşağı güçlükle indiler. Steiner, birinci evin önünde onları bekliyordu. Gollhofer evlerin duvarlarını, üstlerine tahta çakılmış pencerelerini üzüntüyle gözledi. Haydut yatağı burası, dedi kendi kendine.</p>
<p>Bir adam koşarak yaklaştı. &quot;Yarbay hemen sizinle görüşmek istiyor Teğmenim,&quot; dedi Gollhofer'e.</p>
<p>Üniformasındaki tozu silkelerken istihkâm takımının nereye yerleşeceğini sordu Teğmen.</p>
<p>Adam, ahıra benzeyen bir yapıyı gösterdi. &quot;Şuraya</p>
<p>Teğmenim.&quot; Gollhofer'in yüzündeki hoşnutsuzluğu görünce,</p>
<p>&quot;Novorossiysk'teki kadar rahat değil tabiî,&quot;dedi gülerek. &quot;Ama zararı yok. Nasılsa bu gece yola çıkıyoruz.&quot;</p>
<p>&mdash;&quot;Ya!&quot; diye haykırdı Gollhofer. Yüzü aydınlanmıştı. &quot;Nereye?&quot;</p>
<p>&mdash;&quot;Bilmem. Yalnız köprübaşını bıraktığımız kesin.&quot;</p>
<p>&mdash;&quot;Önemli olan da o ya,&quot; dedi Teğmen.&quot; Kumandan nerede?&quot;</p>
<p>&mdash;&quot;Şu yüksek yapıda. Götüreyim sizi.&quot; Sonra Steiner'e döndü.&quot; Siz de gelecekmişsiniz Çavuşum.&quot; Kumandanın karargâhında birkaç dakika adamın geri dönmesini beklediler. Sonunda belirdi: &quot;Siz buyurun Teğmenim,&quot; dedi Gollhofer'e.</p>
<p>&mdash;&quot;Ben ne olacağım?&quot; diye sordu Steiner.</p>
<p>&mdash;&quot;Yüzbaşı Kiesel biraz daha beklemenizi Söyledi,&quot; dedi asker. Kol şeritlerinden onbaşı olduğu anlaşılıyordu. Bitkin, bıkkın bir hali vardı.</p>
<p>&mdash;&quot;Beni ararsanız, kapının önündeyim,&quot; dedi Steiner kayıtsızca.</p>
<p>Yine dışarı çıktı. Dar boğaz gölgelerle kaplıydı hâlâ Yalnız batıdaki yamacın üst kesiminde, gittikçe bütün boğaza yayılan bir pembelik göze çarpıyordu. Bu kasabada evler iki sıra halindeydi; daracık bir yol vardı aralarında. Bacaları çökmüştü, çatıları delik deşikti. Doğudaki evlerin arkasında, yamacın eğimi oldukça aşınmıştı. Tekerlek izleri, yağışlı mevsimlerde coştuğu anlaşılan kuru bir dere yatağına gidiyordu. Anayola araçlar sıralanmıştı. Birinde tümenin flaması vardı. Direksiyonun başındaki şoför uyukluyordu.</p>
<p>Steiner usulca evlerin arasında dolaştı. Belki de vakit daha çok erken olduğu için -altıyı geçiyordu- ortalıkta kimseler görünmüyordu. Evlerin bitiminde bir nöbetçi, muhaberecilerin hat döşeyişlerini sıkıntıyla gözlüyordu.</p>
<p>Steiner döndü, mahallenin öbür ucuna doğru yürüdü. Boğaz, altmış metre kadar dümdüz gidiyor, sonra sert bir dönemeçle doğuya kıvrılıyordu. Dere yatağını izleyen anayol da o dönemeçten sonra görünmez oluyordu. Son yarılar öbürlerinden biraz uzaktaydılar nedense; içlerinde K'inse oturmuyordu herhalde. Camsız pencerelerden başını içeri uzatan Steiner, yerde saman yığınları gördü. Evin arkasında derin bir yol, boğazın batı yamacına doğru tırmanıyor, üç yerde anayolu kesiyordu. Çevresindeki en ufak ayrıntıları bile gözlemekten geri durmayan Steiner, boğazın ağzına kadar izledi onu.</p>
<p>Birkaç dakika dalgın dalgın tepelere baktı. Sonra döndü. Kumandanlık Karargâhına doğru yürümeye başladı. Yapıya yaklaştığında, onbaşıyı gördü; merdivende durmuş, çevresine bakınıyordu. Steiner'i görünce, &quot;Yüzbaşı sizi bekliyor,&quot; dedi.</p>
<p>Steiner odaya girerken, Kiesel elini uzatarak onu karşılamaya koştu. Steiner'i şaşırtan bir içtenlikle, &quot;Çok sevindim geldiğinize!&quot; diye haykırdı. &quot;Buyurun, rahatınıza bakın. Büyük bir tehlike atlattınız. Yarbay şu anda meşgul, o yüzden anlatacaklarınızı dinlemekle beni görevlendirdi.</p>
<p>Hemen başlıyalım isterseniz. Cigara?&quot;</p>
<p>Steiner, Yüzbaşının aklından neler geçtiğini düşünüyordu; eğildi, bir cigara aldı.</p>
<p>&mdash;&quot;Önce size olan teşekkür borcumu ödiyeyim,&quot; dedi Kiesel. &quot;Bu kadar gecikmemeliydim ama ne yazık ki uzun bir süredir görüşemedik sizinle. Kayınbiraderimin hayatını kurtardınız, size çok teşekkür ederim. Bu teşekkürün sözde kalmasını istemezdim, gelgelelim huyunuzu biliyorum; kimseden bağış kabul etmeyen bir kişiliğiniz var Steiner; duygularımı anlayacağınızdan eminim.&quot;</p>
<p>Steiner tedirgindi ama birdenbire öylesine rahatlamıştı ki elinde olmadan gülümsedi. &quot;Karşıma çıkmıştı, sırtıma aldım kendisini, o kadar.&quot;</p>
<p>Steiner'in duygululuğu Kiesel'e dokunmuştu. Böyle bir karşılık bekliyormuşçasına başını eğdi. &quot;Şimdilik bırakalım bu konuyu. Fabrikada geçen olayları baştan başlayarak anlatabilir misiniz?&quot;</p>
<p>&mdash;&quot;Tabiî.&quot; dedi Steiner. Olayları özetledi; Kiesel, bir kâğıdın arasına habire not alıyordu.</p>
<p>Sıra Triebig'in ölümüne gelince, Yüzbaşı söze karıştı: &quot;El bombası dediniz, değil mi?&quot;</p>
<p>&mdash;&quot;Evet, el bombası.&quot; Steiner, Kiesel'in yüzünde kuşku belirtileri aradı. &quot;Teğmen yarım metre kadar önümde duruyordu, düştü.&quot;</p>
<p>&mdash;&quot;Öldü&bdquo; değil mi?&quot;</p>
<p>&mdash; &quot;Herhalde,&quot; dedi Steiner soğuk bir sesle. &quot;Kendisi için daha hayırlı olur böylesi.&quot; Kiesel'in kaşları çatılmıştı. &quot;Çünkü ölmemişse, Ruslar hakkından gelmişlerdir nasılsa; tıpkı onun yazgılarıyla başbaşa bıraktığı yaralıların hakkından nasıl geldilerse.&quot;'</p>
<p>Kiesel sararmıştı. &quot;Nasıl oldu bu?&quot; diye sordu usulca.</p>
<p>Steiner olayı anlatırken Kiesel'in yüzü gittikçe sertleşiyordu. Sonunda sendeleyerek ayağa kalktı. &quot;Yorgunsunuz biliyorum Steiner. Ama sizin yardımınıza gereksinme duyabiliriz.</p>
<p>Yüzbaşı Stransky saat dokuzda Yarbayı görmeye gelecek. Belki de bu görüşmeden sonra, size de birkaç soru sormamız gerekir. O zamana kadar kestirseniz azıcık. Nöbetçiye sizi nerede bulabileceğimizi söylersiniz. Haa...&quot; Durdu, gizleyemediği bir merakla sordu: &quot;Bayrağı ne yaptınız?&quot;</p>
<p>&mdash;&quot;Attım,&quot; dedi Steiner. &quot;Taşımak güç oluyordu.&quot;</p>
<p>&mdash;&quot;Öyle mi?&quot; Kiesel'in sesinden kuşkulandığı belliydi. Yine</p>
<p>de başka soru sormadı, Steiner'i kapıya kadar uğurladı, saat dokuzda hazır olması gerektiğini hatırlattı bir daha. &quot;İki buçuk saat boş vaktiniz var,&quot; dedi. &quot;Biraz dinlenebilirsiniz.&quot; Başıyla selâmladıktan sonra kapıyı açtı.</p>
<p>Steiner sokağa adımını atar atmaz, olayı değiştirerek anlatmakla yanlış hareket edip etmediğini düşündü. Aslında Schnurrbart'ın nasıl öldüğünü gizlemeyi önceden tasarlamamıştı. Öyleyken, raporun o olayla ilgili bölümüne gelince, garip bir duygunun etkisiyle geçivermişti orayı.</p>
<p>Oysa Brandt'la Kiesel, Teğmenin ihanetiyle ölümü arasında bağlantı kuramazlardı kolay kolay. Belki de Schnurrbart'ın ölümünden söz etmek istemediği için geçiştirmişti olayı, çünkü içi hâlâ yanıyordu.</p>
<p>Bu sorun, Kiesel'in farkında olmadan verdiği önemli bilgilerin yanında solda sıfır kalırdı nasılsa. Karşıya geçerken bir plan kurmaya başladı. Attığı her adımda belirginleşiyordu planı.</p>
<p>Ansızın can alıcı bir ipucu buldu. Döndü, sokak boyunca yürüyüp nöbetçiyi durdurdu. &quot;Beni ararlarsa,&quot; dedi, &quot;şu ilerdeki son evde uyuyorum. Nöbeti devralacak arkadaşına söylemeyi unutma.&quot;</p>
<p>Adam, topuklarını bir araya getirdi: &quot;Emredersiniz.&quot; Steiner dosdoğru eve yürüdü; nöbetçinin kendisini ilgiyle izlemesinden hoşnuttu.</p>
<p>Evin üç odası öylesine kirliydi ki, içi tiksintiyle doldu. En büyük oda, bir zaman hela olarak kullanılmıştı besbelli, leş gibi kokuyordu. İkinci oda biraz daha iyi durumdaydı. Evin tam ortasındaydı ve arkada bir penceresi vardı. Steiner orada yatmaya karar verdi. Birkaç metre ötede anayolla birleşen bir yokuş göze çarpıyordu. Toprak kaymasına uğrayan bölgeye baktı. İki metre derinliğinde, aşağı yukarı dört metre genişliğinde bir çukurdu burası. Buralarda böyle çukurlar çoktu mutlaka, ama pencereden birkaç adım uzakta olduğu için bunu seçti. Tek tehlikeli noktalar, çukurun anayolla kesiştiği yerlerdi. Yine de tam oralardayken görünme olanağı çok azdı.</p>
<p>Bunu düşündükten sonra çantasını çıkardı sırtından, yere koyup üstüne oturdu. Müthiş bir sabırsızlık kemiriyordu içini. Beklemeye dayanamıyordu. Yine de bir süre hiçbir şey yapmadan sessiz sessiz oturmaya karar verdi.</p>
<p>Sonra pencereden atladı, yokuşu tırmanmaya başladı. Çukurun içinden yürüyordu, başını iyice eğmişti. Yağmurdan sırılsıklamdı yol; kaygandı, ilerlemek oldukça güçtü. Soluk soluğa ilk dönemece vardı. Dinlenmek için durdu. Evlerin çatıları daha şimdiden aşağılarda kalmıştı; çatlak kiremitler gözünü alıyordu. Tepeden ne kadar güzel bir görünüşü vardı boğazın. Anayol, üç metre yüksekliğinde taş bir şeddin üstünde yükseliyordu.</p>
<p>Steiner taşlara tırmandı, tozlu yolu koşarcasına geçtikten sonra yine boğaza daldı. Elleri serbest kalsın diye tüfeğini sırtına asmıştı. Şeddi iki kere daha aştıktan sonra omuzuna astı tüfeğini, elini uzattığı anda bulabilecekti artık. Yamacın geri kalan bölümünü tırmanmaya koyuldu. Evleri göremiyordu, ama boğaz bir kilometre kadar uzakta gözlerinin önünde uzanıyordu. Soluk aldıktan sonra yolu izledi.</p>
<p>Her iki yöne baktığında da oldukça uzağı görebildiği için tatsız bir raslantıdan kolaylıkla kaçınabilirdi. Arazi değişiyordu burada, solda ufak bir bayır vardı, iyi bir siper olabilirdi gerektiğinde. Bu siperden umduğundan daha çabuk yararlanmak zorunda kaldı. Bir toz bulutu hızla yaklaşıyordu. Koştu, bayırın arkasına attı kendini, yaklaşan taşıta baktı.</p>
<p>Tümenin arabasıydı bu. Şoför, gözündeki kalın camlı gözlükler yüzünden seçilmiyordu uzaktan. Arkada, hararetli bir tartışmaya daldıkları belli olan iki subay oturuyordu. Steiner rütbelerini saptayamadan, araba toz bulutunun içinde yitip gitti.</p>
<p>Bulunduğu yerde birkaç dakika yatıp düşündü. Alay Kumandanlığı Karargâhına çok yakındı henüz. Beş yüz metre daha yürümeye karar verdi. Ayağa kalkarken, tümen arabasının hangi yöne gittiğini kestirmeye çalıştı. Bu hızla yarım saat daha gitse, dosdoğru Rusların bölgesine girerdi.</p>
<p>Anayola sapmadı, bayırın üstünden hızla yürümeye başladı, durmadan solunu kolaçan ederek. Eğim gittikçe azalıyor, birkaç yüz metre kadar sonra yeniden yükselip yeni bir bayır halinde geliyordu. Toprağın kumlu oluşu, yürümesini engelliyordu. On dakika sonra durdu, çevresine bakındı. Tam aradığı yerdi burası. Daha dik bir eğim vardı burada, birkaç adım atarsa, anayoldan görünmesi olanaksızdı.</p>
<p>Palaskasını çözdü, küreğini çıkardı, küreğin sivri ucuyla kuma bir dikdörtgen çizdi. Sonra çalışmaya başladı. Kumun altında sertti toprak, dirençliydi; sık sık durup dinlenmek zorunda kalıyordu. Yine de çabuk ilerledi iş. Arasıra tepenin kenarına koşuyor, ufkun soluk çizgisi altında yitip giden yolu görmek amacıyla batıya bakıyordu. Sonra yine hırsla dönüyordu işinin başına. Ter boşanıyordu yüzünden; gömleği nemli sırtına yapışıyordu. Bir süre sonra ceketini çıkardı, gömleğinin kollarını kıvırdı. Çukur, göğüs çizgisine varana kadar toprağı kazdı. Durdu. Keyifle gözledi kazdığı çukuru; birkaç hafta önce Stransky'nin emriyle buna benzer bir çukur kazmıştı ama amaç başkaydı şimdi.</p>
<p>Çukurdan çıkarken dudaklarında garip bir gülümseme vardı. Ceketini giydi, palaskasını bağlayıp tüfeğini eline aldı. Sonra tümseğin üstüne yüzükoyun yatıp beklemeye başladı. Sekizi çeyrek geçiyordu.</p>
<p>Yüzbaşı Kiesel, Steiner'i yolladıktan sonra Yarbay Brandt'ın odasına gitmişti. Kumandanın yanında iki subay vardı; Alayın Kırım'a doğru nasıl çekileceğinin ayrıntılarını tartışıyorlardı. Kiesel içeri girerken hepsi ona baktılar. &quot;Tamam mı?&quot; diye sordu Brandt.</p>
<p>Kiesel başını sallayıp oturdu. Brandt sivri çenesini elinin tersiyle sıvazlayarak, &quot;İyi ki Herr Morlock burada,&quot; dedi. Gözlerini durmadan kırpıştırıyordu. &quot;Bu sorunu sonra ele alırız.&quot; Yanıbaşında ciddi bir yüzle oturan Yüzbaşı Kilius'a döndü: &quot;Artık her şeyi biliyorsunuz. O yüzden saat ondaki toplantıya katılmanıza gerek yok. Hemen Tabur Karargâhına doğru yola çıkıp görevi Herr Stransky'den devralabilirsiniz.</p>
<p>Arabam burada mı?&quot; diye sordu Kiesel'e.</p>
<p>&mdash;&quot;Teğmen Stroh'a vermiştiniz,&quot; diye hatırlattı Kiesel.</p>
<p>&mdash;&quot;Allah kahretsin, unuttum!&quot; dedi Brandt. &quot;Özür dilerim Yüzbaşı Kilius, yayan gitmek zorundasınız. Hızlı yürürseniz bir saate kalmadan orada olursunuz. Şimdi yediye çeyrek var. Eğer Herr Stransky daha çıkmamışsa, yolu anlatırsınız kendisine.&quot;</p>
<p>Kilius ayağa kalktı. &quot;Bacaklarım uyuşmuş zaten,&quot; dedi. Tümenin Harekât Şubesi Başkanı Yüzbaşı Morlock, olayı ilgiyle dinlemişti. Kilius, kumandanla el sıkışırken söze karıştı. &quot;Bir dakika. Sizi ben bırakayım Yüzbaşı Kilius.&quot; Önünde duran haritaya eğildi. &quot;Bakın, yolunuz şuradan geçiyor. Birkaç hafta önce generalle birlikte aynı yoldan geçmiştik. Buradan aşağı yukarı iki kilometre batıda anayoldan ayrılır sizin yolunuz, kuzeye yönelir ve boğazın berisinde yine anayolla kesişir. Benim için pek önemi yok bu kadarcık uzaklığın, oysa yayan, kırk dakika fark edecek.&quot;</p>
<p>&mdash;&quot;Size zahmet olacak,&quot; dedi Kilius.</p>
<p>&mdash;&quot;Rica ederim Yüzbaşı. Hem yeni haberleri de alabiliriz böylelikle.&quot; Gülümseyerek Brandt'a döndü. &quot;Yüzbaşıyla ben aynı kasabanın çocuklarıyız. Dün Tümen Karargâhında karşılaştığımız zaman keşfettik.&quot;</p>
<p>&mdash;&quot;Öyleyse gevezelik edin bol bol,&quot; dedi Brandt. &quot;Bir daha ne zaman vakit bulursunuz kimbilir? Belki de Ural'larda,&quot; dedi yüzünü asarak.</p>
<p>Bir saniyenin kaçta kaçı bir süre içinde yüzbaşının yüzü değişiverdi; bir toprak parçasının, üstünden geçen bulutla ansızın kararması gibi. Sonra yine güldü. &quot;Bu kadar uzak hedefleri amaçladığımızı, sanmıyorum,&quot; dedi. &quot;Baku yeter bize, kumandanım.&quot;</p>
<p>Sesindeki üstü örtülü öfkeyi sezmişti Kiesel. Siyah saçlı, ince yüzlü, Harekât Şubesi Başkanının katı ideolojisi herkesçe bilinirdi; ürkülürdü biraz ondan. Arasıra karşılaştıklarında Kiesel, siyasal konulara değinmemek için elinden geleni yapardı. Brandt da şimdiye kadar dikkatli davranmıştı, görev çizgisinin dışında kalan konuşmalara hiç girişmemişti onunla.</p>
<p>Şimdi şeytan konuşturuyordu Brandt'ı. Kalın sesiyle hiç umursamadan sürdürüyordu: &quot;Dediklerimi yanlış anlamayın Herr Morlock; sözlerimin çarpıtılmasından hiç hoşlanmam. Yalnız geçen yıldan beri hedeflerimizi biz saptamıyoruz.</p>
<p>Ruslar kararlaştırıyorlar. Siz de benim kadar biliyorsunuz bunu. Tümendekiler durumu benden daha açık seçik görebilmelidirler.&quot;</p>
<p>&mdash;&quot;Kuşkusuz,&quot; dedi Morlock soğuk bir sesle. Yüzü yine gölgelenmişti. Konuşurken bir yandan da masaya dayadığı ellerine bakıyordu. &quot;Kuşkusuz,&quot; diye yineledi. Kiesel büyük bir tedirginlikle onun ağzının kenarındaki çizgilerin sertleştiğini ayırt etti. &quot;Çünkü durumu tümüyle daha açık seçik değerlendirebiliyoruz da ondan.&quot; Sesi yükselmişti.</p>
<p>&quot;Sizinle anlaşmazlığımız bu yüzden işte. Herhalde General sizin görüşlerinizi Öğrense, çok şaşırırdı. Benim fikrimi sorarsanız, haklı da olurdu şaşırmakta.&quot;</p>
<p>Brandt'ın gri gözleri alayla parladı. &quot;Size bir şey söyliyeyim,&quot; dedi. Yeniden yerine oturan, konuşmayı belirgin bir tedirginlikle dinleyen Kilius'a baktı. &quot;İnsanların gözlerini nasıl bağlıyorlar şaşıyorum. Ben kendim, çevremi görebildiğim sürece başkalarına aldırmıyorum, ama görebildiğim sürece elbet.&quot; Sesi buz gibiydi.,</p>
<p>Ayağa kalktı. Pencereye yürürken çizmeleri gıcırdıyordu; sırtını döndü, dışarı baktı.</p>
<p>Hayranlıkla karışık bir tedirginlikle Brandt'ın geniş sırtını gözledi Kiesel, sonra bakışlarını dimdik, hiç kıpırdamadan oturan, yine tırnaklarını incelemeye koyulan Harekât Dairesi Başkanına çevirdi.</p>
<p>Brandt kocaman adımlarla odayı geçip duvardaki dürbünü kılıfından çıkarınca, Morlock başını kaldırdı. Brandt pencereye koştu, dürbünü gözüne yaklaştırdı. Hiç bir şey söylemiyordu; kimsede sormak cesaretini göstermedi.</p>
<p>Kilius masanın üstünden Kiesel'e doğru uzanarak, &quot;Uçaklar mı?&quot; diye fısıldadı.</p>
<p>&mdash;&quot;Uçaklar olsa duyardık,&quot; dedi Kiesel.</p>
<p>Brandt büyük bir merakla dürbünü gözlerine bastırıyordu. Çok acayipti hali.</p>
<p>Sonunda Kiesel dayanamadı: &quot;Olağanüstü bir şey mi var?&quot; Brandt bu soruyu karşılıksız bıraktı. Pencerede bir dakika daha durdu, yavaş yavaş dürbünü indirdi. Döndüğünde şaşkınlık okunuyordu yüzünden. Yine de bir açıklamaya girişmedi. Kilius'a döndü, zorlama bir sakinlikle: &quot;Bir şey daha söyleyecektim size,&quot; dedi. &quot;Herr Stransky'nin naklinden kendisine hiç söz etmeyin. Ona sürpriz yapmak istiyorum da. Birini yollar, eşyalarını aldırırız.&quot;</p>
<p>&mdash;&quot;Tabiî,&quot; dedi Kilius ayağa kalkarken.</p>
<p>&mdash;&quot;Benimle de Herr Stransky konusunda görüşmek istemiştiniz, değil mi?&quot; dedi Morlock.</p>
<p>Brandt bir an yarı kapalı gözlerle süzdü onu, başını salladı. &quot;Sonra konuşuruz. Önce kendisiyle görüşmeliyim.&quot; Kiesel'e döndü. &quot;Bayları arabaya kadar uğurlayın,&quot; diyerek Kilius'la içtenlikle tokalaştı. Başını hafifçe eğerek selâmladı Morlock'u. Kapı kapanınca yine pencereye gitti, arabanın toz bulutu içinde anayoldan yukarı çıkışını izledi.</p>
<p>Kiesel hemen döndü. İskemlesine otururken öyle tasalı, öyle şaşkın bir hali vardı ki Brandt kıs kıs güldü. Kollarını kavuşturup Yüzbaşının karşısına dikeldi. Kiesel'in konuşmamakta kararlı olduğunu görünce sordu: &quot;Eee?&quot; Sesindeki alay gözden kaçar gibi değildi.</p>
<p>Kiesel'in çatık yüzüne sırayla çeşitli duygular yansıdı. Söyleyeceğini iyice tarttığı belliydi. &quot;Çözümlenmez bir insansınız,&quot; dedi yavaşça. &quot;Bir gün beni başka bir göreve atamanızı istesem, şaşmazdınız değil mi?&quot;</p>
<p>Brandt'ın bakışlarında önce öfke vardı, sonra küçümsemeye, en sonunda da tedirginliğe dönüştü bu öfke. Yalnız gözlerinin derinlerinde bir an önceki kibirli tavrın izleri kalmıştı. &quot;Şaşacağımı sanmam,&quot; dedi soğuk bir sesle. &quot;Seni bırakmayacağımı bilirsin. Yok canım, vazgeçilmez biri olduğun için değil, ne sen öylesin ne ben, yalnız Morlock gibi bir yaratığı emrime vermelerini istemediğim için. Arasıra sen de sinirime dokunuyorsun ama alıştım artık, yalnız benim de senden aynı şeyi istemeye hakkım var, sen de bana alış.&quot; Kiesel başını eğdi. &quot;Bir varsayımdan hareket etmiştim,&quot; dedi soğukkanlılıkla. &quot;Size üst'üm olarak katlanamasam bile, bir avuntu kalıyor geriye; yakında nasılsa görevime son verilecek. Herr Morlock'la bugün giriştiğimiz tartışma gibi bir tartışma daha yaparsanız sorunu bizden önce kumanda heyeti çözümleyecek.&quot;</p>
<p>&mdash;&quot;Anlıyorum,&quot; dedi Brandt gülümseyerek. Sonra hınzırca ekledi: &quot;Korktun mu yoksa?&quot;</p>
<p>&quot;İnsan yalnız kendi adına korkar,&quot; dedi Kiesel omuz silkerek. &quot;Hiç düşünmeden ettiğiniz o sözlerle benim başımı tehlikeye atmıyordunuz elbet.&quot;</p>
<p>Brandt kaşlarını çattı. &quot;Bütün söyleyeceğin bu kadar mı?&quot;</p>
<p>&mdash;&quot;Hayır. Sizden özür dilemek de istiyorum.&quot; Kiesel ansızın ciddileşmişti.</p>
<p>Brandt masasına yürüdü, masanın üstünde dağınık duran kâğıtları dalgın dalgın inceledi. &quot;Onu sonra konuşuruz,&quot; dedi.&quot; Steiner'den neler öğrendin bakalım?&quot;</p>
<p>&mdash;&quot;İnanılmaz bir olay!&quot; diye haykırdı Kiesel, öğrendiklerini birer birer anlattı. Kumandan ses çıkarmadan, duygularını belli etmeden dinledi onu. &quot;Yalnız raporda bir eksiklik var gibime geliyor,&quot; dedi Kiesel. &quot;Steiner birkaç ayrıntıyı atladı sanırım. Olayı yaşayan başka birini sorguya çekmek gerekecek.&quot;</p>
<p>&mdash;&quot;Neden?&quot; diye sordu Brandt.</p>
<p>Kiesel durdu. &quot;Galiba Steiner hâlâ Stransky'yi kurtarmaya çalışıyor.&quot;</p>
<p>&mdash;&quot;Hiç sanmıyorum,&quot; dedi Brandt güvenle. Kiesel, onun kesinliğine şaşmıştı, başını kaldırdı. Garip bir gülümseme vardı Brandt'ın yüzünde. &quot;Steiner nerede şu anda?&quot; diye sordu.</p>
<p>&mdash;&quot;Bitişikteki evde galiba. Kendisini çağıracağımız zamana kadar uyuyup dinlenmesini söylemiştim &quot;</p>
<p>&mdash;&quot;Stransky'nin buraya geleceğini biliyor mu?&quot;</p>
<p>&mdash;&quot;Bilmem,&quot; dedi Kiesel düşünerek. Sonra başını salladı. &quot;Ha evet, ben söyledim, şimdi hatırlıyorum.&quot;</p>
<p>&mdash;&quot;Söyledin ha!&quot; diye haykırdı Brandt. İri gövdesi bir kahkaha nöbetiyle sarsıldı. &quot;Bulunmaz bir adamsın!&quot; dedi kahkahaların arasından. Sonra yüzü birdenbire asıldı. Kiesel ondaki bu büyük duygu değişimine ayak uyduramadı. Ayağa kalktı Brandt, yine pencereye yürüdü. Birkaç dakika kadar boğazı gözledi.</p>
<p>Döndüğünde gözlerinde acayip bir parıltı vardı. &quot;Sana bu sabah kararsız olduğunu söylemiştim Kiesel,&quot; dedi. &quot;Ama eksik söylemişim; sen yalnız kararsız değil safsın da. Birkaç dakika önce dürbünle kime bakıyordum, biliyor musun?&quot; Yüzü ansızın vahşi göründü Kiesel'e. &quot;Steiner'i gözlüyordum. Bitişik evde hak ettiği uykuyu çektiğini sandığın Steiner'i.</p>
<p>Amma budalasın Kiesel!&quot;</p>
<p>Yine bir kahkaha attı, kollarını göğsünde birleştirdi. &quot;Steiner, yaşadığımız günlerin insanıdır,&quot; dedi. Sesinde belli belirsiz bir hoşnutluk gizliydi. &quot;Sana adalet hakkında ne demiştim, hatırlar mısın? Tabiî, değil mi? Şunu da ekliyeyim; Steiner, gökyüzündeki güçler işleri karıştırmaya başladıkları zaman Kader'i kendi eliyle düzeltmekten geri kalmayacak biridir.</p>
<p>Üstelik, tanrısal adalete inandığı için eline geçen bir fırsatı kaçırırsa, yalnız budala değil salak derim ben ona!</p>
<p>Tanrısal adalet, güçsüzlerin düşüdür Kiesel, artık bunu kavraman gerek.&quot;</p>
<p>Sustu, odada dolaşmaya başladı. Kiesel'in tek kelime söylemeden kalkıp kapıya yöneldiğini görünce, önüne geçti. &quot;Nereye gidiyorsun?&quot;</p>
<p>Kiesel karşılık vermedi; Brandt onun yüzünün solukluğundan aklından geçenleri anlamıştı.</p>
<p>&mdash;&quot;Benim sandığımdan da kuruntuluymuşsun sen,&quot; dedi sert bir sesle. &quot;Ne yazık ki önümüzdeki yarım saat içinde yanımdan ayrılamazsın. Taburların geçeceği yolları kararlaştırmak zorundayız birlikte.&quot;</p>
<p>&mdash;&quot;On dakikaya kadar dönerim,&quot; Kiesel'in sesi boğuk, gergin ve kararlıydı.</p>
<p>Brandt alayla salladı başını. &quot;Burada kalacaksın,&quot; dedi emredercesine. &quot;Ne dediğimi anlıyor musun?&quot;</p>
<p>Kiesel yine karşılık vermedi.</p>
<p>Brandt masanın başına geçti, haritaların üstüne eğildi. &quot;Gel buraya,&quot; dedi sertçe. Kiesel yerinden kıpırdamadı.</p>
<p>Kumandanın sesi değişmişti.</p>
<p>&quot;Belki duymadın,&quot; dedi Kiesel. &quot;Beni onunla işbirliği yapmakla suçluyorsunuz,&quot; dedi öfkeden tıkanarak. Brandt doğruldu. &quot;Şu anda bütün Alay'ı, içinden bir daha kurtulma olanağı olmayan bir çıkmaza sürmekle görevliyim ben. Hangi suçtan söz ediyorsun?&quot;</p>
<p>&mdash;&quot;Öbür suçun özrü yok ama,&quot; dedi Kiesel inatla.</p>
<p>&mdash;&quot;Sen benim soruma karşılık ver önce,&quot; dedi Brandt. &quot;Şu durumda felsefî tartışmalara ayıracak zamanım yok, önemli kararlar almak zorundayım. Simdi lütfen bunları bırakıp işine bakar mısın?&quot; Oturdu. &quot;Kilius'un taburundan başlayalım,&quot; dedi.</p>
<p>Saat dokuza yirmi kala, ufukta karanlık bir nokta belirdi, gittikçe yaklaşmaya başladı. Dokuza yirmi var; Stransky olmalı bu, diye düşündü Steiner. Tüfeğini, elini attığında alabileceği bir yere koydu; gözlerini kısarak, karşısındaki tekdüze toprak parçasına doğru hüzünle kıvrılıp giden yolun şeridini gözledi. Bu görünüme çok aykırı düşüyordu anayol; telgraf direkleri durup dururken toprağa sokulmuş gereksiz kazıkları andırıyordu.</p>
<p>Ufuktaki karaltı büyüdü. Steiner, yanına dürbün almadığına yandı. Dümdüz yatıyordu yerde. Sabahın erken saatleriydi ama kumun kızgınlığı üniformasından bedenine geçiyordu. Beyninden başlayan bitkinlik, ta parmak uçlarına kadar iniyordu. Hesapladı: Elli saattir uyumamıştı. Demek bu kadar çok oldu! diye düşündü şaşkınlıkla, sonra başını iyice yaklaşan kara noktaya çevirdi. Anayolda bıkkınlık verecek kadar ağır ağır ilerleyen, biçimi hâlâ seçilemeyen bir karaltıydı bu. Arasıra duralıyor, sanki dakikalarca kıpırdamadan duruyordu. Biraz sonra Steiner karaltının, hızla ilerleyen bir subay olduğunu anladı.</p>
<p>Stransky idi gelen; emindi artık. Rahat bir soluk alarak tüfeğini koltuğunun altına sıkıştırdı, sürünerek geri geri gitti; artık yoldan görünmezdi. Karar anı usul usul yaklaştıkça, dudaklarının kıyılarına akan tuzlu ter damlalarını ağzında hissetti. Boğazı tıkanmıştı sanki. Elleri titriyordu. Biraz daha geriledi, sonra yine ileri doğru sürünmeye başladı. Hiç kıpırdamadan durdu. Stransky, aşağı yukarı iki yüz metre yakınına gelmişti şimdi. Onun her adım atışında, Steiner'in yüzü, rüzgâra açık bir kumsal gibi boyuna değişiyordu; sonunda, yalnız gözleri alev alev yanan, yalnız gözleri canlı kalmış bir maskeye dönüştü. Tüfeğin yağlanmış çeliği serin serin geliyordu avucuna. Emniyet kanadını açarken öylesine kayıtsız ve duygusuzdu ki yaptıklarının bilincinde bile değildi.</p>
<p>Ansızın, kurulmuş bir yay gibi Öne fırladı. Hiçbir şey düşünemedi birkaç dakika süreyle. Stransky'nin yanında biri vardı. Yol boyunca kumandanın arkasından gelen bu asker şimdi çıkmıştı ortaya. Steiner, adamın nereden çıktığını bir türlü kavrayamadı. Bövle bir ihtimal gelmişti aklına ama pek üstünde düşünmemişti. Ne yapacaktı? Stransky'yi vurursa, yanındaki adamı da vurması gerekiyordu. Yoksa Alay'a haber verirdi olanları. Çıkar yol yoktu, evet. Steiner iki adamı gözlerken nefret etti kendinden: Cinayet sırasında başka bir yerde bulunduğunu kanıtlamaya, hiç iz bırakmamaya ne kadar da önem vermişti. Birkaç saat önce olsaydı bunlara aldırmadığını ileri sürerdi. Gözünde hiçbir şeyin, kendinin bile önem taşımadığını sanmıştı.</p>
<p>Yanılmıştı işte.</p>
<p>Kesin bir karar verircesine tüfeğin kabzasını kolunun altına sıkıştırdı, iki adam oldukça yakına gelmişlerdi; Stransky her zamanki garip yürüyüşüyle yaylanarak yürüyordu, sağ eli kalçasının üstündeydi.</p>
<p>Yol arkadaşı ardından geliyordu. Steiner onu tanıyamadı. Son yedeklerle gelmişti herhalde. Belki de Yüzbaşının emir eriydi. Stransky'nin yüzünü iyice seçebiliyordu şimdi. Asıktı yüzü; durmadan yere baktığı göz önünde tutulursa, pek iç açıcı şeyler düşünmediği besbelliydi.</p>
<p>Şimdi elli adım yakınındaydılar. Steiner davranmak gerektiğini biliyordu. Yine de yerinden kıpırdamadı. Stransky'nin arkasından gelen adamın halinde, onu harekete geçmekten alıkoyan bir şey vardı. Sıradan bir adamdı oysa, aylardır çevresinde gördüğü adamlardan herhangi biriydi, yıpranmış, bitkin ve sonuna kadar kayıtsız. Kolları iki yanında sallanıyordu; bedeni, bacaklarını isteksizce izliyordu sanki. Kirli, ütüsüz üniformasında rütbe işareti yoktu; siperli kasketinin altından birkaç tel saç görünüyordu; tüfeğini çaprazlamasına sırtına asmıştı. Her adım atışında bir toz bulutu kalkıyordu yerden, çizmeleri tebeşirin üstünde yürümüş gibi bembeyazdı.</p>
<p>Steiner ona baktı. Yolda iki kişi mi yürüyordu gerçekten? Tek kişi değil miydi karşısındaki? Sonsuz bir yolda, ufku bile aşarak sürüp giden hiç bitmeyecek, dik, tozlu, acımasız bir yolda yürüyordu adam. Bitkin, duygusuz, umutsuz bir adamdı. Yüzüne bakarken, Steiner onun hiçbir zaman yolun sonuna varamayacağını, aslında yolun bir sonu olmadığını düşündü. Baktıkça tanır gibi oluyordu adamı. Ansızın onu Dietz sandı. Seslenecekti ama sesi çıkmadı. Sonra Dorn geldi aklına. Dorn değildi, Hollerbach'tı. Hollerbach, hani şu...</p>
<p>İçini çekti kıpırdadı. Yarı bilinçli bir halde doğruldu, ayağa kalktı. Gerçekle karşı karşıya gelmişti ansızın. Stransky karşısındaydı. Stransky görmüştü onu: korkudan donakalmıştı. Arkalarında uzayıp giden telgraf direkleri gibi kıpırdamadan bakıştılar; aralarında on adım kalmamıştı bile. Steiner namluyu üstlerine doğrulturken adamlar soluklarını tuttular. Steiner'in yüzü korkunçtu. Stransky, yalnızca yüzünü görebildi onun ve bu beklenmedik karşılaşmanın anlamını birdenbire kavradı. Palaskasındaki gülünç denecek kadar ufak tabancaya uzanmak, aklına bile gelmedi.</p>
<p>Şaşkınlıktan ağzı bir karış açık duran yol arkadaşını da hepten unuttu. Ansızın koşmaya başladı Stransky. Sağ elini kalçasına koymadan, iki büklüm koşuyordu toprak yolda, kaçıyordu düpedüz. Kıpırdamadan, yalnızca Stransky'yi gözden kaçırmamak kaygısıyla başını azıcık döndürerek ardından baktı. Stransky'nin yol arkadaşı da tozu toprağa katarak kumandanın arkasından koştu.</p>
<p>Steiner yavaşça yere bıraktı tüfeğini. Kaçamazlar, diye düşündü. Onların uzaklaşan, gittikçe küçülen karaltılarını gözledi. Hâlâ koşuyorlardı; av hayvanları gibi umutsuz ve çeviktiler. &quot;Ne yararı var?&quot; diye düşündü Steiner, sözlerinin anlamını düşünmeden.</p>
<p>Müthiş bir yorgunluk bastırmıştı. Sersemler diyerek başını salladı. Hayatının en büyük fırsatını kaçırdığını hissediyordu. Yine de pişman değildi; neden acaba?</p>
<p>Biraz sonra kalktı, kumandanlığa doğru yola çıktı.</p>
<p>Stransky, bacakları yorgunluktan titremeye başlayıncaya kadar koştu; kızgın iğneler saplanıyordu beynine. Soluk soluğa durdu, geriye baktı. Elli metre kadar gerisinde emir eri, yaralı bir at gibi tozu toprağa katarak, başını iki yana sallayarak koşuyordu. Steiner görünürlerde yoktu. Uçsuz bucaksız yol ıssızdı, toz toprak içindeydi ve Stransky bir an bir sanrı görüp görmediğini düşündü. Hemen yadsıdı bunu. Gerçi son zamanlarda sinirleri iyiden iyiye bozulmuştu ama bu kadar da değildi. Steiner'in yüzü, elindeki Rus yapısı tüfek, o korkunç karşılaşma, kafasına öyle canlı bir biçimde çakılmıştı ki bunların düş olduğunu sanmak olanaksızdı.</p>
<p>Bedenini bir titreme almıştı; ellerini göğsüne bastırarak yüreğinin düzensiz atışlarını yavaşlatmak istedi. Korkudan ve şaşkınlıktan yarı çılgın bir halde emir erine baktı; o da adımlarını yavaşlatmıstı, isteksiz isteksiz yürüyordu. Öfkeli olduğu yüzünden belliydi; onun renksiz gözlerinde, şaşkınlıkla karışık bir küçümseme gördü Stransky. Bir şimşek çaktı beyninde: Ne kadar aptalca davranmıştı! Adam kendisi hakkında neler düşünüyordu kimbilir?</p>
<p>Döndü, o küçümseyen bakışlara daha fazla katlanamadı. Açıklama yapmadan yürüdü. Acı karşılaşmayı, kendi yanlış davranışını düşündükçe içine bir acı çöküyordu. Onurum kırıldı artık, diye düşündü, bir daha yerine gelmez. Bir öfke kabardı içinde, yapılan yanlışın bir daha düzeltilemeyeceğini düşününce yatıştı öfkesi. Evet, köpek gibi kaçmıştı Steiner'den; oysa onun kendisini öldüreceğini doğrulayan tek kanıt yoktu elinde. Öz benliğinin ölü bir ağaç gibi parça parça olduğunu hissetti.</p>
<p>Yolun geri kalan bölümünde çevresine göz atmadı bile. Brandt'la yapacağı zorlu görüşme, ancak boğaza vardığında aklına geldi. Yine de hiçbir şey duymadı. Sabahtan beri bu konuda öylesine kafa yormuştu ki, vakit yaklaşınca hiçbir şey hissedemez olmuştu. Evet, ipe gelip dayanmıştı yolu. Alay Karargâhına vardığında, emir erine kendisini dışarda beklemesini söyledi. Birkaç saniye kapının önünde bekledi; içerden kumandanın gürleyen sesi geliyordu. Kapıyı vurdu. Konuşmalar kesildi, biri yüksek sesle, &quot;Girin,&quot; dedi. Stransky kapıyı açtı. Tam karşısında Kiesel vardı; Kiesel'in kendisini görünce ansızın ayağa fırlamasıyla irkildi. Kumandan yerinden kalkmamıştı. Onun yüzünde okunan şaşkınlıkla karışık düş kırıklığını neye yoracağını bilemedi Stransky.</p>
<p>Sonunda Brandt ağzını açtı: &quot;Siz!&quot; dedi.</p>
<p>Stransky dengesini yitirmemeye çalıştı. Bu garip karşılanma, yüreğinin vuruşunu büsbütün hızlandırmıştı; parmak uçlarında duyuyordu nabzını. Kapıyı örttü, karşısındaki iki subayın yüzlerine baktı. Aradaki büyük ayrım, şaşkınlığını arttırıyordu yalnızca; kumandanın kızgınlığı gittikçe artıyor, oysa Kiesel'in yüzü her an biraz daha tatlılaşıyordu, emir subayından özellikle kötü bir karşılama bekleyen Stransky, bu işin içinden çıkamadı.</p>
<p>Tedirgin sessizliği ilk bozan da Kiesel oldu. Duru gözlerinde esrarengiz bir ateş yandı: &quot;Herr Stransky ile dokuzda randevunuz vardı,&quot; dedi Yarbaya dönerek.</p>
<p>Brandt ağır ağır başını çevirdi. Stransky anlatılmaz bir tedirginlik içinde kumandanla emir subayının bakıştıklarını fark etti. Bacakları titriyordu, duvara dayandı.</p>
<p>Brandt'ın gözünden kaçmamıştı bu. &quot;Tam zamanında geldiniz,&quot; diyerek bir iskemle gösterdi. &quot;Oturun.&quot; Stransky otururken Brandt, önünde duran kocaman bir haritayı incelemeye koyuldu. Sonunda başını kaldırdı. &quot;Bana Kilius'u bulun,&quot; dedi Kiesel'e.</p>
<p>Katlanılmaz bir sessizlik oldu. Kiesel telefonu uzattı.</p>
<p>&quot;Görüşebilirsiniz,&quot; dedi.</p>
<p>Brandt dirseklerini masaya dayadı, birkaç soru sordu Kilius'a; Stransky, adının çok sık geçmesinden kuşkulanmaya başlamıştı. &quot;Peki Yüzbaşı Kilius,&quot; dedi Brandt sonunda, almacı yerine bıraktı.</p>
<p>&mdash;&quot;Yüzbaşı Kilius'la karşılaşamamışsınız,&quot; dedi Stransky' ye dönerek. &quot;Yüzbaşı, eski taburunuza siz çıktıktan sonra varmış. Ana yoldan gelmediniz mi?&quot;</p>
<p>Eski tabur, diye düşündü Stransky; eski tabur dedi. Boğuk bir sesle karşılık verdi: &quot;Evet ama ilk birkaç kilometre kestirmeden geldik.&quot;</p>
<p>&quot;Geldik diyorsunuz,&quot; dedi Brandt. &quot;Başka biri mi vardı yanınızda?&quot;</p>
<p>Stransky kuruyan dudaklarını ıslattı. &quot;Emir erim,&quot; dedi güçlükle. &quot;Dışarda bekliyor.&quot;</p>
<p>&quot;Yaa!&quot; Brandt'ın gözleri. kısılmıştı. Kiesel'e döndü. &quot;Çağırın onu.&quot;</p>
<p>Stransky iskemlesinde kıpırdandı. Niye söyledim bunu, diye düşündü. Şimdi o sersem hepsini anlatacak. Aklı başından gitmişti. Tanrım ne yaptım! diye geçirdi içinden.</p>
<p>Oysa Kiesel dönmüştü bile. Elinde kasketi, utangaç bir yüzle Stransky'nin emir eri geliyordu ardından. Topuklarını bir araya getirirken emir eri, utangaç gözlerle baktı kumandana. Brandt, Kiesel'in oturmasını bekledi. Sonra adama döndü: &quot;Yolculuk nasıl geçti bakalım?&quot;</p>
<p>Adamcağız şaşkın şaşkın Stransky'ye baktı. Stransky, Brandt'ın o anda kendini incelediğinin farkında bile değildi, telâşla göz kırptı emir erine. Kumandanın öfkeli sesini duyunca kendine geldi.</p>
<p>&mdash; &quot;Gözlerinizi kırpmadan duramıyorsanız, köşede cezaya dikerim sizi,&quot; dedi Brandt. Sonra yine adama döndü: &quot;Söyle bakalım oğlum, anlat. Yalan söylemeye falan da kalkışma sakın. Anlaşıldı mı?&quot;</p>
<p>&mdash;&quot;Jawohl!&quot; diye haykırdı er korkuyla. Kiesel, Stransky'nin utançtan kıpkırmızı kesilmiş yüzünü görünce bir kere daha kumandanın sezgilerine büyük hayranlık duydu.</p>
<p>&mdash;&quot;E, ne oldu bakalım?&quot; diye sordu Brandt.</p>
<p>Adam, gözlerini indirdi. &quot;Birdenbire yolun ortasında beliriverdi,&quot; diye mırıldandı.</p>
<p>&mdash;&quot;Kim?&quot; dedi Brandt.</p>
<p>&mdash;&quot;Çavuş. Elinde bir Rus tüfeği vardı; yüzbaşı kaçmaya başladı.&quot;</p>
<p>&mdash;&quot;Kaçtı mı?&quot; Brandt kulaklarına inanamıyordu, eğildi. Adam başını salladı. &quot;Evet kaçtı,&quot; dedi çaresizlik içinde.</p>
<p>&quot;Ben de koştum, ne bileyim...&quot;</p>
<p>Dönüp Stransky'ye bir göz attı. Kiesel dudağını ısırdı. O sahne birdenbire canlanmıştı gözlerinin önünde, gülmemek için büyük çaba harcıyordu, &quot;Neden kaçtın peki?&quot; Soruyu sorarken asık yüzlü Brandt bile güç tutuyordu kendini.</p>
<p>Adam yine Stransky'ye baktı. Yüzbaşı başı önünde, kımıldamadan duruyordu. &quot;Bilmem,&quot; diye kekeledi adam. &quot;Çavuş tüfeğini garip bir biçimde tutuyordu.&quot;</p>
<p>&mdash;&quot;Ateş etti mi?&quot; dedi Brandt.</p>
<p>Adam başını &quot;hayır&quot; anlamında salladı. &quot;Bizim askerimizdi,&quot; dedi şaşkınlık içinde. &quot;Neden bize ateş etsin?&quot;</p>
<p>&mdash;&quot;Doğru.&quot; Brandt ayağa kalktı, pencereye yürüdü, odadaki üç kişiye sırtını verip beş dakika kadar düşündü. Sonunda döndü, yerine geldi. &quot;Sen tabura dönebilirsin,&quot; dedi emir erine. Kapının kapanmasını bekledi. Masasının başına geçti, mektubu aldı, birkaç saniye inceledi.</p>
<p>Kiesel'in heyecandan soluğu kesilmişti. Nedenini kestiremiyordu ama müthiş bir olaya tanıklık ettiğini seziyordu. Yanılmamıştı da. Aynı anda hem küçümseme, hem gurur, hem de acıma gösteren bir el hareketiyle Brandt mektubu fırlattı; öyle ki Stransky mektubu yakalamak için iki elini birden açmak zorunda kaldı.</p>
<p>Okumaya vakit bulamadan, kumandanın suratına kamçı gibi inen sesiyle ayağa fırladı. &quot;Dışarda okursun mektubunu,&quot; dedi Brandt. &quot;Yüzünü görmeye katlanamıyorum artık. Hadi kaç bakalım, bokoğlu bok!&quot;</p>
<p>Stransky, ağzı bir karış açık, karşısında taş kesilmiş duran yüze bakakaldı. Onun kımıldamadığını görünce Kiesel'e döndü Brandt. &quot;Aç kapıyı, defolsun!&quot; diye bağırdı.</p>
<p>Kiesel verilen emri yerine getirdi. O anda içinden Brandt'ı kucaklamak geldi.</p>
<p>&mdash;&quot;Defol!&quot; dedi Kiesel. Stransky yanından geçerken, yüzüne bakmadı bile. Sonra Brandt'ın yanına koştu; birlikte Stransky'nin sokağa çıkışını, mektubu okuyuşunu izlediler.</p>
<p>Stransky'nin yüzü kireç gibiydi. Sonunda mektubu kayıtsızca attı cebine, yürümeye başladı; omuzları çökmüştü sanki, dönemeci kıvrılıp boğaza doğru ilerlerken gittikçe küçülüyor, yok oluyordu.</p>
<p>&mdash;&quot;Anlayamadığım bir şey var,&quot; dedi Brandt öfkeden boğularak. &quot;Neden kaçan bu herif oluyor? Stransky hem de!&quot; Başını sallayarak masasının başına geçti, kendini bir iskemleye bıraktı.</p>
<p>Kiesel pencereden bakıyordu, gözlerini kumandana dikmişti. &quot;Neden böyle söylüyorsunuz?&quot;</p>
<p>&mdash;&quot;Neden mi?&quot; Acı acı güldü Brandt. &quot;Sen de benim kadar başımıza neler geleceğini biliyorsun. Yüzlerce kere kaçtık; yüzlerce kere tuzağa düşüp her keresinde bir kurtuluş yolu bulduk. Ama bu sefer...&quot; Durdu. &quot;Bu sefer kurtuluş yok,&quot; diye noktaladı.</p>
<p>Kiesel, kumandanın haklı olduğunu biliyordu, yine de</p>
<p>yüreklendirici bir şeyler bulmaya çalıştı. &quot;Yok canım, o kadar da umutsuz değil durum. Belki de...&quot;</p>
<p>&mdash;&quot;Kendini aldatma boş yere,&quot; dedi Brandt. &quot;Bizi Kırım'a gidecek son tümen olarak seçiyorlarsa, yeni bir Stalingrad hezimetinden başka bir şey bekleyemeyiz. Hadi Sivastopol'a ulaştık diyelim, bir sandal bile bulamayız orada. Yok yok, oyunun sonu geldi Kiesel, belki de daha iyi oldu böylesi.</p>
<p>Gerçekten daha iyi oldu.&quot;</p>
<p>Kiesel bir boşluğa düşüyormuş gibiydi. Pencereden ahırı andıran kulübelere baktı, dudaklarını ısırdı. Brandt karamsarlıkta ileri gitmiyordu kuşkusuz. Morlock'un söylediklerinin kaçınılmaz sonucuydu bunlar. Ruslar, şimdiden Melitopol'ün batısına yerleşmişlerdi bile, büyük güçlerle Perekop'a doğru ilerliyorlardı. Eğer asıl amaç, Morlock'un sözlerinden anlaşıldığı gibi, Kırım'ı deniz yoluyla boşaltmaksa, bir oyalama taktiğiyse, Kırım'da mevzilenen birliklerin ancak ufak bir bölümü kurtarılabilirdi, deniz ulaşımı ancak bu kadarına yeterdi. Birliklerin büyük bölümü eninde sonunda Stalingrad'da korkunç bir yenilgiye uğrayan Altıncı Ordu'nun yazgısını paylaşacaktı.</p>
<p>Son yıllarda Kiesel, tümenin son canhıraş haykırışının nerede çıkabileceğini düşünmüştü. Bir sürü yer gelmişti aklına. Ama Kırım'ı hiç mi hiç düşünmemişti. Boğaza bakarken, biraz ötesinde mavi göğün sonsuzlukta görkemli bir kupa gibi göründüğü çorak tepelere göz gezdirirken, gözleri hafifçe buğulandı; garip bir basınç hissetti göğsünde. Dişlerini kenetleyip soluk aldı.</p>
<p>&mdash;&quot;Ne var?&quot; dedi kumandan. Kiesel'in karşılık vermediğini görünce dudaklarında bıkkın bir gülümseme belirdi. &quot;Üzülme,&quot; dedi yavaşça. &quot;Başka bir sonuç bekleyemezdik zaten. Üstümüze düşeni de yaptık. Sen, ben, hepimiz. Ama gereğinden fazlasını yapmaya çalıştık, bu yüzden şanssız sayılabiliriz.&quot;</p>
<p>Bir cigara yaktı. Gelişigüzel ekledi: &quot;Hem, Kırım'da başımıza gelecekler seni tasalandırmamalı. Sen nasılsa işin içinde olmayacaksın.&quot;</p>
<p>&mdash;&quot;O da ne demek?&quot;</p>
<p>Yorgun bir gülümseme belirdi Brandt'ın dudaklarında. &quot;Şunu demek istiyorum: Beklediğimiz son gelip çatmadan seni izine yollayacağım.&quot;</p>
<p>Kiesel yanlış bir şey duyduğunu sandı. Parmaklarını pencerenin pervazına geçirdi. Olamaz, diye düşündü. &quot;Şaka ediyorsunuz,&quot; dedi.</p>
<p>&quot;Şaka mı?&quot; dedi Brandt. Alışılmadık bir sevecenlik vardı sesinde. &quot;Ben her zaman senin sandığından daha ciddiyimdir Kiesel. Son ilmek boğazımıza geçip düğümlenmeden memlekete yollayacağım seni, üstelik hiç bir şekilde engel olamazsın...&quot;</p>
<p>&mdash;&quot;Öyle mi sanıyorsunuz?&quot; diye fısıldadı Kiesel. Brandt usulca başını salladı. &quot;Sıla özlemiyle başa çıkamazsın kolay kolay. Bana kahramanlık gösterisi yapmaya kalkışırsan, düş kırıklığına uğrarsın. Beni hiç etkilemez bunlar.&quot; Eğildi, gülümsedi. &quot;Anlıyorsun ya Kiesel, beni geçmişte o kadar yanlış anladın ki bir eksik ya da bir fazla farketmez. Ama ayrılacağımıza göre davranışımın nedenini anlatmak istiyorum sana. Nuh'un öyküsünü bilirsin.&quot; Dudaklarına geniş bir gülümseme yayıldı. &quot;Nuh kendisini ve ailesini tufandan kurtaracak bir gemi yapmıştı. Eski ve yeni hümanizma arasında bir köprü olmuştu böylelikle. Yeni dünyaya her iki öğeyi de getirmişti; iyiyi ve kötüyü. Ben de aynı şeyi yapmaya çalışıyorum. Stransky'nin durumunu gözönünde tutarsak, kötüye bir şans tanıdım sayılır, iyiye de bir şans tanıyacağım ve dünyada hiç bir güç bunun karşısında duramayacak.&quot;</p>
<p>Kiesel soluk alamıyordu. Uzun bir sessizlikten sonra, &quot;Bir tek öğeyi görmezlikten geliyorsunuz,&quot; dedi.</p>
<p>&mdash;&quot;Hangisini?&quot;</p>
<p>&mdash;&quot;Nuh, gemisiyle kendi canını da kurtardı.&quot;</p>
<p>&mdash;&quot;Ama Nuh, Alay Kumandanı değildi ki,&quot; dedi Brandt. &quot;Sormak istediğin başka bir şey var mı?&quot; Kiesel başını kaldırınca, &quot;Öyleyse,&quot; dedi. &quot;İşe başlayabiliriz. Tufandan önce yapacak sürüyle iş var daha. Hadi. Korner'in taburu bakalım hangi...&quot;</p>
<p>&mdash;&quot;Bir dakika,&quot; diye kesti Kiesel.</p>
<p>Brandt şaşkın şaşkın baktı. &quot;Ne soracaksın?&quot;</p>
<p>&mdash;&quot;Steiner'i unuttunuz.&quot;</p>
<p>&mdash;&quot;Steiner'i unutmadım. O kendine özgü bir vaka. Saat kaç?&quot; Kiesel saatine bakıp, &quot;Ona beş var,&quot; dedi telâşla. &quot;Tabur kumandanları neredeyse gelirler.&quot;</p>
<p>&mdash; &quot;Nöbetçiye söyle, buraya getirsin onları,&quot; diye emretti Brandt. &quot;Çağrılıncaya kadar yandaki odada beklesinler. Bir şey daha. Kilius'u telefonla ara, Steiner'in İkinci Bölüğe gidip gitmediğini öğren. Çabuk ol.&quot;</p>
<p>Kâğıtların üstüne eğildi, Kiesel dönene kadar da başını kaldırmadı. Kiesel'in yüzü allak bullaktı. &quot;Ne var?&quot; diye sordu Brandt.</p>
<p>Kiesel eşikte duruyordu. &quot;Yüzbaşı Korner geldi bile,&quot; dedi boğuk bir sesle.</p>
<p>&mdash;&quot;Evet?&quot;</p>
<p>Kiesel kendini toparladı. &quot;Yüzbaşı Kilius, astsubaylarından birinin, Üstçavuş Steiner'in on dakika önce bir Rus bombasıyla yaralandığını bildiriyor. Şu anda sağlık merkezine götürülüyormuş.&quot;</p>
<p>&mdash;&quot;Yaa.&quot; Konuşurken gözlerini masadan ayırmıyordu Brandt. &quot;Demedim mi sana? Steiner kendine özgü bir vakadır. İyi ki yetkimin sınırlarını aşmaya kalkışmamışım. Yüzbaşı Korner'le içerde otur biraz, öbür subaylar gelince bana haber ver. Şu işi yalnız bitireyim. Hadi, git.&quot;</p>
<p>Kiesel'in odadan çıkmasını bekledi. Sonra pencereye yürüdü. Ellerini arkasında kavuşturup boğaza yanlamasına vuran güneş ışınlarına baktı. Yıldız ve çiçek, diye düşündü. Sabahın onuydu; karşıki tepe çorak, ıssızdı. Aynı sözcükler dönüp duruyordu kafasında; yıldız ve çiçek, yıldız ve çiçek. Yüzünden bütün kanı çekilmişti.</p>
<p>Uzaklardan, zayıf patlamalar duyuluyor; Sesler, Ekimin sessizliğine gömülüyorlardı sonra. Brandt'ın bunları duyacak hali yoktu. Ufku camdan örtü gibi saran bu sessizlikten daha büyük bir sessizlik vardı içinde. Hayatına yönünü vermiş, yolunu çizmiş bir insanın duyabileceği özgürlüğü, erinci duydu. Beklemekten başka yapacak şey yoktu artık.</p>
<p>Arkasındaki kapı açıldı, Kiesel'in sesi duyuldu: &quot;Kumandanlar geldiler efendim.&quot; Bir süre dimdik beklediler, subaylar, birbirlerine baktılar.</p>
<p>Sonra Brandt usulca masasının başına geçti, kâğıtları kolunun altına sıkıştırdı. &quot;Yaa baylar,&quot; dedi, &quot;yine karşı karşıyayız.&quot;</p>
<p>Tabur, köprübaşındaki son mevziine yerleşmişti. İkinci Bölük, batıya dönük olarak geçidin çıkışını tutuyordu, gözcüler dışında herkes yatmıştı, askerler uykusuzluklarını gidermeye çalışıyorlardı. Bölüğün sağ kalanlarına Çavuş Schulz kumanda ediyordu, geçidin ağzında, Kruger ile Faber'in yanında oturuyordu. Aralarındaki bölük pörçük konuşma da biraz önce sona ermişti; o anda yırtık çoraplarını büyük bir ilgiyle inceleyen Kruger'i gözlüyorlardı öbür ikisi.</p>
<p>Kruger ansızın bir küfür savurdu, daha birkaç yüz kilometre önce çorabın topuğu olan kısımda kocaman bir delik vardı şimdi; parmağını delikten geçirdi, bağırdı: &quot;Şuna bakın!&quot;</p>
<p>&mdash;&quot;Kaldır şu leş kokulu çorapları ortadan,&quot; diye haykırdı Schulz tiksinerek. &quot;Ne yapalım yani? Levazımcıya söylersin.&quot;</p>
<p>&mdash;&quot;Levazımcı mı?&quot; diye kükredi Kruger. &quot;Şu koca doğu cephesinde tek levazımcı var mıymış ki? Bak söylüyorum: ya yeni bir çift çorap verirler ya da bunları kıçlarına tıkarım.</p>
<p>Savaş vurguncuları!&quot;</p>
<p>&mdash;&quot;Benim de tek çift çorabım var,&quot; dedi Faber omuz silkerek. &quot;Fetscher'e söyleseydin.&quot;</p>
<p>&mdash;&quot;Fetscher'e ha! Schnurrbart'ı görünce ne hale geldi görmediniz mi? Hıçkıra hıçkıra ağlayacaktı nerdeyse. Biz olsak neyse..&quot;</p>
<p>&mdash;&quot;Nereye gömdünüz?&quot; diye sordu Schulz. Güneşli Ekim göğüne kaldırdı başını.</p>
<p>Kruger'in yüzü sertleşti. &quot;Depodan iki kilometre kadar ötede bir ağaçlık vardı,&quot; dedi yutkunarak. &quot;Oraya...&quot;</p>
<p>Schnurbart'ı. Stransky, Steiner'in dönüşüne kadar geçici kumandanlık görevini Schulz'a verdiği için Kruger'le Faber iki saat bölükten ayrılabilmişlerdi. Biraz önce gelmişlerdi; hiç söz etmemişlerdi bu kısa yolculuktan.</p>
<p>Schulz başka soru sormadı. Yeni tabur kumandanından söz açtı., öbürleri şaşkın şaşkın dinlediler.</p>
<p>&mdash;&quot;Kumandanın böyle ansızın değişmesi garip,&quot; dedi Kruger kuşkuyla. &quot;Yeniyi gördün mü bari?&quot;</p>
<p>&mdash;&quot;Daha göremedim,&quot; dedi Schulz. &quot;Telefon etti, bu sabah mevzii denetlemeye geleceğini bildirdi. Stransky yok oldu ortalıktan. Nereye gittiğini bilsem.&quot;</p>
<p>&mdash;&quot;Kimin umurunda?&quot; diye homurdandı Kruger. Bu konuyla ilgilenmiyordu artık, çıplak kirli ayağını incelemeye koyulmuştu.</p>
<p>Schulz bir cigara yaktı. &quot;Ruslar nerede acaba?&quot; Öteye, makineli tüfeğin kurulduğu noktaya baktı. Gözcü kımıldamadan duruyor, batıya uzayan demiryolunu gözlüyordu; hiç bir hayat belirtisi yoktu yolda.</p>
<p>&mdash;&quot;Neredeyse gelirler,&quot; dedi Kruger. &quot;Ben Steineri merak ediyorum asıl. Saat ona geliyor.&quot;</p>
<p>&mdash;&quot;Ben de,&quot; dedi Schulz. Sesini alçalttı. &quot;Triebig yüzünden bir belâ mı çıktı acaba? Oğlanlardan biri konuştuysa hepimizin başı belâya girer.&quot;</p>
<p>&mdash;&quot;Ne diyorsun sen?&quot; dedi Kruger sertçe. Uyuşukluğu bir anda geçmişti. Schulz'un omuz silktiğini görünce ona doğru eğildi. Sesi öylesine öfkeliydi ki Schulz geriledi. &quot;Triebig'in tepesinde bir Rus el bombası patladı, hepsi bu. Biri çıkar da aksini söylerse, kafasını kendi elimle kırarım. Anlaşıldı mı?&quot;</p>
<p>&mdash;&quot;Bağırma canım,&quot; dedi Schulz, tedirgin bakışlarla çevreyi süzdü.</p>
<p>Gelgelelim Kruger kolay yatışacağa benzemiyordu. Yüzü kıpkırmızı kesilmişti. &quot;Canımın çektiği gibi bağırırım ben. Kızan varsa çelik miğferini kafasına çeksin de gelsin; kemiklerini kolay toplayabilir sonra. Domuzlar!&quot;</p>
<p>Daha bağırıp çağıracaktı ama Faber usulca omuzunu tuttu. &quot;Neye sinirini bozuyorsun?&quot; dedi yavaşça. &quot;Kimsenin bir şey söylediği yok; söyleyecek olurlarsa biz buradayız nasılsa.</p>
<p>Boşuna öfkelenme.&quot;</p>
<p>Kruger yavaş yavaş sakinleşti. Yine kirli ayağını incelemeye koyuldu; ilk fırsatta yıkanması şarttı. Yıkanma deyince aklına banyo, banyo deyince de Königsberg'deki evi geldi. İçini çekti.</p>
<p>&mdash;&quot;Neyin var?&quot; diye sordu Schulz.</p>
<p>&mdash;&quot;Bir şey düşünüyorum da,&quot; diye geçiştirdi Kruger. Faber'e döndü: &quot;Sen neden konuşmuyorsun?&quot;</p>
<p>&mdash;&quot;Ben konuşmayı pek sevmem zaten,&quot; dedi oduncu.</p>
<p>&mdash;&quot;Doğru be!&quot; Daha önce hiç farkına varmamıştı sahi, Faber çok az konuşuyordu. &quot;İyi bir şey suskunluk,&quot; dedi. &quot;Bir zamanlar bir kız tanırdım, o da senin gibi az konuşurdu.&quot;</p>
<p>&mdash;&quot;Tam bana karı olacak bir kızmış,&quot; dedi Schulz. &quot;Neden evlenmedin onunla?&quot;</p>
<p>Kruger'in karşılık vermediğini görünce fazla üstelemediler. Schulz cigarasını içine çekti. Geçitte adamlar birbirleriyle horlama yarışına girmişlerdi. Makineli tüfeğin başındaki nöbetçinin başı dönüyordu uykudan.</p>
<p>&mdash; &quot;Scheisse,&quot; dedi Schulz. Öbürleri şaşırarak baktılar. &quot;Her şey, hepsi,&quot; diye açıkladı. Ansızın aklına bir şey gelmişti. &quot;Senin babanın Rus olduğu doğru mu?&quot; diye sordu.</p>
<p>&mdash;&quot;Benim babamın mı?&quot; dedi Kruger.</p>
<p>Schulz başını salladı. &quot;Evet, senin. Geçende biri söylemişti, kim hatırlıyamıyorum.&quot;</p>
<p>Kruger çizmesini çekti. Yüzü asılmıştı, sesi birdenbire yükseldi: &quot;Kruger, Rus adı mı? Rus uyruğundaymış babam, hepsi o kadar. Üstelik beş yıl önce öldü.&quot;</p>
<p>&mdash;&quot;Ya,&quot; dedi Schulz. Tedirgin bir sessizlik oldu. Kruger çizmesinin bağlarıyla oynuyordu.</p>
<p>&mdash;&quot;Ya annen?&quot; diye sordu Faber.</p>
<p>&mdash;&quot;O çoktan öldü,&quot; dedi Kruger ayağa kalkarak. Omuzlarını kaldırıp, salınarak uzaklaştı, &quot;Scheisse,&quot; dedi</p>
<p>Schulz yine. Cigarasının izmaritini raylara fırlattı, esnedi. Birkaç dakika öylece durdu sonra tüfeğini eline alıp yine esnedi. &quot;Gidip kestireyim biraz,&quot; dedi Faber'e. &quot;Demir Haç sırtlanı gelince beni uyandırırsın.&quot; Geriye döndü, karanlık geçide girdi; uyuyan askerlerin yanına raylara uzandı, sırt çantasını başının altına koyup gözlerini yumdu.</p>
<p>Faber gözleriyle izledi onu. Arkada karanlık, bulaşık mürekkebi andırıyordu, oysa biraz ilerde güneş öylesine yakıcı bir ışığa boğuyordu ki geçidin ağzını, bakarken gözleri kamaştı. Bir süre kıpırdamadan oturdu. Sonra kısa bir yürüyüş yapıp araziyi incelemeye karar verdi. Makineli tüfek gözcüsünün yanından geçip aydınlığa çıktı. Geçidin üstündeki tepe sarptı; çamurlu yamaçta tek bitki göze çarpmıyordu. Yamacın ortasına yakın bir yerde göğüs siperine girmiş askerler aşağıya, kendisine baktılar.</p>
<p>&mdash;&quot;Ruslar ne yapıyor?&quot; diye seslendi Faber.</p>
<p>İçlerinden biri güldü. &quot;Daha ortada yoklar. Kalıbımı basarım, şu anda Novorossiysk'te şampanya içiyorlardır. Sen ne yapıyorsun? Gezintiye mi çıktın?&quot;</p>
<p>&mdash;&quot;Deli miyim ben?&quot; dedi Faber. Bir şey daha söyleyecekti ama sözü yarıda kaldı.</p>
<p>Yukardan biri bağırıyordu; adam, &quot;Biri geliyor ,&quot; dedi.</p>
<p>&mdash;&quot;Rus mu?&quot; diye sordu Faber. Bulunduğu yerden uzağı göremiyordu.</p>
<p>Adam başını &quot;hayır&quot; anlamında salladı. &quot;Sanmam, bizden biri galiba.&quot;</p>
<p>Faber batıya, demiryolu şeddine baktı. Raylar, günışığında pırıl pırıl parlıyor, ilerde gümüş bir şeritte birleşerek mavi göğe doğru uzayıp gidiyorlardı. &quot;Sağdan geliyor,&quot; dedi adam siperden çıkarak.</p>
<p>Faber, gelenin Steiner olduğunu bildi, sordu: &quot;Anayoldan mı?&quot;</p>
<p>&mdash;&quot;Evet.&quot;</p>
<p>Faber bir an durdu. Sonra, &quot;Gidip bakayım,&quot; dedi, &quot;kimmiş.&quot; Şedden aşağı indi. Anayola giderken asmalarla dolu bir bağdan geçmek zorunda kaldı; yapraklar öylesine sıktı ki önünü göremiyordu. Asmaları incitmemeye çalışarak ilerledi tellerden, kazıklardan ustalıkla sıyrılıp anayola vardı.</p>
<p>Karşıdan Steiner geliyordu; cigarasını dudaklarına iliştirmişti. Kendisini görmüş olmalıydı ama nedense adımlarını hızlandırmadı, yüzünde de bir değişiklik olmadı. Bu buluşmayı bekliyormuşçasına tek söz söylemeden yanına yaklaştı. Birkaç adım kala durdu, cigarayı ağzından çekti.</p>
<p>Faber, Steiner'in geldiği yöne bakıyordu. &quot;Rusların gelmesi gerekirdi şimdiye kadar.&quot; dedi öfkeyle.</p>
<p>&quot;Gelselerdi yolda karşılaşırdık,&quot; dedi Steiner. &quot;Aynı yoldan döndüm, nerede olduğunuzu bilmiyordum ki.&quot;</p>
<p>&quot;Alaydakilere sormadın mı?&quot; dedi Faber.</p>
<p>&quot;Unuttum. Hem döneceğimi de bildirmedim. Beni aradılar mı?&quot;</p>
<p>Faber kaygıyla inceledi onun yüzünü. Değişmişti Steiner, gelgelelim bu değişikliğin ne olduğunu tam tamına kestiremiyordu. &quot;Daha aramadılar,&quot; dedi yavaşça. &quot;Cepheden nasıl geçtin?&quot;</p>
<p>&mdash;&quot;Bilmem,&quot; dedi Steiner kayıtsızca. &quot;Zaten cephe diye bir şey mi kaldı? Kruger nerede?&quot;</p>
<p>&mdash;&quot;Mevzide.&quot;</p>
<p>&mdash;&quot;Onunla hemen görüşmem gerek,&quot; dedi Steiner. &quot;Ortalıktan kaybolmalıyım. Çabuk beni ona götür.&quot;</p>
<p>&mdash;&quot;Ne yapacaksın ne?&quot; diye haykırdı Faber.</p>
<p>&quot;Konuşarak vakit harcamayalım,&quot; dedi Steiner sabırsızca. &quot;Çarçabuk yok olmalıyım ortalıktan. Daha kıyamet kopmadı mı yoksa?&quot; Faber'in hiç bir şey anlamadığını görünce ekledi: &quot;Yani Triebig meselesi yüzünden.&quot;</p>
<p>&quot;Ne dediğini anlamıyorum,&quot; dedi Faber. &quot;Neden kıyamet kopsun?&quot;</p>
<p>&quot;Bazen sinirime dokunuyorsun,&quot; dedi Steiner öfkeyle. &quot;Tanrı aşkına çabuk Kruger'e götür beni.&quot;</p>
<p>&mdash;&quot;Peki,&quot; dedi Faber. Asmaların arasından kendilerine yol açarak demiryoluna vardılar. &quot;Mevzimiz şurası,&quot; dedi Faber geçidi göstererek.</p>
<p>Steiner başını salladı. Daha üç yüz metre yolları vardı; Traverslere basarak ilerlediler.</p>
<p>Steiner bir bombanın uçarak geldiğini duydu; derken görünmeyen bir güç, bedenini havaya fırlattı. Kapkara bir bulutun içinde uçtu, taş gibi düştü yere. Kısa bir çığlık attı. Kımıldamadan yattı. Geçitten birkaç kişi fırladı; kaldırdılar onu, içeri taşıdılar.</p>
<p>Gözlerini açtığında, karşısında Kruger'i gördü. &quot;Hah. buldum seni!&quot; diye fısıldadı.</p>
<p>&quot;Ya,&quot; dedi Kruger. Yutkundu. &quot;Ben işin bitti sanmıştım.&quot; Ne oluyor buna, diye düşündü Steiner. &quot;Neden ağlıyorsun?&quot; diye sordu.</p>
<p>&quot;Ağlamıyorum,&quot; dedi Kruger başını öte yana çevirerek.</p>
<p>&quot;Ağlıyorsun işte,&quot; dedi Steiner. &quot;Neremden yaralandım?&quot; Bir sürü insan eğilmişti üstüne. Tedirgin oldu. &quot;Çekilin,&quot; dedi. Sonra Kruger'in sorusuna karşılık vermediği aklına geldi. Gülümsemeye çalıştı. &quot;Kıçım mı gitti yoksa?&quot;</p>
<p>&mdash;&quot;Kıçın değil,&quot; dedi Kruger.</p>
<p>Steiner kollarını oynatmaya çalıştı, oynatamadı. Hiç acı duymuyordu, doğrulmaya çabaladı. Kruger yere bastırdı gövdesini. &quot;Acele etme,&quot; dedi sertçe. &quot;Neredeyse gelirler.&quot;</p>
<p>&quot;Mezarcılar mı?&quot; dedi Steiner. Ağzında bir ıslaklık hissetti.. Kanın tadını duydu. Tamam, diye düşündü, ciğerden. Ansızın bastırdı acı. Sırtı, göğsü, bacakları, beyni her yanı sızlıyordu. İnledi, gözlerini kapadı. Ne boktan talih! diye düşündü.</p>
<p>&quot;Saçmalama,&quot; dedi Kruger. &quot;Sağlık merkezinden doktorlar geliyor seni almaya.&quot;</p>
<p>Steiner gülümsedi. &quot;Aynı yola çıkar.&quot;</p>
<p>&mdash;&quot;Seninle gelmek istedim ama Schulz bırakmadı,&quot; dedi Kruger acıyla. &quot;Son astsubay benim burada.&quot; Bir süre konuşmadan durdular. Kruger saatine baktı. &quot;Nerede kaldılar bunlar?&quot; diye mırıldandı öfkeyle. &quot;Yirmi dakikayı geçti.&quot;</p>
<p>&mdash;&quot;Ne zamandan beri?&quot;</p>
<p>&mdash;&quot;Sen yaralanalı beri. Ayılman on dakika sürdü; ben de işin bitik sanıyordum.&quot;</p>
<p>Bu sözler bildik sözlerdi; son nerede duymuştu bunları? Ansızın ilgisini çeken bir gürültü duydu. Kalın battaniyeye sarılmış bir adamın çığlığını andırıyordu.</p>
<p>&mdash;&quot;Bu da ne?&quot; diye sordu.</p>
<p>&mdash;&quot;Faber,&quot; dedi Kruger usulca.</p>
<p>&mdash;&quot;Ne oldu Faber'e?&quot; Kruger karşılık vermedi. Steiner onun durmadan seyiren yüzüne baktı. &quot;Ne oldu Faber'e?&quot; diye sordu yine.</p>
<p>&mdash;&quot;Geliyorlar galiba,&quot; dedi Kruger. Geçidin içlerinden traverslere basan ayakların takırtıları geliyordu. Biri seslendi: &quot;Yaralılar nerede?&quot;</p>
<p>&mdash; &quot;Burada,&quot; diye bağırdı Kruger. Steiner'e döndü: &quot;Gözlerinden,&quot; dedi.</p>
<p>&mdash;&quot;Kör oldu,&quot; dedi Kruger.</p>
<p>&mdash;&quot;Kör mü?&quot;</p>
<p>&mdash;&quot;İki gözü de.&quot;</p>
<p>Steiner'in başı önüne düştü. Geçidin kalın tavanından başka bir şey göremiyordu artık. Kaldırıldığını, bir sedyeye yatırıldığını fark etti. Kruger'in yüzü yine belirdi karşısında. &quot;Ağlama,&quot; dedi Steiner.</p>
<p>&mdash;&quot;Ağlamıyorum,&quot; dedi Kruger; gözlerinden sel gibi iniyordu yaşlar.</p>
<p>&mdash; &quot;Sen son astsubaysın,&quot; dedi Steiner. &quot;Ağlamaman gerek.&quot; Kruger başını salladı.</p>
<p>&mdash;&quot;Hazır mısınız?&quot; diye sordu bir ses.</p>
<p>Steiner başını çevirdi, &quot;Kapa çeneni,&quot; dedi. Kruger'e döndü: &quot;Tüfeğimi al,&quot; dedi. &quot;Nasılsa kullanamam artık.&quot;</p>
<p>Kruger başını salladı yine. Sedyeyi taşıyan adamlar yürümeye başladılar, Kruger peşlerinden bir-iki adım yürüdü. &quot;Dönerken bana yine bir şişe kolonya getirirsin,&quot; dedi.</p>
<p>Geçidin bu bölümü biraz aydınlıktı; Steiner'in yüzünü gördü birden, &quot;Sen de ağlıyorsun!&quot; diye haykırdı.</p>
<p>Steiner karşılık vermedi ama. Başını yan çevirmiş düşünüyordu: Sevgili dost, can dost. Yoğun bir karanlık birikiyordu çevresine. Karanlık ve serinlik. Titriyordu.</p>
<p>Bacaklarını toplamaya çalıştı; yine kan tadı geldi ağzına. Allah kahretsin, dedi. Kan, dudaklarından sızmaya başlamıştı, öksürünce bütün gövdesini sızlatan bir acı duydu, yüksek sesle inledi.</p>
<p>&quot;Geliyoruz,&quot; dedi bir ses yatıştırırcasına. &quot;Dişini sık biraz.&quot;</p>
<p>&mdash;&quot;Peki,&quot; diye fısıldadı Steiner.</p>
<p>Gözlerini açınca da karanlığı gördü. Mezar gibi, diye düşündü. Ansızın müthiş bir korkuya kapıldı, titriyordu. Karanlık mı olacaktı bundan böyle? Faber gibi hep karanlıkta mı kalacaktı? Tanrım! diye düşündü, neden Faber? Neden Faber? Faber'in kör olduğunu düşünmek inanılmaz bir şeydi, birkaç saniye için kendi acısını unuttu, gözlerini iri iri açmaya çalışarak geçidin tavanına baktı.</p>
<p>Mavi gök, bu tavanın hemen üstündeydi. Faber için gökyüzü yoktu artık; Faber için yıldızlar, ağaçlar, yemyeşil ağaçlar yoktu. Steiner boğazının tıkandığını hissetti. Ağzını açtı, inledi. Tanrım, dedi. Tanrım! Bir süre, gözleri kapalı, göğsündeki, sırtındaki uğursuz atışları dinledi. Altındaki battaniyenin ıslandığını duydu.</p>
<p>Kan aktıkça bedeni hafifleşiyordu sanki. Boşlukta ışığa doğru uçan bir tüyden farksızdı. Işığa mı? Gözlerini açtı, ortalık aydınlıktı biraz. Önceleri yüzüne usulca vuran boz bir parıltıydı ışık, sonra gittikçe büyüyen bir kristal parçasına dönüştü; öyle parlaktı ki gözleri kamaşıyordu bakarken. Yine de uzun süre baktı ona, &quot;Anne,&quot; diye fısıldadı.</p>
<p>Anne'in yüzünü açık seçik görebiliyordu; ağzını, kendisine bakan gözlerini, gülümseyişini... Gülümsedi, &quot;Geliyorum Anne,&quot; dedi. &quot;Geliyorum.&quot;</p>
<p>Onu karanlık geçitten günışığına taşıdılar.</p>
<p>&nbsp;</p>
<p class="p0"><span class="t10">SON</span></p>
<p>&nbsp;</p>
<p>&nbsp;</p>
</body>
</html>