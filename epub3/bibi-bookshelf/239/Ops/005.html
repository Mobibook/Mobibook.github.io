<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title></title>
</head>
<body>
<p>Steiner köprüden uzaklaştıkça, adımları yavaşlıyordu. Dietz'in söylediklerini unutamıyordu. Gövdesinin çevresine dolanan, onu habire köprüye doğru çeken esnek bir kayış gibiydiler bu sözler. Her adım atışta ip gerginleşiyordu; beline kadar suya gömülmüş, akıntıya karşı çabalamaya çalışan birinin bacakları gibi yorgundu bacakları. Sonunda durdu, ardına bir göz attı. Çıt çıkmıyordu. Yol, kıvrıla büküle geçiyordu ormandan, iki yanında çalılık vardı. Tepedeki sık yapraklardan gün ışığı sızıyordu. Durmadan yutkunuyordu Steiner. Bütün bedenini kaplayan, fiziksel duygularını bile gerçek dışına iten bir boşluk vardı içinde. Bitkin, bir ağacın altına çöktü, tüfeğini bacaklarının arasına sıkıştırdı. Keşke Dietz ile Pasternack'ı da alsaydı yanına. Sonra çarçabuk başını salladı. Vicdanınla pazarlığa girişemezdin. Bir süre Dietz'i düşündü. Sık sık bu çocuğa ne gibi duygular beslediğini anlamaya çalışmış ama bir şey çıkaramamıştı. Yiğit bir bebekten başka neydi ki Dietz? Sadık bir yüreği, sadık bir köpeğinkini andıran gözleri vardı. Ama ne kadar çabalarsan çabala başka erdem bulamazdın onda. Yine de Steiner, Schnurrbart'tan da, hepsinden fazla Dietz'i özleyeceğini düşündü. Tuhaf. Belki oydu; yani belki delikanlı, şimdiye kadar gizli kalmış bir sapıklığını çıkarıyordu ortaya.</p>
<p>Düşündükçe sıkıldı. Gözlerini kapadı, bir daha düşündü. Başka olasılıklar aklına gelince içi bulandı. Olamazdı. O konuda neler düşündüğünü çok iyi bilirdi; iğreniyordu.</p>
<p>Düşünmek bile saçma.</p>
<p>Cebinden bir cigara çıkardı, yaktı. Kısık gözlerle yola bakarken Dietz'le ilişkisini yeniden gözden geçirdi. Kaç kere, öbürlerinin fark etmeyecekleri şekilde kayırmıştı oğlanı. Fark etmemişler miydi gerçekten? Schnurrbart arasıra bir-iki lâf değdirmişti. Ama raslantı da olabilir. Hem Schnurrbart'ın dediğine kim aldırır?</p>
<p>Ansızın bastıran bir öfke nöbetiyle Steiner, yarı içilmiş cigarasını yere attı. Köprüdeki olay (bir an unutmuştu sahi), o konuşma geldi aklına. Başkası olsa neyse ama Schnurrbart söylemişti o sözleri. Pasternack ve Dietz ile birlikteyken, gururunun kırılışını önemsememeye başlamıştı ama bu demek değildi ki Schnurrbart'ı bağışlayacak.</p>
<p>Schnurrbart, onu bir köşeye çekip söyleseydi bunları, kolaydı. Ne var ki herkesin gözü önünde aşağılanmayı kaldıramıyordu. Düşündükçe, birliği kendi yazgısıyla başbaşa bırakmaya kesin karar veriyordu.</p>
<p>Birkaç dakika daha oyalandı, kara kara düşünüyordu Sonunda başını sallayıp saatine baktı. Dokuz buçuktu; yitirilecek zaman kalmamıştı. Birlik neredeyse yola koyulurdu. Kalkarken Dietz'i düşündü yine, bir açıklama yapamayışına sinirlendi. Düpedüz salaksın sen, dedi kendi kendine; bu gidişle, pörsük memelerinin arasına bir bebek sıkıştırıp yatan ihtiyar kızlara döneceksin. Hoşuna gitti bu benzetme; sessiz bir kahkaha attı. Sonra ayağa fırladı. Tüfeğine uzanacağı sırada kocaman bir gölgenin kıpırdadığını gördü. Zoll dışında bütün adamlar mutfakta oturuyorlardı. Zaman kazanmak için köprüdeki gözcüleri de çağırtmıştı Schnurrbart; yola çıkmadan önce hep birlikte yemek yiyorlardı. Arabalar derenin dibini boylamıştı; hepsinin elinde Rus yapısı tüfekler vardı. Dorn'un yaptığı çayı içiyor, Amerikan malı konserve kutularındaki etleri silip süpürüyorlardı. Rus ekmekleri nemli ve ağırdı, yine de iştahla yiyorlardı. Yalnız Schnurrbart iştahsız gibiydi. Dietz ve Pasternack'la konuştuğunu duyuncaya kadar Steiner'in geri döneceğini ummuştu. Ama artık hiç umudu kalmamıştı. Steiner ayrılmıştı birlikten. Atılacak adımları kararlaştırmak kendisine düşüyordu bundan böyle.</p>
<p>Bir süre Kruger'in asık yüzüne baktı. Derken tutsakları gözleyen Zoll geldi aklına. &quot;Çabuk ol,&quot; dedi Maag'a, &quot;git nöbeti devral da Zoll da bir şeyler yesin. Birazdan gidiyoruz.&quot; Maag ağzına kocaman bir rosto dilimi atarken başını salladı. Schnurrbart'ın midesi bulanmıştı. Yine Kruger'e döndü; gözgöze geldiler. Kruger'in yüzünde sıkıntı okunuyordu. Aynı şeyi düşündüklerini anladı. Ne yapacaklardı tutsakları?</p>
<p>Steiner gittiğine göre sorumluluk tek kişiye yüklenemezdi. Kruger karşı koyarsa tek başına kurşuna dizemezdi kadınları. Adamların yüzlerini inceledi tek tek. Dorn, Dietz, Pasternack ve Hollerbach da kazan kaldırırlardı kuşkusuz. Kern ile Anselm'in nasıl bir tavır takınacaklarını kestiremiyordu. Zoll ile Maag'sa gözlerini kırpmadan vururlardı, emindi. Ne olursa olsun kadınların kurşuna dizilmesinde diretirse birliğin önderi olarak iyice sarsılırdı durumu. Zaten kendine kalsa, bir an bile düşünmezdi bu cezayı uygulamayı.</p>
<p>&mdash; &quot;Ne düşünüyorsun?&quot; diye sordu Kruger. Schnurrbart duraladı. Kapıya bir göz attıktan sonra, &quot;Kadınları ne yapacağız?&quot; diye sordu.</p>
<p>Adamlar yemeği bırakıp ona baktılar. Bu sorunun kaçınılmaz olduğunu biliyorlardı, yine de irkildiler. Birbirlerinden kaçırdılar gözlerini.</p>
<p>İlk konuşan Dorn'du. Çatalını masaya bıraktı, gözlüğünü çıkardı, camlarını silerken sordu: &quot;Sence ne yapalım?&quot; Schnurrbart karşılık vermedi.</p>
<p>Dorn öbürlerine döndü. &quot;Onları vursak da vurmasak da durumumuz değişmez bence. Şiddetle karşıyım.&quot; Böylesine kararlı oluşu, karşı çıkmaya itti Schnurrbart'ı. &quot;Demek şiddetle karşısın,&quot; dedi öfkeyle. &quot;Lütfen sorabilir miyim bu şiddet neden ileri geliyor?&quot;</p>
<p>Dorn serinkanlıydı. &quot;Sorabilirsin tabiî. Çünkü biz askeriz, katil değiliz. Üstelik şu anda çok daha önemli bir sorunla karşı karşıyayız. İçinizde taburun nerede mevzilenmiş olduğunu bilen var mı?&quot;</p>
<p>Hiç kimse karşılık vermedi. Schnurrbart omuz silkti. &quot;Haritadan anlarız,&quot; dedi dargın dargın.</p>
<p>&mdash;&quot;Doğru.&quot; Dorn gülümsedi. Sonra beklenmedik bir sertlikle, &quot;İyi ama,&quot; dedi, &quot;harita kimde?&quot;</p>
<p>Schnurrbart'ın yüreğine bir bıçak saplanmıştı sanki. Başını çevirdiğinde, Kruger'in ürkmüş yüzüyle karşılaştı, Hollerbach havaya fırladı: &quot;Steiner! Harita onda.&quot; Adamlar şaşkın şaşkın birbirlerine baktılar.</p>
<p>Yalnız Dorn sakindi; bunca sakin olduğuna şaşıyordu. Duyguların, ruhu geçici bir şekilde zehirlediklerini, bu yüzden de yaşamayı bozmalarına kesinlikle engel olmak gerektiğini çok önceden anlamış biri gibiydi. Yanına yığılıp kalan Pasternack'a sordu. &quot;Steiner sizinle konuşurken haritanın sözünü etti miydi?&quot;</p>
<p>Pasternack usulca, &quot;Hayır,&quot; dedi.</p>
<p>&mdash;&quot;öyleyse çıkar yol kalmıyor,&quot; dedi Dorn serinkanlı. Kruger'in bastırılmış öfkesi birden açığa çıkıverdi.</p>
<p>Yumruğunu vargücüyle masaya indirerek kükredi. &quot;Cehenneme kadar yolu var! Harita da cehenneme kadar! Ne yapayım haritayı ben? Benim haritam var! İşte!&quot;</p>
<p>Durdu, Rus yapısı tüfeğini masanın üstüne indirdi. Kaplar yuvarlandı, sıcak çay yayıldı her yana.</p>
<p>Adamlar sıçrayıp korundular. Kern'in pantolonu sırılsıklam olmuştu, &quot;Seni Rus melezi seni!&quot; diye haykırdı.</p>
<p>Kruger döndü, bir an baktı, sonra anlaşılmaz bir şeyler söyleyerek onun üstüne atıldı. Öyle hızlı çarpmıştı ki Kern sırt üstü masaya uzandı.</p>
<p>Adamlar yerlerinden fırlayıp küfrü bastılar. &quot;Kesin!&quot; diye haykırdı Schnurrbart. Sesi duyulmadı bile.</p>
<p>Kern masanın üstünden kayıp yere düştü. Hemen fırladı ayağa, Kruger'in suratına üst üste birkaç yumruk patlattı. Güçleri eşitti. Kolları yeldeğirmenleri gibi çalışıyordu; yumruklarını havadan koparıp alıyorlardı sanki. Adamların çoğu, çevrelerine toplanmış kışkırtıyordu dövüşçüleri. Dietz titreyerek duvara yaslanmıştı. Her yumrukta gözlerini kapıyor, dudaklarını yalıyordu. Kruger bir Saldırıya daha geçip ikisi birden yerde yuvarlanmaya başlayınca sesini buldu Dietz, dövüşü öfkeyle izleyen Schnurrbart'a dönerek bağırdı. &quot;Durdurmak gerek bunları, dursunlar!&quot;</p>
<p>Schnurrbart başını salladı.</p>
<p>Hollerbach'a bir göz attı çabucak. Dövüşen adamlara iki yandan yaklaştılar. Kern kalkmış, Kruger'in üstüne atmıştı kendini; kıllı elleriyle boğazına yapışmıştı. Hollerbach'la Schnurrbart, onları umutsuzca ayırmaya çalışıyor, gelgelelim bir türlü sıkıca kavrayamıyorlardı.</p>
<p>Schnurrbart, havada sallanan bacaklardan birini tutmaya yeltendi; Kern'in tekmesini yedi kasığına. Sendeledi, yere yıkıldı. Doğrulduğunda yüzü acıyla doluydu; tam o sırada bir tüfek patladı, maden parçaları yağdı üstlerine.</p>
<p>Schnurrbart arabaların boşaltılması işinde yardım etmek üzere Maag'ı yanına çağırınca, Zoll kadınlarla yalnız kalmıştı. Dışarda adamlar çalışırken o, sırtını kapıya vermiş, dikkatle kadınları gözlüyordu. Küçücük odada otuz kadar insan üstüste yığılıydı. Gözcünün işini kolaylaştırmak amacıyla Schnurrbart, tutsakları ardarda dizmiş, bacaklarını açıp ellerini ön sıradakilerin omuzlarına dayamalarını emretmişti. Birbirlerine yaslanınca daha bir rahatlamışlardı, öte uçta, başı kadınların birinin kucağında, yaralı kadın yatıyordu. Hâlâ kendinde değildi. Tutsaklar başlarına ne geleceğini bilmiyorlardı ama korkuları azalmıştı biraz.</p>
<p>Aralarında fısıldaşıyorlardı; Zoll kendisiyle alay ettiklerini sandı. Sık sık gülüşmeleri başka nasıl açıklanabilirdi ki... Kaç kere bağıra bağıra küfrederek yola getirmeye çalışmıştı onları, gelgelelim bir iki kere şaşkın şaşkın yüzüne bakmışlar, sonra yine fısıldaşmaya koyulmuşlardı. Sonunda vazgeçti.</p>
<p>Ön sırada, tam karşısında tek erkek tutsak oturuyordu; öbürlerinin aksine çok düşünceliydi. Zoll, onun durmadan yanındaki kadınla konuştuğunu fark etti. Ne konuşuyorlardı acaba? Zoll'ün içinden herifin kafasına tüfeğini indirmek geldi. Ama zaten birazdan öldürülmeyecek miydi? Bunu düşününce kızgınlığı geçti. Vakti varken iki çift lâf etsin zavallı.</p>
<p>Uzun bir süre bu hiç anlamadığı dile kulak verdi; neden Rusça öğrenmemişti sanki; sinirleniyordu, ingilizce ya da Fransızcadan kötü not aldığı zaman anasıyla babası nasıl kafasını şişirirlerdi. Ne yararını görmüştü bu azarların?</p>
<p>Öğrendiğinin yarısını hiç kullanamıyordun, öbür yarısını unutuyordun zaten.</p>
<p>Kadına baktı. Daha önce de gözüne çarpmıştı bu kadın. Taş çatlasa yirmisinden fazla değildi. Yüzü oldukça güzeldi; başını kaldırıp da gri gözlerini gözlerine diktiğinde bir tuhaf oluyordu Zoll. Alımlı kız, diye düşündü. Ne yazık ki yalnız değildiler. Onun hırpani üniformanın içinde bile güzel görünen bedeninde gezdirdi gözlerini. İri memeleri, gömleğini geriyordu sıkı sıkı; Zoll o gömleğin düğmelerini nasıl çözeceğini düşledi. Boktan bir şey, diye düşündü; ellerinin altında bir sürü kadın olsun da iş tutamasınlar! Daha fazla düşünmemek için pencereden baktı. Adamlar arabaların yanında delice çalışıyorlardı. Donanım kutularını dereye attılar. Boş arabayı köprüye doğru sürdüler, tahtalar kırılana kadar korkuluklara bindirdiler birkaç kere; sonunda araba kenardan suya yuvarlandı. Su fışkırdı her yanından.</p>
<p>Hoşnutlukla gülümsedi Zoll. Ruslar gelsin de kullansın bu arabayı bakalım. Adamlar şimdi öbür arabaya gitmişlerdi; ilgiyle izledi. Maag alnındaki teri siliyordu. İyi ki kendisini çağırmamıştı Schnurrbart. Bir iş eksilmişti başından. İçinde Schnurrbart'a karşı bir sevgi uyandı. Şimdiye kadar üstlerinden hep tiksinmişti oysa. En iyisi bundan sonra Schnurrbart'la iyi geçinmeli, ne zararı var? Steiner gerçekten gittiyse, Schnurrbart birlik kumandanı olacaktı.</p>
<p>Ne güzel! Birkaç dakika önce Schnurrbart gelip de Steiner'in gittiğini söylediğinde, bir yük kalkmıştı üstünden, ilk gördüğü gün nefret etmişti Steiner'den. Belki de yalnız ondan korktuğu için.</p>
<p>Sabahki tartışmalarını hatırladı öfkeyle utanç karışımı bir duyguyla. Güneş ışınlarıyla oynadığı oyun gerçekten çocukçaydı, gülünçtü. Ama aslında Steiner'le aralarında süre gelen sürtüşme buna yol açmıştı. Sinirlerin bir kere bozuldu mu tamam. Alçak herif de payına düşeni yapmıştı. Düşüncelere dalmış, tutsakları bütün bütün unutmuştu Ansızın ardında bir inilti duydu. Döndü, kuşkuyla inceledi hepsini. Yine deminki sessizliklerine bürünmüşlerdi. Yalnız uçtaki köşede, yaralı kadının hafifçe inildediği yerde duranlardan birkaçı başlarını çevirmişlerdi.</p>
<p>&mdash; &quot;Susun!&quot; diye bağırdı Zoll. Odanın bir yerinde gülüşmeler oldu.</p>
<p>Zoll dudağını ısırdı. Pis orospular, diye düşündü. Bunları... Parmağıyla tetiği kavradı. Karşısındaki yüzleri öfkeyle gözden geçirdi.</p>
<p>Birdenbire kalakaldı. Tam karşısında oturan kadın -adamın konuştuğu- kıpırdanmaya başlamıştı. Başını önüne eğmiş, gömleğiyle oynuyordu. Üst iki düğmeyi açmıştı; göğüslerinin ara çizgisi görünüyordu. Zoll yutkundu, adama baktı; gözleri kapalıydı adamın, kestiriyordu. Öbür kadınlar fısıldaşmayı kesmişlerdi. Ya uyuyor ya da başları önlerine düşmüş yere bakıyorlardı. Oda öylesine sessizdi ki dışarda Schnurrbart'ın adamlara verdiği emirler açık açık duyuluyordu. Zoll, midesinde bir gariplik hissetti. Tüfeği yokladı, emniyet kanadı kapalıydı.</p>
<p>Başını yeniden kaldırdığında, Rus kadınla gözgöze geldi: Kadın gözlerini dikmişti yüzüne, gömleğinin bir düğmesini daha açıyordu. Zoll şaşkın bakarken, gözünü kırptı, yavaşça gülümsedi. Zoll soluğunu tuttu. Bu işin içinde bir iş olabileceği şöyle bir geldi aklına, ama erkeklik gururu baskın çıktı; Dudaklarını yaladı, kayıtsızca bakmaya çalıştı kadına: İnce kirli parmaklarıyla son düğmeyi çözmek üzereydi.</p>
<p>Zoll pencereden dışarı baktı. Adamlar, son arabaları köprünün kenarından itiyorlardı Birkaç saniye dereyi gözlediler sonra eve doğru yürümeye başladılar. Kabarlı çizmeler basamakları çıktı, sofaya doğru yürüdü. Kapı açıldı birdenbire,</p>
<p>Schnurrbart başını uzattı. &quot;Her şey yolunda mı?&quot; Zoll başını salladı. Gözucuyla Rus kadının göğsünü örttüğünü, başını yere eğdiğini gördü.</p>
<p>&mdash;&quot;Birkaç dakika sonra nöbeti devredeceksin,&quot; dedi Schnurrbart. &quot;Maag yeryemez gelir, sen de yersin.&quot;</p>
<p>Gözleriyle tutsakları taradı. &quot;Uyuyorlar mı?&quot;</p>
<p>&mdash;&quot;Galiba,&quot; diye kestirip attı Zoll. Schnurrbart'ın gelmesine müthiş öfkelenmişti, bir an önce çekip gitseydi bari.</p>
<p>Gelgelelim Schnurrbart oyalanıyordu. Kadınların hali kuşkulandırıcıydı. Uyumaları tuhaf, diye düşünerek odanın ortasına kadar yürüdü.</p>
<p>&mdash;&quot;Derdin ne senin?&quot; diye terslendi Zoll. &quot;Her şey yolunda dedik.&quot;</p>
<p>&mdash;&quot;Kadınlara oturmalarını emretmiştim; yatmayacaklardı.&quot; Zoll, verdiği kararı tutamayacağını anlamıştı. Schnurrbart da Steiner gibi belâ olacaksa, zamanında haddini bildirmek gerekirdi. &quot;Ben senin derdini anlayamadım,&quot; dedi öfkeyle. &quot;Bırak, öyle otursunlar istedikleri gibi. Bir şey yapmaya kalkışırlarsa canlarına okurum.&quot;</p>
<p>Kadınlar bağırışmayı duymuşlardı. Doğruldular, korkuyla gözlediler ikisini.</p>
<p>&mdash;&quot;Şimdi oldu sanki!&quot; diye bağırdı Zoll. &quot;Yatarken hır çıkarma olanakları daha azdı.&quot; Döndü, bağırdı. &quot;Yatın bakalım!&quot;</p>
<p>Rus kadınlar boş gözlerle bakıyorlardı.</p>
<p>Zoll, birine doğru yürüdü, çizmesiyle omuzunu dürtüp geriye itti kadını. &quot;Yatın diyorum!&quot; diye bağırdı.</p>
<p>Öbürleri de anlamışlardı. Zoll onların usulca yere uzanışlarını keyifle gözledi. &quot;Böyle daha kolay değil mi gözcülük etmek?&quot; diye sordu Schnurrbarta.</p>
<p>Schnurrbart tedirgindi. Omuz silkti. &quot;İyi ama yüzlerini göremiyorsun.&quot;</p>
<p>Zoll sırıttı. &quot;Yüzlerini görüp de ne yapayım? Kıçları daha çekici.&quot;</p>
<p>&mdash;&quot;Hergele sen de,&quot; diyerek çıktı Schnurrbart.</p>
<p>Zoll, kapıyı bir tekmede iterek Rus kadına döndü. Gözlerini açmış, ona bakıyordu. Bacaklarını aralamış, dizlerini hafifçe yukarı kaldırmıştı; onu yüreklendirmeye çalışıyordu.</p>
<p>Kıpırdamadığını görünce, gömleğini iyice açtı, iç çamaşırının altından memesini tutup yukarı doğru kaldırdı. Soluğu kesilerek bembeyaz etin kenardan taşmasını gözledi Zoll.</p>
<p>Alt dudağını ısırdı, bütün bedeni yay gibi gerilmişti. Yine de yerinden kıpırdayamıyordu. Gözleri, dimdik yukarı kalkan, gergin, koyu kahverengi meme uçlarındaydı. Kadın eliyle yanına çağırınca, kendini tutamayacağını anladı.</p>
<p>Öbür tutsaklara baktı çarçabuk; adamın üstünde bir süre durdu bakışları. O da öbürleri gibi gözleri kapalı duruyordu ama Zoll kuşkulandı yine de. Saçma, diye düşündü. Kaç atımlık barutu var ihtiyar keçinin? Gözlerini kadının çıplak memesine çevirdi, neler olabileceğini düşündü. Bir şey olmazdı kendini bıraksa. Adamlardan biri içeri girmezse tabiî. Acele etmesi gerekiyordu. Burada mı ama?</p>
<p>Silkindi. Otuz kadına gösteri yapmak hiç de hoşuna gitmiyordu. Üstelik kayıtsız görünen bu uykulu adama da güvenemiyordu. Belki de kadının üstüne çıkmasını bekliyordu herif. Bunu akıl edince biraz duruldu. Bu Rusların hiç birine güvenilemezdi, evet. Karar veremeden tutsakları bir daha gözden geçirdi Davranışlarında kuşku uyandıracak hiç bir şey yoktu.</p>
<p>Sonra bu açılıp saçılan kadının, biraz önce uyuklayan herifle ateşli bir konuşmaya dalmış olduğunu hatırladı. Kötü kötü baktı kadına. Kadın içinden geçenleri okumuştu sanki, usulca ona doğru sürünmeye başladı. Öyle baştan çıkarıcıydı ki Zoll'ün kuşkuları bir anda dağıldı. Nereye götürebilir onu? Sonunda bir çözüm yolu buldu. Başıyla çağırdı kadını &quot;Gel,&quot; diye fısıldadı yavaşça, &quot;idi syuda.&quot;</p>
<p>Kadının yüzündeki kışkırtıcı gülümseme silindi. Artık korku okunuyordu gözlerinden.</p>
<p>Gülümsedi Zoll, &quot;Demek utangaçlık numarası yapacaksın,&quot; dedi. &quot;Bize sökmez bunlar anladın mı?&quot; Eğildi, sıkı sıkı yapıştı omuzuna, ayağa kaldırdı. &quot;Bana sökmez,&quot; diye homurdandı.</p>
<p>Hâlâ gözleri kapalı uyuklayan adama bir göz attı. Adamın yüzü sapsarıydı nedense. Zoll ansızın kapıya koştu, kadını bileğinden tutup sürükledi. Deliler gibi çevresine bakındı. Karşıki odadan adamların sesleri geliyordu. Birkaç saniye dinledi; gözlerini kısmış, kadının bileğine sıkı sıkı yapışmıştı.</p>
<p>Bir yakalarlarsa mahvoldum, diye düşündü.</p>
<p>Kadına döndü; boştaki eliyle gömleğini iliklemeye çalışıyordu. &quot;Ne olursa olsun,&quot; diye mırıldandı memesini avuçlayarak. Ona dokununca heyecanı büsbütün artmıştı. Tüfeğini doğrulttu, konuşmadan dış kapıyı gösterdi. Kadın öylece duruyordu; ağzı seyiriyordu boyuna. &quot;Yürü,&quot; diyerek onu kapıya iteledi Zoll.</p>
<p>Basamaklarda kadın kaçmaya kalkıştı. Zoll, buna hazırlıklıydı iyice sıktı bileğini. &quot;Gel,&quot; dedi soluk soluğa; öbür eve doğru koştular. Kadını iteleyerek çıkardı merdivenden, sofaya itti. Bu ev de öbürlerine benziyordu: bir yanda mutfak, öbür yanda odalar. İki kapı da açıktı. Kadını sofanın sağındaki odaya sürükledi. Yerde tutsakların battaniyeleriyle birtakım ıvır zıvır duruyordu.</p>
<p>O tüfeğini bir yere dayamaya çalışırken kadın elinden kurtuldu, kapıya doğru koştu. İki adımda yetişti Zoll. Beline yapıştığı gibi geriye çekti onu, yere yıktı, sonra heyecandan soluk soluğa üstüne atıldı.</p>
<p>Kadın kendini savunmaya çalışıyordu; küçücük yumrukları Zoll'ün suratına iniyordu ardarda, sonra bağırmaya başladı. Tutku gözlerini kör etmemiş olsaydı, bu direncin anlamını kavramaya çalışırdı Zoll. Ama düşünmedi bile. Onu çırılçıplak soydu, sonra yüzünü bir battaniyeyle örterek sesini kesti. Kadın hayvan gibi inildiyordu altında. Vlâdimir Ignatiev köprüye doğru koşarken çığlıkları duydu, yüreği daraldı. Zavallı Ninotchka, diye düşündü; gözlerinden yaslar akıyordu, zavallı küçük Ninotchka! Alman askerinin kızı boş odaya sürüklediğini pencereden görmüş, sonra fırlamıştı. Her an tüfeklerin patlayacağını, ardından haykıracaklarını beklemişti ama çıt çıkmamıştı. Artık köprüye varmıştı; orman, yeşil ellerini ona doğru uzatıyordu. &quot;Daha hızlı koş Vlâdimir Ignatiev,&quot; diyordu orman. Yüksek ağaçların sığınağındaydı şimdi. Soluk soluğa kalmıştı; köklere takılıyor, sık çalılıkta elleriyle ayaklarıyla yol açmaya çalışıyordu, sonra yola vardı. Bir an durup soluk aldı, sonra yine koşmaya başladı. Yolun köşesini dönerken ansızın duraladı, korkuyla baktı; önüne cehennem uzanıyordu sanki. Yüreği çılgın gibi atıyordu, kısılan soluğu ciğerlerinin içini dağlayıp geçen kaynar sudan farksızdı.</p>
<p>On adım ilerisinde, sabah evin önünde konuşmaya çalıştığı Alman askeri duruyordu. Sırtını bir ağaca dayamış, düşünceye dalmıştı. Vladimir Ignatiev kımıldamayı göze alamadı. Kollarını iki yanına bıraktı; kafası darmadağınıktı, düşünceleri sopanın bir vuruşuyla dört yana dağılan küçücük toplar gibiydi Ormanın dost yüzü değişmişti artık; ağaçlar ürkünç gözlerle onu izliyorlardı. &quot;Tanrım!&quot; diye mırıldandı Vladimir Ignatiev. Kalın ceketinin altında gövdesi sırılsıklamdı; alnından akan ter, gözbebeklerini yakıyordu.</p>
<p>Alman, yerinden oynamamıştı. Başını bir çevirse, bütün emekler boşa gitmiş olacaktı, kaçmasını sağlamak için kendini feda eden Ninotchka'nın çığlıkları da, hepsi. Yok yok boşa gitmemeliydi bunlar. Vladimir'in buruşuk bir kâğıt parçasını andıran yüzü gerildi. Yumruklarını sıktı.</p>
<p>Öldürmeliydi bu adamı, sonra tüfeğini alıp Krimskaya'ya doğru koşmalıydı. Hemen şimdi. Atılmaya hazırlanırken Alman birdenbire kalktı ayağa, eğilip tüfeğini alıyordu. İşte o anda Vladimir, düşen bir ağaç gibi kendini Almanın üstüne attı; birlikte yere indiler.</p>
<p>Hiç beklenmedik bir saldırıydı bu, ama Steiner tepki göstermekte gecikmedi. Düşerken hafifçe dönmeyi başardı, kendisine saldıranı tanıdı. Hemen iki büklüm oldu, uzandı, parmaklarını adamın gözlerine soktu. Boğazını sıkan parmaklar gevşedi o zaman, bir çığlık attı Rus. Steiner, bir sansar çevikliğiyle yan döndü, bir süre yerde yuvarlandıktan sonra ayağa fırladı. Adamın bir sıçrayışta çalılara daldığını görünce koştu; tam tüfeğini kapıyordu ki ayağı bir ağaç köküne takıldı yüzüstü kapaklandı. Gerçi çarçabuk toparlanmıştı ama yine de zamanında yetişemedi. Bütün mermiler bitene kadar rasgele ateş etti. Başını kaldırıp dinledi sonra, sessizliğin içinden kırılan dalların yankısı duyuluyordu. Bir an sonra sesler ormanın derinliklerine gömülmüştü; sessizlik, deniz gibi örttü üstünü.</p>
<p>Bir an kalakaldı Steiner, hâlâ kulağı havadaydı. Adamın ardından koşmanın bir işe yaramıyacağını çok iyi bildiğinden, buna yeltenmemişti bile. Bu sık ağaçlıklı ormanda adam yakalamak için bütün bir bölük gerekirdi. Üstünü başını silkelerken acıyla gülümsedi. Bir birliğe kumanda etmek, Schnurrbart gibi kuş beyinlilerin işi değildi ne olsa. Cezasını çeksin itoğlu it, temizlesin bakalım.</p>
<p>Döğüş sırasında düşen sırt çantasını almak için eğildiğinde ceketinin cebinden bir kâğıt parçası düştü. Dondu kaldı.</p>
<p>Harita, dedi kendi kendine, harita bende kalmış. Yavaşça kâğıda uzandı. Harita olmadan Schnurrbart asla bulamazdı yolu. Öfkeyle ormana baktı, yeni mevzilerin nerede olduğunu çoktan bildirmiş olması gerekirdi onlara; kendine bir küfür savurdu içinden; hiç değilse, kuzeyden girilebileceğini söyleyebilirdi canım, Krimskaya'nın güneyi bataklıktı.</p>
<p>Düşündükçe canı sıkılıyordu, haritayı alıp gidemeyeceği ortadaydı Schnurrbart'a hiç değilse bir başarı şansı tanımak gerekirdi, öte yandan şimdi dönüp haritayı verse, adamlar bir daha kolay kolay bırakmazlardı onu. En çok da bakışlarından ürküyordu. Kruger ne diyecekti sözgelimi?</p>
<p>Hollerbach? Ya Dietz? Dorn'un bakışlarından neler okunacaktı? Ama ne olursa olsun haritayı vermesi şarttı. Gerisi birliğe dönüp de nelerle karşılaşacağına bağlıydı. Hemen harekete geçti. Tüfeğine yeni bir şarjör taktı, donanım kutusunu alıp hızla yürümeye başladı. Köprüye vardığında döndü, çevresini kolaçan etti. Gözcüleri göremeyince başını salladı, evlerin oraya baktı. Bomboş görünüyordu evler, garip bir sessizlik vardı. Tedirginliği arttı. Rus'un kaçmış olduğunu hâlâ bilmemeleri imkânsız! Köprüyü geçer geçmez gözüne atlar ilişti. Üçüncü eve bağlanmışlardı; başları önlerinde öylece duruyorlardı.</p>
<p>Steiner rahat bir soluk aldı. Atları almadan yola çıkamayacaklarına göre, içerdeydiler demek. Sessizlik ürkütücüydü ama içi oldukça rahatlamıştı. Usulca tutsakların bulunduğu eve doğru yürüdü.</p>
<p>İlk evin önünden geçerken garip bir inilti geldi kulağına. Çarçabuk döndü, pencereden içeri kuşkuyla baktı. Ses kesilmişti. Parmaklarının ucuna basarak merdiveni çıktı, sofaya gelince durdu, kulak kabarttı. Yine duyuldu inilti; bu kere biraz daha hafifti. İlgiden çok merakla kapıya yanaştı, yavaşça kapıyı açıp içeri baktı. Soluğu kesiliyordu az daha. Yine de ses etmedi. Yüzü kıpkırmızıydı. Demek böyle, diye düşündü, demek sessizliğin nedeni bu! Hemen öbür yapıya koştu basamakları üçer dörder çıktı, mutfak kapısını yavaşça araladı. Buda ne demek oluyordu? Hemen tüfeğini ateşledi. Adamlar yere yapışmışlardı; eşikte tüfeğiyle duran Steiner'e şaşkın şaşkın bakıyorlardı. Kern ile Kruger birbirlerine kenetlenmiş masanın altında yatıyorlardı. Kern gevşemişti biraz, Kruger sendeleyerek ayağa kalktığında o tam bir kütük gibi kalakaldı olduğu yerde. Adamlar şaşkın şaşkın, bir hareketsiz kalan Kern'e, bir kapıya doğru yalpalayarak giden Kruger'e bakıyorlardı; Steiner'in önüne gelince doğrulmuş soluk soluğa durmuştu bir süre. İki adam bir şey söylemeden bakıştılar.</p>
<p>Ansızın gülümsedi Kruger. Burnunu kaşıdı, omuzunun üstünden Kern'e bir bakış fırlatarak, &quot;Tamam, işi bitti!&quot; dedi. Steiner habire gözlerini kırpıştırıyordu. Önceki şaşkınlığı yavaş yavaş müthiş bir kuşkuya dönüşmüştü. Gözlerine inanamıyormuşçasına kendisini süzen Schnurrbart'a döndü, sordu. &quot;Tutsaklara kim gözcülük ediyor?&quot;</p>
<p>Schnurrbart bir an duraladıktan sonra, &quot;Zoll,&quot; dedi. Soluk alamıyordu bir türlü.</p>
<p>&mdash;&quot;Demek Zoll,&quot; dedi Steiner. Birdenbire her şey günışığına çıkmıştı. Sofayı koşarak geçti, kapıyı açıp odaya baktı.</p>
<p>Kadınlar ayağa kalkmış, duvar boyunca dizilmişlerdi; yüzleri sapsarıydı. Steiner, gözlerini kısarak inceledi onları. Sonra arkasında biriken askerlere döndü. Yüzü korkunç bir hal almıştı</p>
<p>&mdash;&quot;Tanrı aşkına ne oluyor söyle,.&quot; diye kekeledi Schnurrbart.</p>
<p>&mdash;&quot;Şimdi öğrenirsiniz,&quot; dedi Steiner hınçla. &quot;Sizin gibi salakları beş dakika yalnız bırakmaya gelmez. Hadi hazırlanın bakalım. Kimse yerinden kıpırdamasın!&quot; Sonra onların soru sormalarına kalmadan koşarak uzaklaştı.</p>
<p>Dorn'un sesi titriyordu, &quot;Nerede Zoll gerçekten?&quot; diye sordu. Schnurrbart dudağını ısırdı ama karşılık vermedi.</p>
<p>Steiner kapıyı tekmeleyerek açtığında Zoll pantalonunu giyiyordu. Rus kadın yerdeydi; iniltisi duyuluyordu, çırılçıplaktı.</p>
<p>Eşikte duran Steiner'e hayretle baktı Zoll. Bir süre bakıştılar. Sonra Steiner yavaşça odaya girdi, yavaşça Zoll'ün yanına yaklaştı; yüzyüze geldiler. Rus kadının iniltisi kesilmişti.</p>
<p>Steiner, Zoll'ün gözlerindeki korkuyu görünce için için sevindi. Onu o anda vursa, ne olurdu acaba? Düşmanın tam ortasında çaresiz kalan bir birlik kumandanının yetkileri, bir savaş gemisi kaptanından ya da divan başkanından pek mi farklıydı ki? O kadarını bilmiyordu; bildiği tek şey, artık Zoll'e katlanamadığıydı. Başka bir çözüm yolu kalıyordu geriye. Çevresine bakındı; pencerenin yanıbaşında duran tek kapılı kocaman dolaba ilişti gözü. Odanın hemen hemen bütün sol köşesini kaplıyordu elbise dolabı. Sapasağlamdı ama kilidi yoktu, tahta bir mandalla kapatılıyordu.</p>
<p>&mdash;&quot;Aç şu kapıyı,&quot; dedi Steiner Zoll'e. Zoll yerinden oynamadı. Pantalonunu çekmeye çalışıyordu; son birkaç dakikada içinden geçenler yüzünden kolaylıkla okunabiliyordu.</p>
<p>Steiner'in buyruğu korkusunu büsbütün arttırmıştı. Gözüyle tüfeğini arandı. Ne yazık ki erişemeyeceği kadar uzakta, odanın öbür uçundaydı tüfek.</p>
<p>Gözgöze geldiler. Steiner yüzünü buruşturdu. &quot;Ben senin yerinde olsaydım, denemezdim,&quot; dedi soğuk bir sesle. &quot;Nasılsa uzakta. Hadi aç şu dolabı.&quot;</p>
<p>&mdash;&quot;Neden?&quot; diye sordu Zoll. Sert olmaya çalışıyordu. Steiner, tüfeğiyle göğsünü dürttü. &quot;Çok soru soruyorsun,&quot; dedi yavaşça.</p>
<p>Zoll, onun acımasız gözlerine baktı. Biliyordu, kıpırdayacak olsa, Steiner gözünü kırpmadan ateş edecekti. Yine de son bir çaba gösterdi. &quot;Neden açacağımı söylemezsen, açmam.&quot; Steiner öfkeden köpürüyordu. Tetiği çekmemek için olanca gücünü harcadığı belliydi. &quot;Hadi,&quot; dedi kısık bir sesle. &quot;Hadi çabuk ol.&quot;</p>
<p>Zoll, iyiden iyiye korkmuştu. Çarçabuk döndü, dolaba yürüdü, azıcık araladı kapıyı.</p>
<p>&mdash;&quot;İyice aç,&quot; dedi Steiner.</p>
<p>Zoll, sonuna kadar açtı kapıyı. Dolabın içi bomboştu. Steiner sevinçle gülümsedi. Başını bir an çevirince, Rus kadının bakışlarını duydu üstünde. O gri gözlerin içinde insanın içini titreten bir alev yanıyordu. Elinde bir tüfek olsaydı, hiç kuşkusuz ikimizi de vururdu, diye düşündü Steiner.</p>
<p>&mdash; &quot;Dolaba gir,&quot; dedi.</p>
<p>Zoll hemen bir adım attı içeri; gözleri korkudan büyümüştü. Böyle çok vakit kaybediyorum, diye düşündü Steiner.</p>
<p>Yürüdü, tüfeğin kabzasını Zoll'ün yüzüne indirdi.</p>
<p>Bir çığlık attı Zoll. Pantalonunu tutan elleri gevşedi; kanayan burnuna bastırdı avuçlarını.</p>
<p>Steiner umursamadan elbise dolabına tıktı onu. &quot;Gösteri bitti,&quot; dedi serinkanlılıkla. &quot;Alkışlar da dindi. Artık seyirciler çıkış kapısına doğru koşuyorlar. O zaman ne olur bilir misin?&quot;</p>
<p>Zoll'un gövdesi gitgide geriliyor, direnmeye hazırlanıyordu. Steiner tüfeğini kaptı. &quot;Anlamıyorsun. Oyun bitti. Her oyunun sonunda perde iner... bak işte böyle.&quot; Konuşurken bir yandan da kapıyı yavaş yavaş kapıyordu. Sonunda hızla çarptı, tahta mandalı takıp bir adım geri gitti. &quot;Ses edecek olursan, vururum!&quot; diye bağırdı.</p>
<p>Dolabı duvardan uzaklaştırıncaya kadar iteledi. Öyle ki dolabın arkasıyla duvar arasında sıkışabileceği bir yer açılmıştı şimdi. Duvara iyice yaslandı, bir vuruşta devirdi dolabı. Yerden bir toz bulutu yükseldi, ardından Rus kadının sapsarı yüzü göründü. Birkaç saniyelik bir sessizlik oldu.</p>
<p>Sonra Zoll haykırmaya başladı. Kabaralı pabuçlarını tahtalara indiriyordu; o zaman Steiner, tüfeğinin kabzasıyla dolabın arkasına vurdu. Ses kesildi.</p>
<p>&mdash; &quot;Gürültüyü kes,&quot; diye bağırdı Steiner. &quot;İçerde olduğun sürece başına bir şey gelmez. Kadını burada bırakıyorum.&quot; Kadına döndü, bileğinden tutup dolabın yanına sürükledi onu; yere çöktü kadın, elleriyle üstünü örtmeye çalıştı.</p>
<p>Gözlerinde hâlâ o ateş vardı ve Steiner, Zoll'ü nasıl bir yazgının beklediğini düşününce titredi. Bir an tarttı durumu. Sonra kesin kararını verdi. Zoll'ün tüfeğini aldı, kapıya doğru yürüdü.</p>
<p>Çıkarken bir şey takıldı ayağına. Baktı, Rus kadının üniformasını görünce duraladı. Ansızın aklına öyle acayip bir şey gelmişti ki sindirebilmek için bir süre bekledi. Eğildi, üniformayı aldı, evirip çevirdi. Sonra yüzünde sevinçli bir gülümsemeyle odadan çıktı.</p>
<p>Adamlar yola çıkmaya hazırdılar. Mutfağın ortasında gözleri kapalı inildeyen Kern'i gözlüyorlardı. Schnurrbart da üstüne eğilmişti Kern'in; ceketini açmış, gömleğini çıkarmış, midesine masaj yapmaya koyulmuştu. Ötekiler Kruger'in yaptığı jiujitsu numarasını tartışıyorlardı. Kern yavaş yavaş kendine geliyordu. İniltisi durmuştu. Ansızın gözlerini açtı, doğrulmaya çalıştı.</p>
<p>&mdash;&quot;Günaydın,&quot; dedi Schnurrbart gülümseyerek; içi rahatlamıştı.</p>
<p>Kern boş boş baktı ona. Sonra Kruger'i görünce aklı başına geldi. Acıyla buruşturdu yüzünü, bir küfür savurdu: &quot;Ne oldu yahu?&quot; diye sordu; midesini ovuşturan Schnurrbart'a şaşkın şaşkın baktı. Anlıyamıyordu bir türlü. Kruger'i yere yatırmış, üstüne çıkmış, boğazına yapışmıştı güzelce. Belleği orada bitiyordu işte. Çevresinde sırıtan yüzleri görünce Schnurrbart'ın ellerini ittiği gibi ayağa fırladı.</p>
<p>O sırada Steiner girdi içeri. Masaya doğru yürüyüp üniformayı attı. Sonra Kruger'e döndü. &quot;Kendine gelebildin mi bari?&quot; dedi usulca.</p>
<p>Kruger palaskasını düzeltti, terleyen yüzüne düşen saçlarını geriye iterek, &quot;Eh,&quot; dedi, &quot;şöyle böyle.&quot;</p>
<p>&mdash;&quot;Öyle diyelim öyle olsun. Hadi yürü bakalım.&quot; Sofayı geçip tutsakların bulunduğu odaya geldiler. Konuşmalar ansızın kesildi; kadınlar heyecanla başlarını kaldırdılar. &quot;Söyle, soyunsunlar!&quot; diye buyurdu Steiner.</p>
<p>Kruger onun yüzüne bakıyor, ne kadar yanılmış olduğunu düşünüyordu. Steiner aynı buyruğu yineleyince omuz silkti, kadınlara dönüp istenileni anlattı. Tutsakların yüzleri sapsarı oldu birden, kıpırdanmaya başladılar, yine de boyun eğmediler. Steiner tüfeğini indirdi, kurşunların yarısını yere boşalttı. Kadınlar korkudan bağırıp çağırmaya başladılar, ellerini havaya kaldırdılar. &quot;Kendi istekleriyle soyunmazlarsa hepsini teker teker soymak zorunda kalacağız,&quot; dedi Steiner kurşun seslerinin arasından. &quot;Söyle onlara, istediğimiz yalnızca üniformaları... yoksa... kimse ırzlarına geçmeyi düşünmüyor artık.&quot;</p>
<p>Kruger, Steiner'in üniformaları ne yapacağını anlayamamıştı ama bu iş hoşuna gidiyordu. Steiner'in söylediklerini neşeli bir sesle Rusçaya çevirdi.</p>
<p>Bu kere hemen davrandılar kadınlar. Öylesine paniğe kapılmışlardı ki gömleklerini, düğmeleri çözmeden çekip çıkarıyorlardı. Kurşun sesini duyan öbür askerler odaya doluşunca, yerlerinde kalakaldılar. Kadınlar çizmelerini çıkarmışlardı, şimdi sıra pantalonlarındaydı Yırtık pırtık iç çamaşırları memelerini güçlükle gizliyordu. Kimileri yün don giymişlerdi; çoğunun üstünde uzun erkek donları vardı.</p>
<p>Erkeklerin karşısında yarı çıplak bir köşeye büzülmüş, kinli bakışlarla onları süzüyorlardı.</p>
<p>Maag dudaklarını ıslattı. &quot;Aman, of be,&quot; diye mırıldandı, içi bir tuhaf olmuştu. Öbür adamlara bakınca onların da aynı durumda olduklarını gördü. Hepsi öne doğru hafifçe yaylanmışlardı; müthiş bir tutku okunuyordu bakışlarında. Dorn gerilerde kalmıştı, öfkeden deli gibiydi. Gerçi bu iğrenç sahnenin ne demek olduğunu tamtamına o da kavrayamamıştı ama herkesin en ufak utanç duymadan bu gösteriye katılmasına katlanamıyordu. Öndekileri dirsekleyerek Steiner'e doğru ilerledi. &quot;Bu iğrençlik de ne demek oluyor?&quot; dedi öfkeyle.</p>
<p>Steiner soğuk bakışlarla süzdü onu. &quot;Daha önce kadın kıçı görmedin mi hiç?&quot;</p>
<p>Dorn, tiksintiyle baktı onun kayıtsız yüzüne. Karşılık vermesine kalmadan Kruger, onu dirseğiyle dürttü. &quot;Boşver,&quot; diye mırıldandı. &quot;Dedikleri hoşuna gitmiyorsa gözlüğünü çıkarırsın. O da olmazsa, git dolaş biraz.&quot;</p>
<p>Dorn, haksızlığa uğramış gibiydi. Öfkeyle sırtını döndü, pencereye yürüyerek dışarıyı seyretmeye başladı. Şu son beş-on dakikada anlaşılmaz bir sürü şey olup bitmişti. Neden geri dönmüştü Steiner? Rus tutsak nerelerdeydi? Zoll neredeydi? Kadınların soyulması ne demekti?</p>
<p>Kadınların işi bitmişti. Üniformaları yığın halinde yerde duruyordu. Erkekler, aç gözlerle bakıyorlardı çıplak bedenlerine. Steiner bu bakışları görünce gülümsedi.</p>
<p>Akıllarından neler geçirdikleri apaçık ortadaydı. Ne yazık ki yitirilecek zaman kalmamıştı.</p>
<p>Kaçan tutsak, en geç üç saatte Krimskaya'ya varırdı. Steiner erkeklere döndü. &quot;Üniformalarımızı değiştireceğiz. Yerdekilerden üstünüze uyanları alın, mutfakta değişin üstünüzü. Kendi üniformalarınızı da sarıp, çantalarınıza atın. Tamam mı?&quot;</p>
<p>&mdash;&quot;Şunları mı giyeceğiz yani?&quot; dedi Maag telâşla.</p>
<p>&mdash;&quot;Ne var?&quot;</p>
<p>&mdash;&quot;Bir şey yok da. Kadın üniforması diyecektim.&quot;</p>
<p>&mdash;&quot;Bütün Ruslar, kadın - erkek, aynı üniformayı giyerler,&quot; dedi Steiner bozularak. &quot;Sen bir ayrım gördün mü?&quot; Maag yan gözle Schnurrbart'a bakıp yardım istedi.</p>
<p>Gelgelelim Schnurrbart da bir şey anlamamıştı.</p>
<p>&mdash;&quot;Fikir olarak fena değil,&quot; dedi Kruger ekşi bir yüzle. &quot;Yalnız üniformalar çok kirli.&quot;</p>
<p>Steiner, şimşek gibi bir bakış fırlattı. &quot;Daha dün, bizim domuzdan farkımız kalmadı diye kendin söylemiştin.</p>
<p>Kadınların üniformaları bizimkilerden kirli değildir nasılsa; titizlik etme boşuna.&quot; Tartışmayı korkuyla izleyen kadınlara döndü. &quot;Sor bakalım en son ne zaman yıkanmışlar. Bizden sonradır mutlaka.&quot;</p>
<p>Kruger'in verebileceği karşılık kalmamıştı. Yere baktı. &quot;Ne oldu sahi?&quot; dedi sonra, &quot;İvan kaçmış mı?&quot;</p>
<p>&mdash; &quot;Kaçmamak için deli olması gerekir,&quot; dedi Steiner iğneleyici bir tavırla. &quot;Canla başla çalışsaydınız bundan iyi bir fırsat yaratamazdınız. Asıl şaştığım nokta, kadınlar neden onunla birlikte kaçmamışlar.&quot;</p>
<p>&mdash;&quot;Bunda şaşılacak bir şey yok,&quot; dedi Kruger alınarak. &quot;Korkudan elleri ayakları tutmuyor. Hem, Zoll nerede sahi?&quot; Ansızın bir sessizlik oldu. Adamlar Steiner'e baktılar. &quot;Şu anda güven içinde her halde,&quot; dedi. &quot;Merak edilecek bir şey yok.&quot;</p>
<p>&mdash;&quot;Kaçtı mı yoksa?&quot;</p>
<p>&mdash;&quot;Sen onun yerinde olsan ne yapardın?&quot;</p>
<p>Kruger omuz silkti. Hepsi kadınlardan birinin eksik olduğunu fark etmişlerdi. Belki de Zoll, Steiner'in geri döndüğünü görmüş, kadını yanına alıp ormana sığınmıştı. O zaman Steiner'in elindeki üniforma kimindi? Bu işte bir bit yeniği var ya, dedi Kruger çenesini kaşıyarak.</p>
<p>Steiner uzun boylu düşünecek vakit bırakmamıştı. &quot;Alın üniformaları yerden,&quot; diye bağırdı. &quot;Beş dakikaya kadar yola koyuluyoruz.&quot;</p>
<p>&mdash;&quot;Beş dakika ha!&quot; diye haykırdı Maag; müthiş bir hayal kırıklığına uğramıştı. &quot;Kadınlar ne olacak peki?&quot; Steiner karşılık vermedi. Adamlar üniformaları aldılar, mutfağa gidip değişmeye başladılar. Odadan en son Steiner çıktı. Kapıda dönüp geriye baktı. Tutsaklar, çıt çıkarmadan duruyorlardı, çok acayipti görünümleri. Çizmelerini giymişlerdi, bacakları, beyaz, incecik değnekler gibi duruyordu kocaman kara çizmelerin içinde. Onlara bakarken içi yandı Steiner'in. Çarçabuk sofaya çıkıp kapıyı ardından çekti. Sonra üniformasını çıkardı.</p>
<p>Kruger tam beş üniforma denemişti. Durmadan terliyor, içinden küfürler savuruyordu. Neden sonra üstüne uyan bir pantalon buldu. &quot;Ne parlak fikir be!&quot; diye bağırdı üstüne bir göz atarak.</p>
<p>Hollerbach alayla gözlüyordu onu. İçinde bulundukları durumun ne kadar gülünç olduğu ortadaydı. Gelgelelim Steiner'in dönüşüne öylesine sevinmişti ki daha tatsız emirleri bile yerine getirmeye hazırdı. Bedenine oturan bir pantalon bulduktan sonra yerdeki yığından bir de gömlek çıkardı, öbürlerini gözlemeye koyuldu. Adamlar çarçabuk giyiniyor, dönüp bir iki adım attıktan sonra &mdash;gülünç görünmemek kaygısıyla&mdash; üstlerine daha iyi oturan giysiler arıyorlardı.</p>
<p>Kern, bulduğu pantolonun içine güçlükle girebilmişti; beline kadar çekerse paçaları dizlerinin üstünde kalıyordu. Eliyle bir süre pantolonun bacağını yokladı, sonra gülmemek için kendini güç tutan Hollerbach'a döndü. &quot;Görüyorsun ya halimi,&quot; diye yakındı. &quot;Oynatacağım valla. Ne parlak fikir be! Ruslar beni görseler gülmekten çatlarlar.&quot;</p>
<p>&mdash;&quot;Doğru, doğru,&quot; diye güldü Hollerbach. &quot;En iyisi sen öne çık. Ruslar seni görünce gülmekten tüfeklerine davranamazlar.&quot;</p>
<p>Kern, üzüntüyle başını salladı. &quot;Ne yapacağım ben? Bu halde dolaşamam.&quot; Kaygılı gözlerle açıkta kalan bacaklarına baktı. Hollerbach omuzuna vurdu hafifçe. &quot;Çok kötü değil canım.</p>
<p>İstersen bir tane daha dene.&quot;</p>
<p>&mdash;&quot;Hepsini denedim. Belimi saran bir bu var.&quot;</p>
<p>&mdash;&quot;O zaman tozluklarını sar dizlerine. Ben de öyle yaptım. Görünüş önemli değil, işimiz yürüsün de.&quot;</p>
<p>&mdash;&quot;İş ona kaldıysa,&quot; diye söze karıştı Maag. &quot;Ruslar bizim Rus olmadığımızı anlamayacaklar mı ki?&quot; Gömleğini çekiştirdi. &quot;Saçma! Ruslar bu kadar budala mı?</p>
<p>Kasketlerimizle çizmelerimize baksalar, yeter.&quot; Hollerbach, palaskasını bağlarken başını kuşkuyla salladı. &quot;Göreceğiz. Karanlıkta o kadar göze çarpmaz. Unutma ki ön hatları karanlıkta yaracağız.&quot;</p>
<p>&mdash;&quot;Bu kılıkta ha!&quot; Kern, sinirli bir kahkaha attı. &quot;Tabura vardığımızda bizimkiler ateş açacaklar üstümüze. Rus sanacaklar bizi.&quot;</p>
<p>&mdash; &quot;Sen sıkma canını,&quot; dedi Hollerbach. &quot;Üniformalarımız yanımızda.&quot;</p>
<p>&mdash;&quot;Al sana bir araba yük daha. Şu bohçanın haline bak.&quot; Kern ceketiyle pantolonunu battaniyesine sarıyordu. Gerçekten de koskoca bir denk çıkmıştı ortaya.</p>
<p>&mdash;&quot;Çok saçma,&quot; dedi Maag. Gömleğini iliklerken kadınları hatırlıyor, sıkılıyordu. Hayatının fırsatı kaçıp gitmişti elinden. Zamanı neden daha iyi değerlendirememişti? Zoll ile birlikte gözcülük ederlerken fırsat avucunun içindeydi. Bir kadın alır, nöbetleşe çıkarlardı dışarı. Ne var ki yüzünü kızartıp Zoll'e açılamamıştı bir türlü. Sonra Schnurrbart gelmişti işte, araba işi için çıkmak zorunda kalmıştı. Ama bu Kadar çabuk gideceklerini nasıl kestirebilirlerdi? Düpedüz kör talih, başka bir şey değil. Her şeyine el koyarlar bu alçaklar, diye düşündü acı acı. Oldum bittim kurtulamadım şanssızlıktan, Monika da ayrılır benden bu gidişle. Dalgın gözlerle yere baktı. Şurada çamur demiyor toz demiyor eşekler gibi çalışıyorsun aylarca, sonra ufacık bir eğlenme fırsatı çıkıyor, al sana! Kendine müthiş acıyordu, Steiner'e sövdü içinden.</p>
<p>Hepsinin nedeni Steiner'di. O ne bilir bu güçlükleri. Steiner hiç güçlük çekmeden bir kadını kendine bağlayabilir.</p>
<p>Düşündükçe hıncı artıyordu. Benim yaradılışımda birinin neler çektiğini anlayabilir mi? Bir anlasalar... şu &quot;esir tüccarları&quot; bir anlasalar, Allah kahretsin!</p>
<p>Bir süre kendi kendine mırıldandı; derken Steiner göründü kapıda, acele etmelerini söyledi. Şaşkın şaşkın baktılar.</p>
<p>Rus üniforması çok değiştirmişti onu. Daha geniş omuzlu görünüyordu, yüzü bile başkaydı. Eskisinden de sert, diye düşündü Dorn.</p>
<p>Steiner: &quot;Aptal aptal bakmayın,&quot; dedi. &quot;Burada daha fazla oyalanırsak Ruslar bastırırlar.&quot;</p>
<p>İtişe kakışa kapıya yürüdüler. Tozlukları dizlerine dolamışlardı; gömlekleri bellerinden aşağı sarkıyordu; siperli kasketlerinde Rus kokartları vardı. Sırt çantalarının ağırlığından kayışları omuzlarını kesiyordu. Steiner ile</p>
<p>Kruger, tutsakların yanına girerlerken öbürleri başlarını sallayarak birbirlerine baktılar. Yeni bir giysi diktiren kadınlar gibi uzun uzun üstlerini başlarını incelediler.</p>
<p>&mdash;&quot;İyi ki döndü,&quot; dedi Schnurrbart.</p>
<p>Dorn, tedirgin bakışlarla tutsakların yattığı odanın penceresine baktı. &quot;Onları vurmaya kalkarsa, başka bir birliğe naklimi isterim,&quot; dedi.</p>
<p>&mdash;&quot;Ama önce Tabura gitmen gerek.&quot; diye hatırlattı Hollerbach. Ensesini kaşıdı. &quot;Doğruyu söylemek gerekirse benim de hoşuma gitmiyor bu iş. Kendime habire önce canımız gelir diyorum, sonra kadınlar.&quot; Kimsenin bir şey demediğini görünce gözlerini kırpıştırarak güneşe baktı. &quot;Bugün hava güzel,&quot; dedi. &quot;Galiba bahar geliyor sonunda.&quot; Schnurrbart bezgindi. &quot;Eve bir döneyim, isterse Kuzey Kutbu kadar soğuk olsun.&quot;</p>
<p>Hollerbach iç çekti. &quot;Ben Tabura kadar gitmeye razıyım. Zoll de amma sorumsuzmuş. Ne düşünüyordu kimbilir?&quot;</p>
<p>Sustu Hollerbach, köprüye, suyun yüzeyinde dalgalanan sazlara baktı. Brigitte ile Würzburg'a yaptıkları yolculuk ansızın geldi aklına. Bir pazar günüydü. Eski şatoya çıktıktan sonra bir sıraya oturmuş, aşağılarında uzanan şehre bakmışlardı. Katedralin, Neumünster Kilisesinin çanları çalıyordu. Main Irmağının öte yanındaki tepeler, göğün koyu mavisi altında hafifçe kımıldıyor, asmaların gölgesine uyup sallanıyorlardı sanki. &quot;Keşke daha sık gelsek buraya,&quot; demişti Brigitte.</p>
<p>Bunları hatırlayınca acı, hüzünlü bir gülümseme yayıldı Hollerbach'ın dudaklarına. Dört ay süreyle her kuruşunu biriktirip, o pazarı Wünsburg'da Brigitte ile geçirmeyi kurmuştu. Yoksuldular. Çocukken zengin olmayı, bir araba alıp dünyayı dolaşmayı düşlerdi. Gelgelelim çok geçmeden dünya, bir ucu Mudau'ya açılan daracık bir geçitten başka bir şey olmamıştı gözünde, kaçmak olanaksızdı. Ufuk çizgisi, küçük kilisenin arkasındaki ormanda bitiyordu; orada dağlar, göğe kadar yükselip özlemleri ustaca engelliyorlardı.</p>
<p>Gelecekte nasıl bir hayat süreceğini görebiliyordu: babasının bütün hayatı boyunca yaptığı gibi o da demiryollarının bir istasyonunda gişenin arkasına oturup bilet satacak, yolcuların yüzlerine boş boş bakacak, sordukları saçma sorulara, terbiyesizliklerine sinirlenecek, yine de onlara hizmette kusur etmeyecekti. Sonra onların dünyaya giden trenlere binişlerini gözlerken hep geride kalacak, sanki o kulübeye zincirlenmiş gibi yerinden kıpırdayamıyacaktı.</p>
<p>Gözlerini ovuşturup çevresine bakındı. Kimse onunla ilgili değildi. Schnurrbart ile Dorn, öbürlerinin yanına gitmişlerdi. Donanım kutuları atlara yükleniyordu. Atlar tedirgin, eşinip duruyorlardı. Gür yeleleri, küçük, kibirli gözleri vardı. Maag bir değnek kaptı, dürtmeye başladı. Çılgınlar gibi çiftelemeye başladı atlar, tepindiler. Hollerbach başını salladı. Bunlar attan ne anlar, diye düşündü, yardıma koştu. Würzburg, binlerce kilometre ötedeydi yine.</p>
<p>Steiner, tutsakları bir daha neden görmek istediğini anlayamıyordu. Kruger ile birlikte odaya girdiklerinde kadınlar yere oturmuş, battaniyelere sarınmışlardı. Kötü kötü baktılar Steiner'e; Kruger de yan gözle baktı. Hiç de niyeti yoktu cellâtlık etmeye. Steiner kadınları öldürmekte diretecekse kendisi yapsındı bu işi. Steiner, onun aklından geçenleri anlamışçasına güldü. Erkek tutsak kaçıp gittiğine göre artık kadınları kurşuna dizmenin bir anlamı kalmamıştı tabiî. Zaten baştan beri kesin kararlı değildi bu konuda belki, bilmiyordu..</p>
<p>Yaralı kadın çarptı gözüne, öbür kadınlar birkaç battaniyeyle sarmalamışlardı onu. Gözleri açıktı, ona bakıyordu. Steiner yaklaşırken, öbür kadınlar vebalıymış gibi kaçıştılar. Kadının önünde durdu. &quot;Nasılsınız? diye sordu.</p>
<p>Karşılık vermedi kadın. İri elâ gözleri vardı; daha önce neden fark etmediğini düşündü Steiner. &quot;Savaş sırasında üniforma giyerseniz, düşmandan size kadın gibi davranmasını isteyemezsiniz,&quot; dedi yavaşça. &quot;Anladınız mı?&quot; Yine karşılık gelmedi yalnız kadının yüzünden, söylediklerinin anlaşıldığını sezdi Steiner. Bütün Ruslar gibi inatçı, dedi kaşlarını çatarak. &quot;Üniformalarınızın geri kalan kısmı mutfakta, alabilirsiniz. Herhalde Krimskaya'dan yardım gelir birazdan.&quot;</p>
<p>Onun gözbebeklerinin şaşkınlıkla aydınlandığını görünce sevindi, kalktı gidiyordu; tam o sırada konuştu kadın: &quot;Neden söylediniz bunları?&quot; Almancası kusursuzdu; sesi yumuşak, pürüzsüzdü.</p>
<p>Şaşkın, ona baktı Steiner. Ne güzel ses! Biraz daha konuşsaydı keşke. Üstüne eğildi, &quot;Bu odada iki kişi eksik,&quot; dedi, &quot;Siz de benim kadar biliyorsunuz bunu.&quot;</p>
<p>Açıklanmaz bir heyecanla başını kaldırdı kadın. &quot;Vladimir kaçtı mı?&quot; diye sordu. Sormuyordu da bildiğini anlatıyordu sanki.</p>
<p>Steiner başını salladı. &quot;Buradaki adamı diyorsanız, evet... kaçtı.&quot;</p>
<p>Kadın döndü, öbür kadınlara bir şeyler anlattı. Ansızın hepsinin gözleri aydınlanmıştı, anlamlı bakışlarla birbirlerini süzüyorlardı. Kadın Steiner'e baktı. &quot;İki kişi eksik, demiştiniz.&quot;</p>
<p>&mdash;&quot;Kız öbür evde.&quot;</p>
<p>&mdash; &quot;Şey...&quot; Kadın diliyle dudaklarını ıslattı. &quot;İyi mi?&quot;</p>
<p>&mdash;&quot;Kimse o yüzden hastalanmaz,&quot; dedi Steiner alayla.</p>
<p>Kadının yüzü ansızın karardı. &quot;Size yakışmıyor,&quot; dedi yavaşça. &quot;O yüzden hastalanan çok, ta buramızdan yaralandık.&quot; Elini battaniyenin altından çıkardı, göğsünü gösterdi.</p>
<p>Steiner tüfeğini omuzuna asmıştı, eğilip sordu: &quot;Nasıl oluyor da Almancayı bu kadar iyi biliyorsunuz?&quot;</p>
<p>Kadın duraladı bir an. Sonra, &quot;Çocuklara öğretiyorum da ondan,&quot; dedi. &quot;Öğretmenim de...&quot; Mesleğinden gurur duyduğu belliydi.</p>
<p>&quot;Yaa,&quot; dedi Steiner. &quot;İyi ama neden Almanca öğretiyorsunuz?&quot;</p>
<p>&mdash;&quot;Siz neden Fransızca ya da İngilizce öğretiyorsunuz?&quot;</p>
<p>&mdash;&quot;Çünkü Fransa'yı aldık, yakında İngiltere'yi de ele geçireceğiz de ondan. Anlıyor musunuz?&quot;</p>
<p>Kadın usulca başını eğdi. Konuşmaktan yorulmuştu, kara gölgeler geziniyordu yüzünde. Ölecek, diye düşündü Steiner, içi yandı. Bu düşünceyi kovalamak istedi. &quot;Hepimiz öleceğiz, neden üzülelim,&quot; sonra sordu: &quot;Eee?&quot;</p>
<p>&nbsp;</p>
<p>Kadın bir süre yüzüne baktı, sonra gözlerini kapadı. &quot;Karşılığını siz de biliyorsunuz,&quot; dedi bitkince.</p>
<p>Steiner başını salladı, doğruldu. &quot;Daha o gün gelmedi,&quot; dedi. &quot;Almanya'ya daha çok yol var.&quot;</p>
<p>Kadın yeniden açtı gözlerini; titrek ışıklar parlıyordu gözlerinde. Yavaşça başını döndürdü, güçlükle duyuluyordu sesi: &quot;Bizim... için... o kadar değil... Ama... sizin... için uzak.&quot; Steiner onun usulca ölen yüzüne baktı. Sonra yavaşça kalkıp odadan çıktı. Kruger peşinden geliyordu. Dışarda, bir an durakladı Steiner. Köprünün ötesinde ağaçlar sessiz ve hain duruyorlardı. Ağaç dallarının boğumları, ahtapot kollarına dönmüştü: yemyeşil yapraklarla kaplıydılar ve kıyının öte yanındaki insanlara koyu gölgelerini yansıtıyorlardı. Steiner titredi. Bu görüntüyü savmak için yüzünü sıvazladı. Oynatıyorum galiba, diye düşündü. Ormanın uğursuz perdesine çarpıp yankılanıyordu ölen kadının söyledikleri. Yine de onun söylediklerinden çok sesi bir şeyler uyandırmıştı içinde. Yüreği hızla çarpıyordu, anılar dört bir yana dağılmıştı. Şimdi başka bir ağaçlık vardı çoktan unutulmuş bir çayırın sesleriyle çınlayan. Uzun otlar salınıyorlardı rüzgârda, yabani sümbüller oynuyordu, çiçeklerin tomurcuklarında o yabansı pembe pırıl pırıl yanıyordu, karalı beyazlı kelebekler dört dönüyorlardı havada . Ormanın üstünde ciddî ve güçlü havasıyla dağ yükseliyordu; granit doruğunda beyaz bulutçuklardan bir halka vardı. Bir ses, konuşuyordu habire, çocukça, aşk dolu sözler söylüyordu, yumuşak bir ses, karanlık bir ses, sonra çayır, orman, dağ, bulutlar ve gök, bu sabırsız ağzın her dokunuşunda eriyip gidiyorlardı. Steiner soluk soluğa durdu, yüzü yasla gerilmişti.</p>
<p>Kruger omuzuna dokununca kendine geldi. Adamlar atların yanında duruyorlardı; onların Rus üniforması içinde bezgin duran yüzlerine baktı, sonra yine ormana. Yavaş yavaş indi merdivenlerden, onları yanına çağırdı. Sonra köprüye doğru yürüdü. Adamlar bitkin adımlarla hemen ardından seyirttiler, ormanın yeşil gölgeleri sardı çevrelerini.</p>
<p>Elbise dolabı ahşaptı. Yalnız yere yakın bölümde, yani kapının orada bir parmak boyunda bir çatlak vardı. Altındaki yükselti yüzünden temiz hava içeri girebiliyordu. Zoll mide üstü yatmış, ağzını çatlağa dayamıştı. Steiner'in dolabı devirmesinden bu yana on dakika kadar geçmişti. Zoll kıpırdamıyordu. Düşerken başını kapıya vurmuştu, gözlükleri kırılmıştı. Bu ahşap kafesten kurtulmak için delicesine çalışmıştı önce ama sonunda vazgeçmişti. Steiner'in her zamanki tatsız şakalarından, tuzaklarından biriydi bu; adamlar neredeyse gelir çıkarırlardı onu. Sırıtan suratlarını görebiliyordu, onlara ne söyleyeceğini bile düşünmüştü.</p>
<p>Tekrar tekrar kendine soruyordu: nasıl oluyordu da o anda başkası değil de Steiner giriyordu içeri? Belki Schnurrbart yalan söylemişti; sırf Steiner Zoll'ü yakalayabilsin diye.</p>
<p>Yapar o alçak! Zoll böyle suçüstü yakalandığı için küfrediyordu kendine. Çaresizlikten yumruklarını sıkıyordu. Kıpırdamadan yatarken tırmalama sesleri duydu. Başını kaldırıp kulak verdi. Belki de Rus kadındır, diye düşündü.</p>
<p>Steiner orada bırakacağını söylemişti ya. Korkutmak için bir numara daha. Belki de adamlar dolabın çevresinde duruyor, imdat istemesini bekliyorlardı dört gözle. Yok, o kadar uzun boylu değil. Tam tersine. Yüksek sesle ıslık çalmaya başladı, Steiner'in tüfeği yüzünü müthiş acıtmıştı ama o aldırmadı, onların şaşkın bakışlarını gözünün önüne getirdi, gülümsedi.</p>
<p>Dolabın içi gitgide ısınıyordu. Türk hamamındaydı sanki; üstünde yalnız gömleğiyle pantalonu olduğu halde terlemeye başladı. Yine Steiner geldi aklına. Bunu ödetirim ona, dedi kendi kendine, bir kurşunda hesabını görürüm.</p>
<p>Dişlerini sıkıca kenetleyip karanlığı gözledi. Sıcak artıyordu; sonunda gömleğinin düğmelerini çözdü, pantalonunu indirdi, sırtüstü döndü. Beni yumuşatacaklarını sanmasınlar, diye düşündü. Beklemekten usanınca çıkaracaklar beni ister istemez. Gözlerini kapayıp uyukladı. Görüntülerle anılarla doluydu kafası. On sekizinci doğum yılı armağanı olarak babasının verdiği Mercedes'te kurulmuş gördü kendini.</p>
<p>Gözleriyle arabayı izleyen, araba yanlarından geçerken adımları yavaşlayan, binmeye can atan kızlar geldi gözünün önüne, &quot;Nereye gidelim?&quot; diye sorardı ve karşılık hep aynı olurdu. &quot;Nereye olursa.&quot; Zoll gülümsedi. Böyle araba gezintileri için biçilmiş kaftan sayılabilecek yüzlerce kuytu yer bilirdi, nereye olursa dendiğinde gidilecek yerlerden. Bir ara özel birtakım anılar geldi aklına, heyecanlandı. Rus kadınlarla olan son serüvenini düşündü, nasıl olgunlaşabileceğini tarttı. Çok çabuk boşalıyorum, diye düşündü tedirgince. Ellerini başının altına koydu, on beş dakika kadar yattı öylece. Sonra yine kuşkulanmaya başladı. Steiner işi bu kadar uzatamazdı; Öbür adamlar mutlaka karşı çıkarlardı. Pantolonunu ayağına çekti yüzüstü döndü, kulağını dolabın yanına dayayıp dinlemeye başladı; soluğunu tutmak için öyle bir çaba harcıyordu ki dayanamadı.</p>
<p>Sessizlikte, tedirginliği korkuya dönüştü. Ansızın birliğin yola çıkmış olabileceği geldi aklına. Gururunu ayak altına alıp haykırmaya başladı. Önce yavaşça, çekinerek bağırıyordu, sonra gittikçe arttı bağırtısı, sonunda düpedüz inlemeye başladı. Eğildi, topuklarıyla dolabın altını tekmelemeye koyuldu. Ellerini çatlağa soktu, kanatıncaya kadar kapıyı çekiştirdi. Sonunda soluksuz, kalakaldı.</p>
<p>Gittikçe, Steiner'in kendisini orada bıraktığına, dışardan yardım görmezse bu dolapta ilelebet kapalı kalacağına inanmaya başlıyordu.</p>
<p>Sırtüstü yatıp karanlığa baktı. Gözlerinin önünde kırmızı benekler uçuşuyordu; gözlerini yumunca, ışıklı yuvarlar haline geliyordu benekler; yeniden açmaya görsün dört yana sıçrayan kıvılcımlar oluveriyorlardı. Kendimi bırakmamalıyım, diye düşündü. Ses etmemeliyim.</p>
<p>Düşünmeye çalıştı. Dışardan birtakım gürültüler duyar gibi oldu. Ne olduğunu anlayamadan dolabın yerinden oynadığını hissetti. İki kere başını tahtaya çarptı, sonra günışığı ansızın Öyle bir bastırdı ki gözleri kamaştı. Şaşkınlıkla doğruldu, üstüne eğilen alay dolu yüzlere, bedenine soğuk terler döktürten öfkeli bakışlara, kirli iç çamaşırlarının altından taşan memelere şaşkınlıkla baktı; sonra uzandılar, saçını, giysilerini, kollarını bacaklarını yakalayıp odanın ortasına attılar onu. Kendini savunmaya kalkışınca, eli kolu bağlandı, giysileri yırtıldı, acımasız yumruklar indi üstüne.</p>
<p>Tam tepesinde ırzına geçtiği Rus kadını duruyordu. Saçları alnına dökülmüştü; gözleri, içerden aydınlatılan yeşil bir cam gibi duruyordu. Ne öbürleri gibi vurdu ona, ne de sövdü.</p>
<p>Yalnız tepesinde duruyor,, sessizce yüzüne bakıyordu. Ve Zoll, alnından akan kan ağzından burnundan fışkırırken, gövdesinin her yanına inen tekmelerle tokatlar altında kıvranırken, kenetli dişlerinin arasından inleyerek acıdan neredeyse bayılmak üzereyken onun yüzünden başka hiç bir şey göremedi. Kendi dişlerinin izlerini gördü memelerinde, çürüklerle dolu boynunu, gözlerinin acımasız parıltısını gördü.</p>
<p>Ansızın öbür acıları bir anda silen bir acı saplandı içine, yüreğine kızgın demir gibi işledi. Artık insan çığlığına bile benzemeyen bir çığlık kopardı; kadınlar tokat yemiş gibi geri çekildiler, kulaklarını elleriyle tıkadılar. Ama çığlık sürdü.</p>
<p>Duvarlarda büyük titreşimler yaratan korkunç bir hayvan böğürtüsüydü bu, sürdü, sürdü; sonunda kadınlardan biri korkusunu altetti, böğüren, kıvranan, kaynayan gövdenin üstüne atladı. Öbürleri de atladılar onun ardından; tekmeliyor, çiğniyor, bağırıyorlardı, sonunda en ufak inilti, en ufak titreme bile ezilip gitti kocaman çizmelerin altında. Onun işini bitirip de odadan çıktıklarında güneş ışınları doldu içeri; hırpalanmış gövdenin ayakları bir ışın kümesinde yüzüyordu.</p>
<p>Yüzbaşı Stransky, Binbaşı Vogel'i yoklamaya karar vermişti sonunda. O akşam yola çıktı. Üçüncü Tabur Karargâhı, batıya doğru hafif bir eğimle inen bir otlağın ortasında, 121.4 Tepesi'nin kuzeyindeydi. Kıyıları sık çalılarla örtülü olan küçük bir ırmak, korunakların hemen yanından akıp gidiyordu. Stransky kapıyı açtığında içerdeki mum ışığını gördü, Vogel'in bir konuğu olduğunu anladı. Kiesel oturuyordu karşısında.</p>
<p>Vogel kalktı. &quot;Olur şey değil!&quot; diye haykırdı. &quot;Ne sürpriz bu böyle!&quot;</p>
<p>Stransky, Kiesel'in varlığından duyduğu sıkıntıyı gizlemeye çalışarak gülümsedi. &quot;Uygunsuz bir zamanda gelmedim ya.&quot;</p>
<p>&quot;Saçmalama!&quot; Vogel içtenlikle elini sıktı. &quot;Dün bekliyordum seni, hoş ne zaman gelsen sevinirim ya!&quot; Bir köşeden birkaç şişe çıkarıp masanın üstüne dizdi.</p>
<p>Kiesel yutkundu. &quot;Saygılarımı sunarım Vogel. Burada, Rusya'nın güney yöresinde otuz yedilerin Moselle şarabını bulup çıkarmak! Duyan olursa konuklar kapını aşındırırlar artık.&quot;</p>
<p>Binbaşı şişelerden birinin tıpasını çıkarırken bir kahkaha koyverdi. &quot;İnsan örgütlemeyi bilmeli, yeter. Eski bir asker için de pek güç bir iş değil beyler.&quot; Bardakları doldurdu. &quot;Hem biz de bir Moselle şişesi kadar gülünç kaçmıyor muyuz buralarda! Hadi sağlığınıza!&quot;</p>
<p>Bardaklarını vurdular. Stransky yavaşça yudumladı şarabını. &quot;Müthiş binbaşım,&quot; dedi, &quot;bu kuru dudaklar nicedir ölümsüzlük şarabından tatmamışlardı&quot;</p>
<p>Binbaşı tatlı tatlı gülümsedi, sonra bir paket sigara koydu masanın üstüne. Sigaraları yakarlarken Stransky etrafına baktı. Mumların solgun ışığı duvar tahtalarına dev gölgeler işliyordu. Binbaşının çatılmış tahtalardan yapılma yatağı kapının yanındaydı. Yatağın baş yanında içi herhalde giysi dolu bir sandık duruyordu. Binbaşının tüfeği, fişekliği ve yağmurluğu çivilere asılmıştı.</p>
<p>Stransky işlemeyen sigarasını üstüste çekti. Yanmaya başlayınca döndü, bacak bacak üstüne atarak binbaşıya sordu: &quot;Burada oluşumuz neden gülünç geliyor size binbaşım?&quot;</p>
<p>Vogel kısacık kesilmiş kar beyazı saçlarını salladı. Bardağını hafifçe öteye itti. &quot;Açıklayayım Herr Stransky,&quot; dedi, &quot;Böyle boyuna itfaiyecilik oynayacaksak, ateşin bulunduğu yerden en az yüzlerce kilometre uzakta durmamızın bir anlamı yok. Yani şimdiki durumumuzun. O yüzden gülünç kaçıyoruz.&quot; Stransky, kaşlarını çattı. &quot;Sizi anlayamıyorum. Çok önemli bir görevimiz var burada, onu yerine getirmekle yükümlüyüz. Bana kalırsa bir önyargıdan hareket ediyorsunuz. Hem...&quot; kibarca güldü... &quot;anakaynağı kurutulmuş bir güç bile tek başına işler yapabilir. Değil mi Herr Kiesel? Ya da belki siz daha yararlı olabileceğimiz bir yer söyleyebilirsiniz bana. Bu köprübaşının stratejik önemi tartışılamaz bence.&quot;</p>
<p>Kiesel'in karşılık vermesine kalmadan binbaşı yumruğunu masaya indirdi. &quot;Stratejik önem mi? Dekoratif önem demek daha doğru.&quot; Öne doğru eğildi, dirseklerini masaya dayadı. &quot;Siz uyuyor musunuz? Bugüne kadarki aşamalar önümüzde.&quot; Güldü. &quot;Duvara çarpmaya kadar ilerleyen, sonra da geri dönen körlerden farkımız yok. Sola, sağa, şuraya, buraya.</p>
<p>Sonuç ne, biliyor musunuz?&quot; Göğsü inip inip kalkıyordu. Gür kaşlarının altından kinle bakıyordu gözleri. Stransky, tedirgin gözledi onu. &quot;Söyleyeyim size. Boşuna güç harcamak. Tükenmek. Kargaşa. Katillik.&quot; öfkeyle kaldırdı bardağını, büyük bir yudum aldı.</p>
<p>Stransky kuşkuyla gülümsedi. &quot;Herkes aynı düşünceyi paylaşmayabilir,&quot; dedi serinkanlılıkla. &quot;Büyük deneylerin birikimiyle konuştuğumuzdan kuşkum yok. Yalnız lütfen şunu unutmayın ki Birinci Dünya Savaşı'ndan bu yana savaş tekniğinde büyük değişmeler oldu. Artık söz gelimi Verdun'daki gibi kan revan içinde kalıncaya kadar atılmıyoruz ileri. Düşmanın zayıf noktalarını arıyoruz. Bu da hareket gerektirir.&quot;</p>
<p>&mdash;&quot;Pöf!&quot; Vogel elini salladı. &quot;Yeter bu saçmalar. Ne zayıf noktası? Biz güçlü noktaları bulduğumuzu sanıyorduk, zayıfları değil. Saygınlık, ün; orduların çiğnenmesi, yokolması pahasına bütün bunlar. Bakın.&quot; Parmaklarıyla saymaya başladı, &quot;önce Leningrad'da bir kargaşa, sonra Moskova'da burun kanaması, sonra Stalingrad'daki ameliyat, en sonunda da Kafkasya'da kesilip biçilme. Ne geçti elimize? Yoksa siz bir şey geçti diye mi düşünüyorsunuz?&quot; Stransky ters bir cevap vermemek için kendini güç tuttu.</p>
<p>Vogel öylesine öfkeliydi ki şu anda tartışmayı ileri götürmek akıllı bir davranış olmazdı.</p>
<p>Binbaşı bardakları yine doldurdu. &quot;Ben asıl nerede yanıldığımızı anlamak istiyorum!&quot; dedi sinirli bir sesle.</p>
<p>&mdash;&quot;Biz yalnızca başkalarının başlattığı bir işi sürdürdük,&quot; dedi Kiesel. &quot;Şimdi de, bana kalırsa, yerimizi alanları tanıtıp dünya tarihi sahnesinden çekilmemiz gerekiyor.&quot;</p>
<p>&mdash;&quot;Doğu halklarını mı?&quot; diye sordu binbaşı. Kiesel başını salladı.</p>
<p>Stransky acı acı gülümsedi. &quot;Sözleriniz, etkilemekten çok şaşırttı beni,&quot; dedi. &quot;Bir subayın ağzından bu sözleri duymak gerçekten beklenmedik bir şey. Rusları kendi gözlerinizle gördünüz. Nasıl olur da bu barbarlar bizden yönetimi devralabilirler?&quot;</p>
<p>Kiesel gülümsedi. &quot;Sandığınızdan da kolay. Unutmayın ki bir ulusun tarihi on yıllarla değil, yüz yıllarla, bin yıllarla ölçülür. Sözgelimi Komünizm, Doğu halklarını büyülü uykularından uyandırmaya yarayan bir borazan sesidir. Birkaç yıl sonra evrimin kısacık ama kaçınılmaz bir parçası olduğu anlaşılacaktır.&quot;</p>
<p>Binbaşı konuşmanın sakıncalı bir yere geldiğini sezmişti. Konuyu değiştirmek amacıyla kayıp birlikten haber sordu. &quot;Daha bir haber alamadınız mı?&quot;</p>
<p>Stransky sıkıntıyla haber alamadığını bildirdi. Binbaşı, üzgün üzgün salladı başını. &quot;Onları yok saymamız gerekecek.</p>
<p>Durum pek umutlu değil. Kaç kişiydiler?&quot;</p>
<p>&mdash;&quot;On bir.&quot;</p>
<p>&mdash;&quot;Kurtulamazlar, sayıları çok az. Yakından bilirim. Bir keresinde ben de aynı duruma düşmüştüm. Birinci Dünya Savaşı sırasında Soissons'dayken. Lanet bir şeydir. Yola çıktığımızda bir bölük adamdık, kala kala sekiz kişi kaldı geriye.&quot; Boşluğa daldı bir süre.</p>
<p>Stransky bu arada konuyu kaydırma fırsatını bulmuştu. Kiesel'e döndü. &quot;Tümende durum nasıl sizce?&quot;</p>
<p>&mdash;&quot;Genel durum mu yoksa bizim özel durumumuz mu?&quot;</p>
<p>&mdash;&quot;Bizim durumumuz.&quot;</p>
<p>&mdash; &quot;Ruslar geniş çapta bir saldırıya hazırlanıyorlar, Krimskaya'daki istihbaratımız yeni yeni tümenlerin geldiğini bildiriyor.&quot;</p>
<p>&mdash;&quot;Öyleyse kıyasıya bir çatışmaya gireceğiz demektir,&quot; dedi binbaşı. &quot;Ama bunu da atlatırız nasılsa. Hiç değilse beni siperimden çıkaramazlar,&quot; diye ekledi.</p>
<p>Kiesel gülümsedi. &quot;Tam bir asker gibi konuştunuz!&quot;</p>
<p>Bu eski savaş kurdunun cesareti konusunda bir sürü öykü dinlemişti. &quot;Zaten başka çözüm yolu da yok. Ruslar bir gedik bulurlarsa işimiz bitti demektir.&quot;</p>
<p>Stransky sert bir baş hareketiyle bu sözleri onayladı. &quot;Haklısınız. Daha bugün bölük kumandanlarıma aynı şeyi söyledim. Köprübaşını tutmamız gerek, tutacağız da. Ben yürekten inanıyorum.&quot;</p>
<p>&mdash; &quot;Elbet tutacağız.&quot; Kiesel dudaklarını buruşturdu. &quot;Deliler gibi savunacağız kendimizi, öyle ki köprübaşı hepimize mezar olacak, kocaman bir aile mezarı; hem de ne için... falanca gün bu kahramanca savunulmuş topraklardan genel strateji başka türlü gerektiriyor diye kendi isteğimizle geri çekilebilmek için.&quot;</p>
<p>&mdash;&quot;Çok karamsarsınız,&quot; dedi Stransky. &quot;Neden durumumuzun olumlu yanlarını görmezlikten geliyorsunuz? Düşmanın üstün gücünü oyalayacak, böylece cephedeki yükü azaltmış olacağız.&quot;</p>
<p>&mdash;&quot;Çok romantiksiniz Yüzbaşı Stransky,&quot; dedi Kiesel soğuk bir sesle. &quot;Bizim bulunduğumuz yerden savaşın kaderine önemli bir katkıda bulunacağımızı düşünmek çok garip.&quot;</p>
<p>&mdash;&quot;Aferin!&quot; diye haykırdı binbaşı. &quot;Gerçekten Stransky, deminden beri neler söylüyorsun sen? Ölenler boşuna ölüyor.&quot; Artık iyiden iyiye öfkelenmişti; başını önüne eğmiş, pusmuş duran Stransky'yi öfkeyle süzdü.</p>
<p>&mdash;&quot;Yüzbaşı Stransky kendi düşüncelerini savunmakta haklı.&quot; Kiesel durumu kurtarmaya çalışıyordu. &quot;Bence...&quot; zorla gülümsedi... &quot;bence böylesine umutsuz bir durumda bile içimizde çıkar yol arayanların bulunması hepimizin iyiliğinedir. Keşke ben de aynı görüşü paylaşabilseydim. Her şey daha kolay olurdu,&quot; dedi yavaşça.</p>
<p>Binbaşı homurdanarak bardağını eline aldı. Sonra ev sahibi olarak görevini hatırladı. Tatlı bir sesle, &quot;Öyle asma suratını canım,&quot; dedi Stransky'e, &quot;kırk yılda bir biz de içimizi boşaltalım dedik. Bozulma.&quot; Kiesel'e döndü. &quot;Ben köylüleri düşünüyorum asıl. Biliyorsun, yirminci yüzyılımızın en şanssız bulgusu onlar. Sanırım Yüzbaşı Stransky ile hiç değilse bu konuda birleşiyoruz.&quot;</p>
<p>Stransky bu arada kendini toparlamıştı; her zamanki kibirli gülüşü maske gibi duruyordu yüzünde. &quot;Bu sonuca nereden geldiğinizi anlamıyorum,&quot; dedi. &quot;Her asker savaş zamanında güçlüklerle, yoksunluklarla boğuşur. Neden Alman askeri öbürlerinden daha çok çeksin?&quot;</p>
<p>&mdash;&quot;Anlamıyorsun ha?&quot; Binbaşı masaya öyle sert bir yumruk indirdi ki bardaklar şangırdadı. &quot;Nedenini söyleyeyim sana. Adamlarımızda ülkü diye bir şey kalmadı. Ne dünyanın özgürlüğü için savaşıyorlar ne de Batı kültürünü kurtarmak için. İstedikleri yönetim şekli uğruna çarpıştıkları da yok.</p>
<p>Canlarını kurtarmak için savaşıyorlar yalnızca, o zavallı talihsiz hayatlarını. Bunu da anlamıyor san...&quot; Ansızın sustu. Stransky soğuk bakışlarını yüzüne dikmişti. &quot;Az mı?&quot;</p>
<p>&mdash;&quot;Çok önemli tabiî,&quot; dedi Kiesel. &quot;Ama yetmez. Aksi halde adamların çoğu cepheden kaçarlardı bugüne kadar. Belki de...&quot; binbaşıya döndü... belki de tartışmanıza başka bir ışık tutabilirim. Et dayanıklıdır, kâğıdın dayanıklı oluşu gibi.</p>
<p>Üstüne konan her şeyi kaldırır. İyiye kullanılabilir, kötüye çekilebilir. Ve nicedir ülkü adı altında öteye beriye çekiştirildiği için kötüye kullanılmıştır. Ölmesine, öldürmesine gözyumulmuştur; artık yalnız kendi için yaşıyor sanılmıştır.</p>
<p>Ama bütün bunların ötesinde sıradan bir asker namusu vardır: arkadaşlarını bırakıp kaçmasına engel olur bu namus. Bir de her şeyin eninde sonunda düzeleceğine ilişkin son bir umut kıvılcımı kalmıştır.&quot;</p>
<p>&mdash;&quot;Bugünkü durumumuzu düşünürsek,&quot; dedi Stransky kabaca, &quot;böyle konuşmalar ihanetin eşiğine getirir insanı. Bir askerim ben, ülkemin çıkarlarını kendi görüşlerimin üstünde tutmak görevimdir.&quot;</p>
<p>Kiesel güldü. &quot;Hepimiz görevimizi yapıyoruz Yüzbaşı. Umarım bir gün tarih, yetkili Alman subaylarının vicdanlarıyla giriştikleri bu korkunç savaşı değerlendirebilecektir.&quot; Son derece ciddî bir tavırla eğildi. &quot;İnanç uğruna savaşmak, kahramanlık gerektirmez. Ölülerin geriye bırakabildikleri tek ve son bildiri fedakârlığın anlamsızlığı olunca başlar kahramanlık. Bunu unutmayın Yüzbaşı Stransky.&quot;</p>
<p>Mumlardan biri bitmişti; fitil erimiş mumun içine düşünce kendiliğinden söndü. Binbaşı kollarını kavuşturmuş, dalgın dalgın oturuyordu. Ansızın ayağa kalktı. &quot;Geç oldu. İzin verirseniz mevzilere bir göz atayım.&quot;</p>
<p>Kiesel bardağını sonuna kadar dikti, kalktı. Stransky de kalktı onun ardından. Binbaşı onları kapıya kadar uğurladıktan sonra Kiesel'le el sıkıştı. Stransky'ye döndü; &quot;Bu alayda hain yoktur Yüzbaşı, yalnızca sağduyu sahibi kimseler vardır. Bazıları kullanırlar sağduyularını, bazıları kullanmazlar. Bunu söylemek tedbirsizlik olabilir ama gerçek düşüncem bu yolda. İyi akşamlar baylar.&quot;</p>
<p>Kapı kapanınca iki subay birbirlerine baktılar. Stransky kendini tutamadı artık, &quot;Katlanılmaz bir adam!&quot; diye patladı.</p>
<p>&mdash;&quot;Sizce öyle mi?&quot; dedi Kiesel. &quot;Ben Binbaşı Vogel hakkında çok önceden bir kanıya varmıştım, görüşümü değiştirmek gereğini hiç duymadım. Birinci sınıf bir eski askerdir, üstelik çok sevimli bir insan. Sizin düşünceleriniz gerçekten ilginç. İyi geceler.&quot; Resmî bir selâm verdikten sonra yürüdü gitti.</p>
<p>Stransky, sağına soluna bakmadan tepeyi tırmanmaya koyuldu. Ne yapacağını kestiremeyecek kadar öfkelenmişti. Ayaklarının altında toprak, karanlık ve kıpırtısız yatıyordu; sırtı kambur, hareketsiz bir hayvan gibi. Stransky içinin titrediğini hissetti. Korunağın ufak tefek rahatlıkları bile gözünde büyüyordu, hızla güneydeki yamaçtan inmeye başladı. Yarı yola gelince durdu ansızın. Yıldızlardan garip bir vınlama sesi geliyordu; giderek korkunç bir kükremeye dönüştü ses. Stransky hemen yere attı kendini, yüzünü kollarına gömdü. Bomba, müthiş bir gürültüyle patladı.</p>
<p>Kıvılcımla karışık bir rüzgâr tozu toprağa kattı, pis bir barut kokusu yayıldı. Stransky kıpırdanmadan yatıyor, soluğunu tutmuş, gelecek saldırıyı bekliyordu. Uzaktan aynı vınlama başlayınca parmaklarını toprağa sokup gözlerini kapadı.</p>
<p>Ama bu kere başının üstünden geçti bomba, tepenin ötesinde bir yerlerden tok bir ses geldi. Sonra derin bir sessizlik oldu.&nbsp; 121.4 Tepesine ilk bombalar atılmıştı.</p>
<p>Bir süre Stransky olduğu yerde kaldı. Dakikalar geçip de yeni bir bomba patlamayınca kalktı yerinden, ağzındaki kumu sildi, bacaklarını yokladı. Yaralanmaması mucize gibi bir şeydi. Ölüm öylesine yakınından geçmişti ki.</p>
<p>Korunakta hemen yatağa attı kendini. Uzun bir süre tavanı gözledi Kiesel aklına her gelişinde müthiş bir öfke sarıyordu benliğini. Davranışını hafifletecek özürler aramaya başladı. Fransa'da geçirdiğim dönem yumuşattı beni, diye düşündü. Eski Stransky değilim artık Elbette Paris'te kaldığı iki yıl, derin izler bırakmıştı üstünde. Bir karargâh taburunun kumandanıydı o sıralar, binlerce sivilin gözünde taçsız bir kraldı. Albayın villasındaki şölenler, Fransız şarapları, uçarı kadınlar; gözlerini yumup anıların akışına bıraktı kendini.</p>
<p>Sonra doğu cephesine naklini istediğini söylediğinde albayın yüzünde beliren alaycı gülümsemeyi gördü. Albayın sözleri şu an bile çınlıyordu kulaklarında. &quot;Seni durduramam,&quot; demişti albay, &quot;çünkü biliyorum ki sen gitmezsen doğu cephesi bir iki güne kadar düşecek Hadi git bakalım kalın kafalı kahraman.&quot; Öbür tanışlarıyla dostları da şaşkına dönmüşlerdi; Fransız Rivierasındaki malikânesini Kongo'daki saz kulübesiyle değişen bir adam vardı sanki karşılarında. İşte şimdi on gün geçmiş geçmemişti ki Fransa'yı özlemişti. İyi ki sağlam ilişkiler kurmuştu da istediği anda oraya naklini sağlayabilirdi. Ama çok erkendi daha. Önce üniformasının göğsündeki şu boşluğu doldurmak şarttı. Gözlerini yumdu, gri kumaşın üstünde Demir Haç'ın nasıl duracağını düşündü. Uzun bir yüz belirdi karşısında, bir el koluna hafifçe dokundu; büyüleyici bir ses yüreğini allak bullak eden, kafasını karıştıran şu sözleri fısıldadı: &quot;Cesur erkeklerden hoşlanırım ben. Kadınlara övgüler düzmekle yetinmeyen, ölümle de kadınlarla yatar gibi yatan erkekleri...&quot;</p>
<p>Ansızın kapı vuruldu. &quot;Gir,&quot; diye bağırdı sert bir sesle. Teğmen Triebig dudaklarında saygılı bir gülümsemeyle kapıda duruyordu. &quot;Sizi geç saatte rahatsız ettiğim için özür dilerim ama imzalanacak birkaç şey vardı da.&quot;</p>
<p>&mdash;&quot;Ver bakalım,&quot; dedi Stransky ters ters. O evrakı gözden geçirip imzasını atarken Triebig, yumuşak bakışları, dudaklarında çakılı kalan gülümsemesiyle onu izliyordu. Sonunda Stransky imzalanmış evrakı itti, yüzüne baktı: Bu herif de gözlerini kaçırır boyuna. Biraz kurcalayalım bakalım, belki bir şeyler öğreniriz. Emir subayının nasıl bir adam olduğunu bilmek hakkıydı.</p>
<p>Başıyla iskemleyi gösterdi, sesine dostça bir hava vermeye çalışarak, &quot;Otursanıza,&quot; dedi. &quot;Bir türlü iki çift lâf edemedik sizinle.&quot;</p>
<p>&mdash;&quot;Haklısınız,&quot; dedi Triebig kibarca.</p>
<p>Stransky cigara uzattı. &quot;Ne kadar zamandır buradasınız, yani bu taburda demek istiyorum?&quot;</p>
<p>&mdash;&quot;Dört ay oluyor. Tuapse'de katılmıştım tabura.&quot;</p>
<p>&mdash;Daha önce neredeydiniz?&quot;</p>
<p>&mdash;&quot;Fransa'nın güneyinde, Bordeaux'da.&quot; Triebig yumuşamıştı.</p>
<p>&mdash;&quot;Ya!&quot; dedi Stransky şaşırarak. &quot;Hangi birlikte?&quot;</p>
<p>&mdash;&quot;Üçyüz on ikinci Kıyı Koruma'da.&quot;</p>
<p>&mdash;&quot;Nakil güç gelmiştir öyleyse, değil mi? Niye nakledildiniz sahi?&quot;</p>
<p>Triebig ne cevap vereceğini şaşırdı birden. Resmen, kendi istemişti naklini ama aslında şu anda hiç de sözünü açmak istemediği ufak bir olay yüzünden mecbur kalmıştı.</p>
<p>Stransky'nin öksürdüğünü duyunca telâşla toparladı kendini. &quot;Kendim istedim, gönüllü olarak.&quot;</p>
<p>Stransky tedirginliğini fark etmiş, onu kuşkuyla izliyordu. &quot;Çok ilgi çekici!&quot;</p>
<p>Triebig sıkıntıyla kıpırdandı. Stransky'nin ne söyleyeceğini merakla, korkuyla bekliyordu; yüzbaşının bir daha aynı konuya değinmeyip Güney Fransa'nın güzelim kırlarından söz açtığını görünce rahatladı. &quot;İnanır mısınız, çok yer gezdim ama o bölgeye gittim mi bir başka olurum. Çok güzel bir memleket, havası büyülüyor insanı. Rüzgârı bile başka türlü kokuyor, belki de denizin yakın oluşundan.&quot;</p>
<p>Triebig başını salladı. &quot;Evet, ben de tıpatıp söylediklerinizi hissetmiştim.&quot;</p>
<p>Dalgın gözlerini köşeye dikmişti. Hepsini yeni baştan yaşıyordu: suyun katışıksız mavisi, beyaz çakıllarla dolu kıyı, yumuşak rüzgârın parıltısı, palmiyelerin derin, ıslak yeşili. İçini çekti. &quot;Fransa'nın güneyi baştanbaşa bir tek bahçedir.</p>
<p>Kıyıda güzelim malikânelerde kaldık. Gece, gündüz ne zaman istersek yüzüyorduk. Anlatılmaz bir şeydi: o deniz, palmiyeler, plajlar, insanlar, her şey...&quot; Anıların yoğunluğuna dayanamadı sustu.</p>
<p>Stransky onun nasıl duygulandığını hayretle izlemişti. Bilgiç bilgiç gözünü kırptı, &quot;Kadınlar diyorsunuz yani.&quot;</p>
<p>Triebig başını kaldırdı. &quot;Efendim, anlayamadım?&quot;</p>
<p>&mdash;&quot;Kadınlar dedim, insanlar derken kadınlar demek istiyordunuz tabiî.&quot;</p>
<p>Triebig omuz silkti. &quot;Yok yani ben şey...&quot; Şaşırmıştı. &quot;Kadınları düşünecek vaktim olmadı pek.&quot;</p>
<p>&mdash;&quot;Hadi canım.&quot; Stransky şaka ediyordu, &quot;işgal ordusundan olacaksınız da kadınlara ayıracak vakit bulamayacaksınız, yapmayın, ben de Fransa'daydım!&quot;</p>
<p>Triebig alelacele yanlışını düzeltmeye çalıştı. &quot;Tabiî arasıra fırsatlar çıkmadı değil. Yalnız doğrusunu söylemek gerekirse, işim başımdan aşkındı.&quot;</p>
<p>Bu açıklamanın hiç de inandırıcı olmadığını farketti birden, kumandanın yüzünü kaygıyla inceledi.</p>
<p>Stransky kaşlarını kaldırdı. &quot;Başka işler ha! Fransa'da işiniz başınızdan aşkındı öyle mi?&quot;</p>
<p>Stransky pirelenmişti. Bu nakil işi midesini bulandırıyordu. Fransa'dan böyle hayranlıkla söz açan birinin, Rusya'ya naklini istemesi garipti doğrusu. Birkaç madalya uğruna kahramanca bir ölümü göze alacak birine de benzemiyordu ki Triebig. Stransky onun nakil konusunu nasıl alelacele geçiştirdiğini hatırladı.</p>
<p>Biraz daha kurcalayacaktı, karar verdi.</p>
<p>&mdash;&quot;Fransa'daki işleriniz konusunda soru sormak bana düşmez. Kimsenin özel hayatını didiklemek istemem. Bence...&quot; Durdu. Triebig'in rahatladığı öylesine belliydi ki ne söyleyeceğini şaşırmıştı. Ama çabuk toparlandı, gelişigüzel bir tavırla sürdürdü konuşmasını. &quot;Evli misiniz?&quot;</p>
<p>Triebig başını salladı. &quot;Hayır. Evlenecek zaman mı oldu? Askerî okula başladığımda yirmi yaşındaydım. Vakit bulamadım tabii.&quot;</p>
<p>&mdash;&quot;Haklısınız,&quot; dedi Stransky. Daha tedbirli, genel bir soru sordu sonra: &quot;Askerliği seviyor musunuz?&quot;</p>
<p>&mdash;&quot;Elbette,&quot; dedi Triebig üstüne basa basa. Stransky bir üst olarak sevinmişti. &quot;Bunu duyduğuma sevindim.&quot;</p>
<p>&mdash;&quot;Bambaşka bir dünyada yaşamak gibi bir şey,&quot; diye ekledi Triebig.</p>
<p>Mum bitmek üzereydi. Stransky kalktı, bir mum daha yaktı. Sonra yine oturdu. &quot;Bu dünyayla sivillerin dünyası arasında ne gibi ayrımlar gördüğünüzü öğrenmek isterdim,&quot; dedi.</p>
<p>Kollarını göğsünde kavuşturmuş, cevabı bekliyordu. Triebig utanmıştı, gülümsedi. &quot;Anlatması güç,&quot; dedi. &quot;Havada, ortamda bir değişiklik var mı desem...&quot; Omuzunu silkti. &quot;Gerçekten bilmiyorum.&quot; .</p>
<p>&mdash;&quot;Yaman bir gözlemcisiniz,&quot; dedi Stransky. &quot;Yalnız ortamı yapan, atmosferi yaratan, insanların kendileri değil midir?&quot;</p>
<p>&mdash;&quot;Tabii.&quot;</p>
<p>Stransky bir cigara daha yaktı, yanan kibriti yere attı. Kibrit sönene kadar bekledi. Birkaç dakika önce belli belirsiz duyduğu kuşku iyice biçimlenmeye başlamıştı.</p>
<p>&mdash;&quot;içinde bulunduğumuz dünya gerçekten çok değişik,&quot; dedi. &quot;Bir tehlikeler dünyası; erkeklere özgü bir dünya, kadınsız bir dünya. Kendimiz de duyuyoruz bunu, biliyorsunuz Triebig. Geçmişte imkânsız gördüğümüz her şey, sivil hayatta imkânsız görünen şeyler bal gibi gerçekleşiyor burada.&quot; Güldü. &quot;Sözgelimi insan orduda erkeklerin hiç de söylendiği gibi kadınlara bağımlı olmadıklarını öğreniyor. Ben zaten eskiden beri biz erkeklerin kadınsız da yapabileceklerine inanırdım. Kadına bağımlı olmak, erkek yaradılışının en zayıf noktalarından biridir bence. Bence erkeğin doğal yazgısı aslında çocuk yapmak değil özgür olmak, hükmetmek ve savaşmaktır, yani başka sözcükler kullanmak gerekirse, kadınların sevimli bir süs, bir çeşit meze olmaktan öteye gidemedikleri erkekçe bir hayat sürmektir. Yoksa katılmıyor musunuz bana?&quot;</p>
<p>Triebig'in aklı karışmıştı. Stransky, bir an fazla ileri gidip gitmediğini düşündü. Ama yok, bu adamdan korkmanın gereği yoktu. İyi bir yem atmıştı; kuşkusunda yanılmıyorsa Triebig hemen saldıracaktı bu yeme.</p>
<p>Sessizlik umut kırıcıydı. Triebig içine kapanmıştı. Kötü deneyler bu konuda tedbirli olması gerektiğini aşılamıştı bilincine. Tetikteydi. Parmaklarını kenetledi, başparmağına baktı. &quot;Katılmadığımı sanmıyorum,&quot; dedi. Duraladı. Stransky bir teklifte bulunacaksa yoluna bir engel çıkarmamalıydı. Bu sinir bozucu oyunu kaç kereler oynamıştı, bir adım daha ileri gidebileceğini biliyordu.</p>
<p>Olabildiğince saf görünmeye çalışarak gelişigüzel bir cevap verdi: &quot;Bence özel bir sorun bu, kişiye göre değişir. Kadınsız yapamayan erkeklerin yanı sıra kadınlara hiç bel bağlamamış erkekler de vardır.&quot;</p>
<p>&mdash;&quot;Ya siz hangi sınıftansınız?&quot; diye sordu Stransky. Triebig kararsızdı. &quot;Belli olmaz&quot; dedi, kesin bir karşılık vermemiş olmak için. &quot;Yalnız galiba mecbur kalırsam, kadınsız da yaşayabilirim.&quot;</p>
<p>&mdash;&quot;Bunu duyduğuma gerçekten sevindim,&quot; dedi Stransky. Bir süre yanan cigarasının ucuna baktı. Sonra ansızın gözlerini Triebig'e dikti. &quot;Yani erkeklerin dostluğunu kadınlarınkine yeğ tutuyorsunuz.&quot;</p>
<p>Triebig gözlerini kısmış, onu gözden geçiriyordu. Terlemişti, iskemlesinde kıpırdandı. Bundan sonra söylenecek her söz, müthiş bir tuzak olabilirdi. &quot;Duruma bağlı.&quot;</p>
<p>&mdash;&quot;Sahi mi?&quot; Stransky gülümsedi. Triebig karşılık vermedi bu soruya. &quot;Sırf üniforma giyiyorsunuz diye günlük hayatınızda her zaman gösterdiğiniz cesaretten yoksun kalmanızın gereği yok. Yine de size yardım etmek için duygularınızı ben söze dökeyim.&quot; Stransky'nin yüzü aydınlanmıştı. &quot;Siz erkeklerin dostluğunu her durumda kadınlarınkine yeğ tutuyorsunuz.&quot;</p>
<p>Bu çıplak gerçek odanın sessizliğinde bir süre asılı kaldı. Triebig, kabuğuna çekilen bir salyangozdan farksızdı. Çenesi titriyor, korku, rıza ve umut karışımı bir duyguyla Stransky'ye bakıyordu; onun yüzündeyse dostça bir ilgiden başka bir şey yoktu. Susmanın onaylama anlamına çekilebileceğinden korkan Triebig, &quot;Öyle bir şey demedim,&quot; diye mırıldandı.</p>
<p>Stransky başını sallayarak güven verdi ona. Doğru yolda yürüdüğünü anlamıştı, her şey tek karta dayanıyordu artık. Yavaşça diretti: &quot;Tabii demediniz, yalnız ben demenizi isterdim.&quot; Dostça gülümsedi. &quot;Bırakalım şu saklambacı Triebig. Yalan söylemenin gereği yok, hele benim gibi birine! Doğru bildim, değil mi? Evet desene.&quot;</p>
<p>Triebig dudaklarının kendiliğinden aralandığını hissetti. Durmaya çalıştı ama söylenen söylenmişti bir kere.</p>
<p>Stransky'nin yüzündeki gülümseme ansızın silindi. İskemlesine yaslandı; ilk defa görüyormuş gibi tepeden tırnağa süzdü Triebig'i. Gözlerinde derin bir tiksinti okunuyordu. &quot;Ne kadar ilginç Teğmenim,&quot; dedi sertçe. &quot;Gerçekten çok ilginç. Doğrusunu söylemek gerekirse daha önce hiç sizin gibilerle alışverişim olmamıştı.&quot;</p>
<p>Triebig korkudan donakalmıştı, ağzı çığlık atmaya hazırlanıyormuş gibi açılmıştı. &quot;Anlayamadım...&quot; diye kekeledi.</p>
<p>&mdash; &quot;Çok iyi anladın,&quot; diye kükredi Stransky. &quot;Beni salak yerine koymuyorsun ya? Evet dedin, değil mi?&quot; Triebig'in dudakları titriyordu, karşılık vermedi.</p>
<p>Stransky ayağa fırlayıp karşısına dikildi. &quot;Söyle bakalım,&quot; diye bağırdı. &quot;Evet dedin. Yüzüme karşı yalan atmaya kalkışma. Evet dedin, değil mi?&quot;</p>
<p>Onun öfkeden çılgına dönmüş yüzünü tam karşısında gören Triebig korkudan gözlerini kapadı. Stransky omuzundan tutup sarsınca, &quot;Evet,&quot; dedi usulca.</p>
<p>Stransky hemen bıraktı onun omuzunu, bir adım geri gidip emretti: &quot;Ayağa kalk!&quot;</p>
<p>Titreyerek emre uydu Triebig. Yavaş yavaş, tepeden tırnağa onu inceledi Stransky. Yeniden konuştuğunda sakinleşmişti: &quot;Şu kadarını söyliyeyim. Burada böyle işler karıştırmaya kalkarsan astırırım seni! Şimdi defol karşımdan, yirmi dört saat gözüme görüneyim deme... Defol!&quot; diye bağırdı yerinde çakılı kalan Triebig'e.</p>
<p>Triebig bir saniye kumandanın allak bullak olmuş yüzüne baktı. Sonra döndü, kapıya çarptı, sendeleyerek dışarı çıktı. Stransky birkaç dakika yerinden oynamadı. Bir cigara yaktı, gülümsedi. Bir haftadır ilk defa kendinden ve dünyadan hoşnuttu.</p>
<p>Triebig kapının dışında donuk gözlerle ağaçlara bakıyordu. Siperlere makineli tüfekler yerleştiriliyordu. Kurşun sesleri pek yakından geliyordu, iz mermileri karanlık tepelerden ateşli çizgiler çizerek geçiyordu. Uzun bir süre kımıldayamadan, hiçbir şey düşünemeden durdu Triebig.</p>
<p>Bütün benliği ezilmiş, alçalmış, hiçe indirgenmişti. Bacakları titreyerek korunağına doğru yola çıktı. Basamakları indi, kapıyı kapadı, taş gibi düştü yatağına. Kendimi vurmalıyım, diye düşündü. Hemen kendimi vurmalıyım. Tabancasına uzandı. Ama çeliğin soğuğunu alnında hissedince kolunu hemen indirdi, ani bir hareketle tabancayı fırlatıp attı. Sonra yüzüstü döndü, başını battaniyeye gömerek hıçkıra hıçkıra ağlamaya başladı. Stransky'yi öldürecekti.</p>
<p>O ikindi geç saatlerde birlik, Ruslarla karşılaştı. Tam bataklığın ucundan dolaşmışlardı ki Dietz'in yedeğindeki atlardan biri ansızın kurtuldu, dörtnala ağaçların arasına daldı. Adamlar durdular, suçlayan bakışlarını Dietz'e diktiler; o şaşkın şaşkın atın boşalan yerine bakıyordu. Tayın da atla birlikte gittiği için acısı içlerine çökmüştü.</p>
<p>&mdash; &quot;Sersem!&quot; diye haykırdı Kruger.</p>
<p>Steiner yanaştı. &quot;Bir ipi bile doğru dürüst tutamaz mısın?&quot; diye bağırdı Dietz'e. &quot;Ya şu atı bulup getirirsin ya da başına gelecek var.&quot;</p>
<p>Dietz bir saniye onun öfkeli yüzüne baktı. Sonra döndü, kaçan atın ardından seyirtti. Ayakları yaralarla kaplıydı; son birkaç saat yürümekte büyük güçlük çekmişti. Ama şimdi acısını ve yorgunluğunu unutmuştu. Dikkatsizliğinin cezasını çekmeli, atı bulup getirmeliydi. Birkaç dakika, ağaçlarla çalılar arasında koştu; tökezliyor, düşüyor, yeniden ayağa fırlıyordu; yüzü, elleri dikenlerden delik deşik olmuş, kanamaya başlamıştı. Soluk soluğaydı, biraz yavaşladı.</p>
<p>Sonra durdu. Bir ağaca yaslanıp yumruklarını inip inip kalkan göğsüne bastırdı. Gözünden yaşlar akıyordu.</p>
<p>Ağaçlar kararmaya başlamıştı bile, ormanda tam bir sessizlik egemendi. Başını biraz çevirince Rusları gördü Dietz. On metre kadar ötesinde durmuş, kendisine bakıyorlardı. Beş kişiydiler, uzun kaputlar giymiş, çevresine koyun kürkünden bantlar geçirilmiş kalpaklar takmışlardı; tüfekleri Dietz'in üstüne çevrilmişti; Dietz derin bir soluk aldı. Korkmamıştı, ama duyduğu şaşkınlık, giderek bütün bedenini sarmış, bacaklarını yere çakılmış iki kazık haline getirmişti. Ansızın birlik geldi aklına. Derhal Steiner'e haber vermeliydi, adamları uyarmalıydı. Nasıl şaşıracaklardı kimbilir! Atın kaçmasını bile bağışlayacaklardı. Buna öyle sevindi ki, Rusları unuttu nerdeyse. Onların yavaş yavaş kendisine doğru geldiklerini görünce uyuşmuş bacaklarını topraktan çekip çıkardı, gerisin geri deliler gibi koşmaya başladı. Arkasından birinin haykırdığını duydu, omuzlarını kaldırdı. Nasıl şaşıracaklar, diye düşündü, ne şaşacaklar ama! Yüzü korkudan çarpılmıştı, ama vereceği haberin nasıl bir etki yapacağını düşününce gülümsedi.</p>
<p>Arkasındaki ses haykırarak uyarıyordu. Düşünmesini güçleştiriyordu bu ses ama çok önemli değildi. Ansızın bir şey çarptı sırtına; yüzüstü kapaklandı. Başının üstünden makineli tüfek sesleri geliyordu. Önce birinin kafasına bir kaya parçası fırlattığını sandı, yattığı yerde kalakaldı.</p>
<p>Tepesinde kurşunlar vızlıyor, ağaçlara çarpıp havada garip bir vınlama bırakıyorlardı. Neden böyle deli gibi ateş ediyorlar? diye düşündü Dietz. Ayağa kalkmaya çalıştı. O zaman artık bedenine söz geçiremeyeceğini farketti.</p>
<p>Kollarını kaldıramıyordu; sırtında acayip bir basınç vardı. Büyük çaba harcayarak elini çantasının altına sokup sırtını yokladı; hiçbir şey anlayamadı.</p>
<p>Yan dönmeye çalışınca ateş gibi yandı göğsü. Yüzünü toprağa dayadı, inlemeye başladı.</p>
<p>Dietz atı yakalamak için gidince adamlar yere çökmüşlerdi, yorgunluktan başları önlerine sarkmıştı. Steiner, atların yanında ayakta duruyordu. Çok geçmeden karanlık bastıracaktı, oysa orman bitecek gibi görünmüyordu daha. Bu yürüyüş sırasında, atların yararından çok zararı dokunduğunu keşfetmişti; inatçılıkları yüzünden sürüyle vakit yitiriyordu. Adamların durumlarından kuşkulanmasa, çoktan salıverecekti hepsini. Gelgelelim adamlar uzun süre kesintisiz yürümüşler, yorgunluktan bitkin düşmüşlerdi. Normal koşullar altında şu aldıkları yolun üç katını alırlardı. Ama dikenli çalıların çıkarttığı güçlükler, yol üstündeki çaylar, bataklık, büyük daireler çizmelerine yol açmış, güçlerini yeyip bitirmişti. Rus tutsağın kaçışı, yoldan yürümelerini engellemişti. Birkaç yüz metre kadar derenin kıyısını izlemişler, pusulaya bakıp ormanın ortasından geçerek güneybatıya yönelmişlerdi. Karşılarına bir dönemeç çıkınca yoldan ayrılmışlardı ister istemez. Şimdi ormanın göbeğindeydiler.</p>
<p>Steiner küfrederek saatine baktı. Dietz atın peşinden gideli üç dakika olmuştu; ansızın bir tedirginlik kapladı içini. &quot;Bakayım ne yapıyor,&quot; dedi. Dietz'in koştuğu yöne doğru ilerlerken verdiği emrin ne kadar saçma olduğunu düşündü. Bir at bir kere koşmaya başlamasın, insan yetişemezdi ardından. Adımlarını hızlandırdı. Ormanda yön bulmak başlı başına bir sorundu; Steiner içgüdüsüne güveniyordu. Üç yüz metre kadar gitmişti ki birtakım sesler geldi kulağına.</p>
<p>Ansızın bir ağaca toslamış gibi durdu, dinledi. Sesler çok geçmeden haykırışlara dönüştü; gelgelelim sözcükleri seçemiyordu. Ruslar, diye düşündü korkuya kapılarak.</p>
<p>Karanlık ormanın içlerine baktı.</p>
<p>Ateş başlayınca iki büklüm oldu, bir ağacın arkasına fırlayıp tüfeğine davrandı. Hava birdenbire vınlamalarla dolmuştu; kurşunlar ağaç gövdelerine çarpıyor, arı gibi vızıldayarak tepesinden geçip yumuşak toprağa iniyorlardı. Adamları toplayıp gelmek çok zaman alacaktı. Eğer Dietz hâlâ sağsa, (ki ateş sürdüğüne göre sağ olsa gerekti) her saniyenin değeri vardı. Ağaçtan ağaca koşarak ilerledi. Sonra namluyu doğrultup rasgele ateş etmeye başladı. Bir ara ağaçların arasında bir karaltı görür gibi oldu; Dietz olabilir diye düşünerek ateş etmedi. Oysa düşman askeri vardı karşısında. Kurşunlar tepesinden geçiyordu. Bir küfür savurarak ağacı siper aldı. Ruslar karşılarında bir tek adam olduğunu anlarlarsa hemen çevresini kuşatırlardı; o zaman kurtuluş yoktu işte.</p>
<p>Korkuları çok geçmeden doğrulandı. Sağında bir makineli tüfek ateşe başlamıştı, çok yakından geliyordu ses. Bütün tedbirleri elden bırakarak fırladı ortaya, ağaçların arasına daldı. Sonra kendini yere atarak yuvarlana yuvarlana öbür ağaca ulaştı. Ateş kesilmişti; belki de vurmuştu adamlar birini. Tüfek sesleri yalnız karşıdan geliyordu artık, önündeki sık çalılıktan. Namlulardan çıkan alevlerden düşmanın yerini kestirmeye çalıştı ama ortalık aydınlıktı daha. Bir süre kıpırdamadan yattı, tepeden geçen kurşunlara baktı. Böyle ateş etmekte devam ederlerse ağaçlarda yaprak kalmayacak, diye düşündü; biraz daha ilerledi.</p>
<p>Heyecanı yatışmaya başlamıştı. Bundan daha kötü durumlar yaşamıştı öyle ya. Birliği merak etmese, iyice durulacaktı.</p>
<p>On dakika sonra karanlık bastıracaktı; Ruslar hiçbir şey yapamayacaklardı o zaman. Kara bir huş ağacının yayvan gövdesine yaslanıp çevresini gözledi. Ruslar hâlâ tepelerdeki yapraklara rasgele ateş ediyorlardı. Karşılık vermedi bu ateşe. Dietz'e ne olmuştu acaba? İnşallah vurulmamıştı. Hiç değilse üstündeki Rus üniforması kafasını karıştırırdı Rusların. Kuşkusuz, ağaçların arasında bir yere sığınmış, karanlığın inmesini bekliyordu. Öbürleri neredeydiler acaba? Tam bunu düşündüğü sırada cehennem gibi bir ateş yağmuru başladı.</p>
<p>Ateş seslerini duyan adamlar ayağa fırlayıp şaşkın şaşkın çevrelerine bakınmışlardı. &quot;Steiner,&quot; diye kekeledi Kruger, Schnurrbart'a baktı.</p>
<p>Schnurrbart suskundu. Tüfeğine davrandığında elleri titriyordu. &quot;Atları da al,&quot; dedi Pasternack'a. &quot;Donanım kutularını üstlerinden indir.&quot;</p>
<p>Sonra donanım kutularını indirmeye koyuldu; verdiği kısacık emirleri büyük bir telâşla yerine getiriyorlardı adamlar. Bir kaç saniye sonra tüfek seslerinin geldiği yöne doğru atıldılar. İlk kurşunlar tepelerinden geçmeye başlayınca dağıldılar, ateşe karşılık verdiler.</p>
<p>Ansızın Steiner çıktı karşılarına; doğrulmuş, o yana bakıyordu. İlk gören Maag oldu, bağırmaya başladı hemen. Adamlar ateşi kestiler; Steiner koşarak yanlarına geldi. Onu karşılarında görünce anlatılmaz bir rahatlık duydular.</p>
<p>&mdash;&quot;Ne şans!&quot; diye kekeledi Kruger. Steiner'in omuzuna bir şaplak indirdi. &quot;Ne yapıyoruz?&quot; diye sordu telâşla, &quot;Dietz nerede?&quot;</p>
<p>&mdash;&quot;Arayacağız.&quot; Steiner sinirliydi. Karşıdaki ateş ansızın kesilmişti.</p>
<p>&mdash;&quot;Kaçtılar,&quot; dedi Anselm. &quot;Kaç kişiydiler?&quot; diye sordu Steiner'e.</p>
<p>&mdash;&quot;Bilmem.&quot;</p>
<p>Bir süre karar veremeden durdular; Schnurrbart sabredemedi, &quot;Peşlerinden gidecek miyiz?&quot; diye sordu. Steiner başını salladı. &quot;Neye yarar? Dietz'i arayıp bir an önce yola koyulmalıyız. Atlar nerede?&quot;</p>
<p>Schnurrbart eliyle geriden gelen Pasternack'ı gösterdi.</p>
<p>&mdash;&quot;Hadi bakalım,&quot; dedi Steiner. &quot;Dietz buralarda bir yerdedir herhalde.&quot;</p>
<p>Ağaçların arasına dağılıp aramaya başladılar. Rusların yakında olabileceklerini düşündüklerinden son derece tetik duruyorlardı. Bir süre sonra Dietz'e seslenmeye cesaret ettiler. Karanlık artmıştı, arama gitgide güçleşiyordu. Bir iki kere Steiner bir işaret mermisi atmayı düşündü, gelgelelim çok tehlikeliydi bu. Kuşkulanmaya başlamıştı. Dietz yakınlarda olsaydı, kendisini çağırdıklarını mutlaka duyardı. Belki de geceyi burada geçirip aramaya yarın devam etmek daha akıllıca bir işti. Ansızın adının bağrıldığını duydu Steiner. Profesör'ün sesini tanıdı, hemen koştu. Adamlar toplanmış, kendisine bakıyorlardı.</p>
<p>&mdash;&quot;Ne var?&quot; diye sordu heyecanlı.</p>
<p>Bir sessizlik oldu. Sonra Kruger konuştu. &quot;İşte burada.&quot; Yerde kara bir şey yatıyordu.</p>
<p>Karanlığa karşın Steiner Dietz'i hemen tanıdı. Yanına diz çöktü, sırt çantasını çıkarıp sırtüstü yatırdı onu. Kruger feneri tuttu ve Steiner Dietz'in kaput düğmelerini çözdü. O delikanlının gömleğini açarken, öbürleri eğilip baktılar. Göğüste ve karında yara izi göremeyince rahat bir soluk aldılar hep birden. Sonra yüzleri ansızın dondu, ağızları açık kaldı. Steiner, Dietz'i yüzüstü döndürmüştü şimdi, sağ kürek kemiğinin altında fındık büyüklüğündeki iki deliğe şaşkın şaşkın bakıyordu. Kan izi yoktu, yaraların kenarlarında pembe birer halka vardı yalnız.</p>
<p>&mdash;&quot;Verdammt,&quot; diye fısıldadı Kruger. Elindeki fener titremeye başladı.</p>
<p>&mdash;&quot;Ölü mü?&quot; diye sordu Anselm.</p>
<p>Steiner karşılık vermedi. Kolunu Dietz'in beline doladı, kaldırdı biraz. Sonra çarçabuk yaraları sarmaya koyuldu. Dietz'in yüreği hâlâ atıyordu, çok hızlı ve düzensiz bir atıştı bu.</p>
<p>&mdash;&quot;Atları getirin,&quot; dedi.</p>
<p>İki atı yanyana bağladılar, battaniyelerden bir sedye yapıp usulca Dietz'i atların sırtına yatırdılar. Tek kelime söylemiyorlardı.</p>
<p>&mdash;&quot;Hemen yola çıkmalıyız,&quot; dedi Steiner. Kruger'e döndü. &quot;Sen ve Schnurrbart bizi biraz geriden izleyeceksiniz.</p>
<p>Rusların ardımızdan gelip gelmediklerini sık sık kontrol edin.&quot;</p>
<p>Tüfeğini omuzuna astı, geldikleri yöne doğru yürüdü. Pasternack ile Dorn atlara bakıyorlardı; öbürküler Dietz'in yanındaydılar, düşmesin diye gözlüyorlardı. Gözgözü görmüyordu. Yıldızlar arasıra beliriyordu yaprakların arasından. Çizmelerinin altında kuru dallar ürkünç bir gürültü çıkarıyordu sessizlikte. Schnurrbart ile Kruger oldukça geriden geliyor, arada bir dönüp arkalarını kolaçan ediyorlardı. Orman bomboştu, ıssızdı.</p>
<p>&mdash;&quot;Gitmişler,&quot; diyerek iç çekti Kruger. &quot;Kabak Dietz'in başına patlayacakmış!&quot;</p>
<p>Schnurrbart başını salladı. &quot;Daha başlangıçtayız,&quot; dedi. &quot;Ruslar izimizi buldular bir kere; gün doğsun da gör.&quot;</p>
<p>&mdash;&quot;Scheisse,&quot; dedi Kruger. Ansızın Zoll gelmişti aklına. &quot;Pis alçak,&quot; diye homurdandı. &quot;Bir elime geçirseydim.&quot;</p>
<p>&mdash;&quot;Kimi?&quot;</p>
<p>&mdash;&quot;Kimi olacak? Zoll'ü tabii.&quot;</p>
<p>Schnurrbart bir an sustu. &quot;Cezasını çekti, üzülme.&quot;</p>
<p>&mdash;&quot;Ne demek istiyorsun?&quot; Schnurrbart omuz silkti, bir şey demedi.</p>
<p>&mdash;&quot;Orman devriye doludur şimdi,&quot; dedi Kruger. &quot;Ağaçlıktan bir çıkalım, kimbilir nasıl bir karşılama töreni bekliyor bizi!&quot; Schnurrbart içini çekti.</p>
<p>Dietz geriden geliyordu, atların dizginlerini tutuyordu; susuzluktan ölecekti neredeyse. Ansızın at fırladı gitti elinden; Steiner öfkeyle geldi yanına. Onun öfke saçan yüzünden kaçtı Dietz, ormana koştu atın peşinden. Bazan hayvana öylesine yaklaşıyordu ki elini uzatsa yakalayabilecekti sanki. Ama at daha hızlı koşuyordu, her keresinde kurtuluyordu. Kollarını uzattı, bağırdı, ağlamaya başladı. Ansızın durdu at. Dietz yanına yaklaşırken atın beş kafalı bir Rus haline geldiğini gördü; kafanın on gözü birden ateş saçıyordu. Bağırmaya başladı, o korkunç yüzlerin birbiri içinde eriyişini, o kocaman ağzın haykırışını gözlerken ansızın tanıdı karşısındaki yaratığı: evet evet, yerden bir tuğla almak için eğilen ustabaşıydı bu. Dietz döndü, çılgınlar gibi fırladı ağaçların arasında; arkadan gelen haykırışlar gittikçe çoğalıyordu, sonunda bir şey çarptı sırtına; yere düştü, inlemeye başladı.</p>
<p>Sonra kaldırdılar yerden galiba. Bir yerlerden anlatılmaz güzellikte düş yaratıklarının tatlı şarkıları yükseliyordu. Şaşkınlıkla kaldırdı başını, mutlu bir gülümseme dolaştı yüzünde. Biri, şarkıya onun da katılmasını istedi. Ağzını açıp söylemeye başladı: &quot;Ey dağlar, ey ovalar.&quot; Gözlerinden yaşlar akıyordu; söyleyemiyordu artık, hıçkırıklarla tıkanmıştı. Ama gözlerini kapayıp dinledi, duygulanarak dinledi, şarkı eriyip gidene kadar.</p>
<p>Gözlerini açtığında birinin kendisini kucağında sallayıp ninni söylediği duygusuna kapıldı; güzel imgeler canlandı gözlerinin önünde. Eger'de, evinde gördü kendini; eski şehrin sokaklarında dolaşıyor, ırmağın kıyısına gidip çakıl taşları fırlatıyordu suya. Bir kayığa atladı, yoruluncaya kadar akıntıya karşı kürek çekti. Sonra sandalı akıntıya bıraktı, Fichtelgebirge'nin yeşil ormanlarına dalgın dalgın baktı; sessiz vadilerde kenar köşe köylerde bisikletiyle gezinirken gördü kendini. Kayık, durgun suda tatlı tatlı oynuyor, güneş sıcacık parlıyordu. Ansızın annesinin yakınan sesi yükseldi, çalışacağına boş boş dolaştığı için azarlıyordu onu. Yine karardı içi; acı, gittikçe ağırlaşan kara bir palto gibi sardı bedenini, yere çekti, toprağa gömdü.</p>
<p>Uzun bir süre sonra &mdash;sanki yıllar geçmişti aradan&mdash; gözlerini açınca Steiner'in yüzünü gördü. Doğrulmaya çalıştı ama Steiner bırakmıyordu. &quot;Kıpırdama yerinden Bebek,&quot; dedi, &quot;Hiç kıpırdamamalısın.&quot;</p>
<p>&mdash; &quot;Hiç kıpırdamamalısın,&quot; diye fısıldadı Dietz, yattı.</p>
<p>Steiner saatine baktı. Geceyarısını bir saat geçmişti. Başını çevirip adamları gözden geçirdi. Nöbetçi dışında hepsi battaniyelerine sarınmış uyuyorlardı. Atlar boyunlarını eğmiş, küçük düzlüğü kuşatan kocaman ağaçların arasında duruyorlardı. İki saat süreyle karanlık ormanda taban teptikten sonra bulmuşlardı burayı; Steiner geceyi orada geçirmeye karar vermişti. Nöbet cetvelini yaptıktan sonra Dietz'in yanına oturmuş, onun başını koluna dayamış, kuşkuyla beklemeye başlamıştı. Dietz'in her kıpırdanışında feneri yüzüne tutuyor, dikkatle inceliyordu. Bu yüzü belki yüzlerce kere görmüştü. Elmacık kemiklerinin altında çürükler belirmişti; ten gergin, balmumu rengindeydi, gözlerin çevresinde derin gölgeler, gittikçe yayılan ve bütün yüzü karartan gölgeler vardı. Dietz sabaha sağ çıkmayacaktı. Steiner bunu anlayınca içinde birşeylerin koptuğunu hissetti. Yine de acı duyamadı bir türlü.</p>
<p>Bir süre sonra Dietz yine gözlerini açtığında üstüne eğildi, &quot;Sancın var mı?&quot; diye sordu. Sesi boğuk çıkıyordu.</p>
<p>Dietz, gözlerini iri iri açarak baktı ona. Sonra başını yan çevirdi, &quot;Su,&quot; dedi. Steiner'in ağzına tuttuğu mataradan su içti, sevgiyle içini çekti.</p>
<p>&mdash; &quot;Tamam mı?&quot; diye sordu Steiner.</p>
<p>Dietz başını salladı. İyiden iyiye kendine gelmişti her halde; boğazından geçen, midesini doldurup bedeninin bütün damarlarına yayılan soğuk suyun akışını duyuyordu besbelli.</p>
<p>Gelgelelim konuşmaya kalkışınca, günün olayları nöbet sırasında gördüğü ateşli düşlere karışıyor, içinden çıkılmaz bir ağ haline geliyordu. Başını çevirdi yavaşça:</p>
<p>&quot;Neyim var benim?&quot;</p>
<p>Steiner, hemen karşılık vermedi.</p>
<p>Dietz'in sesi yalvarıyordu. &quot;Neyim var, söyle. Neden söylemiyorsun?&quot;</p>
<p>Steiner yutkundu. &quot;Önemli değil,&quot; dedi sertçe. &quot;Bir kurşun sıyırıp geçmiş, o kadar.&quot; Durdu, sonra kendini kayıtsız olmaya zorladı. &quot;Gerçekten o kadar.&quot;</p>
<p>&mdash;&quot;Çok mu kötü durumum?&quot;</p>
<p>&mdash;&quot;Yok canım, bir sıyrık altı üstü. Meraklanmaya bile değmez.&quot;</p>
<p>&mdash;&quot;Doğru söylemiyorsun,&quot; dedi Dietz. Sesinde öyle bir kesinlik vardı ki Steiner soluğunu tuttu.</p>
<p>&mdash;&quot;Neymiş doğru söylemediğim?&quot; dedi çaresizce.</p>
<p>&mdash;&quot;Meraklanmaya değmediği. Yalan söyleme bana; göğsümün parça parça olduğunu hissedebiliyorum.&quot;</p>
<p>&mdash;&quot;Göğsünde bir şey yok,&quot; dedi Steiner, &quot;Arkadan vurulmuşsun.&quot; Alnında ter birikmişti. &quot;Yarın bir sedye yapıp atların üstüne atacağız seni, doğru tabura. Öbür gün hastane treninde olursun, memleketine dönersin.&quot;</p>
<p>Dietz karşılık vermedi. Steiner atlardan söz açınca olanları hatırlamıştı. &quot;Özür dilerim,&quot; dedi, &quot;at için, yani kaçırdığım için. Şey...&quot;</p>
<p>Steiner sözünü kesti. &quot;Bırak şu allahın belâsı atı. Zaten salıverecektik.&quot;</p>
<p>&mdash;&quot;Gerçekten mi?&quot;</p>
<p>&mdash;&quot;Tabiî, yoksa söylemezdim.&quot;</p>
<p>Dietz gözlerini kapadı, düşünmeye çalıştı. Atın ardından koşuyordu, yakalayamamıştı. Sonra durmuştu, sonra...</p>
<p>Gözlerini açtı, korkunç bir çığlık attı.</p>
<p>Adamlar uyandılar, korku içindeydiler. Çığlık makara gibi boşalıyordu Dietz'in boğazından, bitmek bilmiyordu. Adamlar korkuyla yanaştılar. &quot;Ruslar duyacak,&quot; dedi Kruger.</p>
<p>Steiner, feneri Dietz'in yüzüne tuttu. &quot;Sus yavrum korkma, hepimiz yanındayız.&quot; Neden sonra çığlık durdu. &quot;Bir doktor olsaydı,&quot; dedi Steiner. &quot;Morfin yapmak şart.&quot;</p>
<p>&nbsp;</p>
<p>&mdash;&quot;Doktor olmak istiyordu,&quot; dedi Pasternack. Biraz durduktan sonra ekledi. &quot;Yaşayacak mı dersiniz?&quot; Steiner karşılık vermedi. &quot;Siz yatın yerinize en iyisi,&quot; dedi sonra.</p>
<p>&mdash;&quot;Sen yatsana,&quot; dedi Schnurrbart. &quot;Ben bakarım. Birkaç saat uyu bari.&quot;</p>
<p>Steiner başını salladı. &quot;Yorgun değilim.&quot;</p>
<p>Adamlar yerlerine döndüler. Steiner, Schnurrbart'ın başucunda dikeldiğini görünce kaşlarını çattı. &quot;Ne var?&quot; dedi. &quot;Yorgun değilim dedim sana.&quot;</p>
<p>&mdash;&quot;Keçi inadı seninkisi.&quot;</p>
<p>Steiner tam öfkeli bir cevap verecekti ki Dietz'in sesi duyuldu. Gözlerinin açık olduğunu ikisi de görmemişlerdi. &quot;Kavga etmeyin n'olur,&quot; dedi yavaşça. &quot;Neden kavga ediyorsunuz gene?&quot;</p>
<p>Steiner ondan yana döndü. &quot;Kavga etmiyoruz.&quot;</p>
<p>&mdash;&quot;Kavga ediyorsunuz. Barışın, barışın n'olur.&quot; Steiner feneri söndürdü.&quot;Lütfen,&quot; diye fısıldadı Dietz.</p>
<p>Steiner, yanıbaşında kıpırdamadan duran Schnurrbart'a baktı. Dietz'in karanlığın içinden kendine doğru uzanan elini tuttu, oğlanın ıslak alnından okşarcasına geçirdi elini. &quot;Lütfen.&quot; Ses güçlükle çıkıyordu,</p>
<p>Steiner başını salladı. Sonra Dietz'in bu hareketi izleyemediğini fark etti. Onun üstüne eğildi, &quot;Peki,&quot; dedi.</p>
<p>Başını kaldırdığında Schnurrbart yanından usulca uzaklaşıyordu. Dietz kıpırdamadan yatıyordu. Steiner onun aydınlık, değirmi yüzüne baktı. Ormanda çıt çıkmıyordu.</p>
<p>Sonra bir hışırtı başladı ağaçların arasında; yaprakların sesi yükselirken ölen adamın yüzü de garip bir değişikliğe uğradı. Yüz çizgileri inceldi, saydam hale geldi. Duru, beyaz alnının altındaki kaşlar büyük birer kavis çizdi; gür, kestane rengi büklümlerin altında kulakları görünmez oldu. Steiner soluğunu tutup eğildi. Kara halkalar dolanıyordu gözlerinin önünde, yine de karşısındaki yüzü açık seçik görebiliyordu... Yarı aralık kırmızı dudakların arasından küçücük pırıl pırıl dişler görünüyor; kocaman kara gözler çaresizlik içinde kendi gözlerini arıyor. Steiner'in gücü tükenmek üzere. Kızın yüzüne vuran kar tanelerini görüyor yalnızca; çıplak elleri bu dayanılmaz soğukta müthiş sızlıyor. Birkaç dakika önce Anne, dar yamaçtan aşağı kaymıştı. Steiner onun ardından koştu, kendisine doğru uzanan elleri yakaladı. O da kaydı, kaydı, sonunda ayağını bir şeye takmayı başardı. Şimdi yüzüstü yapışmış yatıyor, kızın yüzü hemen altında. Biliyor onu kurtaramayacağını, öyle bakıyor sadece. Kız ağzını açıp bir şeyler söylüyor, ne var ki söylediklerini duymuyor Steiner. Sanki ölü, yalnızca onun gözlerini görüyor..,</p>
<p>&mdash;&quot;Sende yürek diye bir şey yok Anne.&quot;</p>
<p>&mdash;&quot;Var, Rolf. Bak göstereyim sana istersen.&quot; Elini alıp küçücük göğsünün üstüne koyuyor. Her zaman böyledir. Steiner öfkelenmeye görsün o hemen &quot;Hayır,&quot; der ve küçücük tatlı bir davranışla silâhını alır elinden.</p>
<p>&mdash; &quot;Ama bana bunun ne kadar güç geldiğini anlamıyorsun.&quot; &quot;Anlıyorum Rolf.&quot;</p>
<p>&mdash;&quot;Öyleyse sevin sevinebildiğin kadar.&quot;</p>
<p>&mdash;&quot;Bana katlanmaya çalış.&quot;</p>
<p>Steiner iç çekiyor, kızın yüzünü elleri arasına alıp inceliyor. Gözleri dudaklarına takılıyor, &quot;Ağzın,&quot; diyor.</p>
<p>&mdash;&quot;Ne olmuş ağzıma?&quot;</p>
<p>&mdash; &quot;Hiiç, bilmem...&quot; Utanıyor, gülüyor. &quot;Senin ağzını öpen erkek bir daha unutmaz.&quot;</p>
<p>&mdash;&quot;Böyle şeyler söylemesene Rolf. Sinir bozucu şeyler bunlar...&quot; Gözlerini kaçırıyor. &quot;Üstelik üzücü de,&quot; diye ekliyor ciddiyetle. Birdenbire kollarına atılıyor. Bedenini sıkı sıkı yapıştırarak, &quot;Her zaman hoşlanacak mısın benden?&quot; diye soruyor.</p>
<p>&mdash;&quot;Sensiz ne yaparım ki?&quot;</p>
<p>Doğrulmaya çalıştığında saçından sıkı sıkı yakalıyor. &quot;Bu cevap değil. Söz ver bana.&quot;</p>
<p>Hava durgun, ılık. Çayırda hafif bir esinti var; ağaçlar kollarını göğe doğru uzatıyorlar. Bir kelebek geçiyor yanıbaşlarından, otların arasında yitip gidiyor. Yavaşça uzanıyor kızın eline, alıp dudaklarına götürüyor.</p>
<p>&mdash;&quot;Hep,&quot; diyor, &quot;hep seveceğim.&quot; O mutlu bir kahkaha atınca başını alıp göğsüne bastırıyor, &quot;Sana şu kadarını söyleyeyim,&quot; diyor, güzel olan her şeysin sen.&quot; Onun başının üstünden ormana göğe doğru uzanan dağa bakıyor: &quot;Buzulların tepesindeki hava gibisin sen, gözlerim kamaştığı için bakmaya cesaret edemediğim nesnelere benziyorsun.</p>
<p>Hem kendinsin hem de kendinden çok daha fazlası.&quot;</p>
<p>Kız yavaşça ona çeviriyor başını, gözleri yaşlarla dolu. &quot;Bir daha söylesene,&quot; diye fısıldıyor.</p>
<p>Ama o başını sallıyor. &quot;Böyle şeyler ancak bir kere söylenir. Yalnız bir kere denenebilen bütün güzel şeyler gibi.&quot;</p>
<p>Kız başını onun göğsüne yaslıyor, &quot;Babam gibi konuşuyorsun,&quot; diyor.</p>
<p>&mdash;&quot;Sen de hâlâ on dört yaşında bir çocuk gibi davranmıyor musun?&quot;</p>
<p>&mdash;&quot;Neden öyle söylüyorsun?&quot;</p>
<p>Elini onun incecik, gergin bacaklarında gezdiriyor; beyaz etekliğin altından çıplak eti geliyor eline. &quot;Bu yüzden.&quot; Birkaç saniye konuşmuyorlar. Sonra kız onun alnına düşen kara bir tutam kara saçı eliyle geriye itiyor, &quot;En iyisi sona kalsın,&quot; diyor.</p>
<p>&mdash; &quot;İyi olduğunu nereden çıkarıyorsun?&quot; diyor Steiner usulca. &quot;Bazıları hiç hoşlanmazlar.&quot;</p>
<p>Kız yaslanıyor göğsüne ve Steiner karmakarışık duygular içinde bocalarken onun göğüslerinin omuzuna değdiğini hissediyor. &quot;İyi olmalı,&quot; diyor Anne düşünceli düşünceli, &quot;Yoksa sen bu kadar üstüne düşmezdin.&quot;</p>
<p>Bu akıllı cevap karşısında Steiner, ne diyeceğini şaşırıyor. &quot;Akıl almaz bir kızsın sen,&quot; diyor. Kaşları çatılıyor. &quot;Seni tanımadan önce insanlar üstüne en ufak bir fikrim bile yokmuş.&quot;</p>
<p>&mdash;&quot;Ya şimdi, var mı?&quot;</p>
<p>&mdash;&quot;Elbette.&quot;</p>
<p>&mdash;&quot;Oh, Rolf!&quot; diyerek sarılıyor göğsüne. &quot;Bazen öyle korkuyorum ki.&quot;</p>
<p>Steiner şaşkınlıkla gözlüyor onu. &quot;Sen mi korkuyorsun Anne? Neden korkuyorsun Tanrı aşkına?&quot;</p>
<p>Kısacık bir süre yere bakıyor kız, bocalıyor. Sonra omuz silkiyor. &quot;Haklısın. Şımarık bir çocuğum ben. Yalnız öbür gün gidiyorsun; dün gece de babam savaş çıkabileceğini söyledi; sen de o zaman, yani biz...&quot; Birdenbire hıçkırmaya başlıyor. Öpüp avutmak kabil değil.</p>
<p>Durulmasını bekliyor Steiner. Sonra, &quot;Baban saçmalamış,&quot; diyor. &quot;Savaş çıksa bile, bir aya kalmaz biter.&quot;</p>
<p>Zoraki bir güven var sesinde; kız gözlerinin içine bakıyor.</p>
<p>&quot;Bana bir konuda söz verebilir miydin?&quot; Steiner kaygıyla inceliyor yüzünü. &quot;Savaş çıkarsa, Zürich'e bizim yanımıza geleceksin. Babam nasıl olsa bir iş bulur sana, savaş bitene kadar bizimle kalırsın. Söz mü?&quot;</p>
<p>&mdash;&quot;Yapamam bunu Anne,&quot; diyor sertçe. Kız, kırgın başını öte yana çevirince elini omuzuna koyuyor, &quot;Anlayışlı ol sevgilim, insan askerden kaçamaz. Yasalardan, polislerden kaçarsın ama kendi vicdanından asla. Zaten yapamam,&quot; diyor usulca. Soluğu öfkeyle daralmış, yere bakıyor Anne. &quot;Ama benden kaçabiliyorsun? Sırf şu lanet savaşın yüzünden benden uzaklaşabiliyorsun. Benim hiç bir önemim yok senin gözünde. Bunu söylemek istiyorsun, değil mi?&quot;</p>
<p>&mdash; &quot;Saçma sapan konuşuyorsun,&quot; diyor Steiner, tedirgin bir sesle. &quot;Hiç bu halde görmemiştim seni. Bak...&quot; Yatıp onu da yanına çekiyor. &quot;Anlamaya çalış. Senden ayrılırsam kısa bir süre sonra yine birarada olacağımızı biliyorum. Ama evi terkedersem bir daha geri dönemem. Başıboş, aylak herifin biri olurum, ister misin bunu?&quot;</p>
<p>Kız, karşılık vermiyor. Steiner'in gözü, gökte yoğunlaşan bulutlarda. Yağmur yağacak, diyor kendi kendine. Anne, yanında yatıyor, gözleri kapalı. Onun omuzlarının sarsıldığını fark ediyor, usulca tutuyor elini. &quot;Anlamalısın,&quot; diyor yavaşça. &quot;Sudan çıkmış balığa çevirme beni. Bunu isteyemezsin Anne; o kadar bencil değilsin.&quot; Başını salladığını görünce eğilip öpüyor onu. Yanyana uzanmış, yatıyorlar, dağın gümüş doruğuna bakıyorlar sessizce.</p>
<p>Ansızın kalkıyor Anne. &quot;Yalnız senden bir şey isteyeceğim, hayır demeyeceksin bana.&quot;</p>
<p>&mdash;&quot;Yapabileceğim bir şeyse, tabiî.&quot;</p>
<p>&mdash;&quot;Yarın yine dağa tırmanmak istiyorum. Bir kere daha dağımıza çıkalım.&quot; Kaşlarını çattığını görünce eğilip yalvarırcasına gözlerine bakıyor. &quot;Yarın sabah ilk trene bineriz. Dörtte falan burada oluruz, bol bol vakit kalır.&quot;</p>
<p>&mdash; &quot;Hava dönüyor,&quot; diyor Steiner bulutlara bakarak. Anne, başını sallıyor. &quot;Yarına kadar düzelir.&quot; Reddedemiyor Steiner. Dorukta taze kar var daha, bu mevsimd ehavanın ne olacağını kimse kestiremez. Yine de... Karar veremiyor.</p>
<p>Politik durum günden güne kötüledi son üç dört haftada; savaş ihtimali uzak değil. Anne'e korkularından söz açmadığı halde onun doğru söylediğini biliyor. Belki de birlikte geçirecekleri son gün bu, hiç değilse uzun bir süre için. Doruğa kadar tırmanamazsak döneriz, zararı yok, diyor kendi kendine. &quot;Onların&quot; dağı bu. iki yıl önce dorukta karşılaşmamışlar mıydı. Anne'in öpücüklerine, &quot;Peki,&quot; diye karşılık veriyor, &quot;olur.&quot;</p>
<p>Tekrar tekrar bir yere dayamaya çalışıyor dirseklerini, kollarını kasıp kuvvet toplamaya çabalıyor. Ama gücü tükenmiş. Anne, başı hâlâ yukarda, gözlerinin içine bakıyor. Rüzgâr azaldı; kar savruluyor çevrelerinde. Elleri, kolları soğuktan uyuşmuş, duymuyor. Yamacın kenarında başı aşağı sarkmış yatarken kan üşüşüyor başına, kulaklarında sağır bir uğultu başlıyor. Bedenine söz geçiremeyeceğini anlıyor. Anne'in yüzü ıslak. Kar tanelerinin ona vurup vurup eridiklerini görüyor, elini uzatıp silmek geliyor içinden; Anne'in dudakları seğiriyor, gözleri korkuyla açılmış; onu yatıştırmak için bir şeyler söylemeye çalışıyor, ne ki kendi dilsiz korkusunu açığa vurmuş oluyor yalnızca, sesi çıkmıyor. Anne ansızın gözlerini kapayınca, ellerinin gevşemiş olduğunu hissediyor...</p>
<p>Uğultu gittikçe artıyordu. Hiç aralık vermeden havayı dolduran, bilincine girip onu gerçeğe döndüren tekdüze bir uğultu. Doğrulduğunda sırtının ıslaklığını duydu, şaşkınlıkla kaldırdı başını. Yağmur yağıyordu. Ağaçların tepeleri rüzgârda hışırdıyordu ama Steiner yalnızca seslerden anlıyordu, yoksa ağaçlar karanlıkta gizlenmişlerdi. Birkaç saniye hiç bir şey anlamadan çevresine bakındı. Sonra elinde yumuşak ama soğuk, cansız bir şey tuttuğunu anladı. Büyük bir tiksintiyle çekti elini, ayağa kalktı. Üstü başı sırılsıklam olmuştu. Titredi. Ne oldu? diye düşündü. Sonra yaşadığı anda buldu kendini. Orman, birlik ve... Dietz Dietz'in öldüğünü sezdi ansızın. Yerde feneri aradı, buldu, yaktı.</p>
<p>Dietz'in ağzı açıktı, yarı kapalı gözkapaklarının altında gözlerinin akı pırıl pırıl yanıyordu. Daha şimdiden tanınmaz haldeydi. Steiner bütün bu süre içinde onun ellerini sıkı sıkı kavramış olduğunu anladı, ürktü. Çabucak eğildi, ölü adamın altından battaniyeyi çekti, yüzüne örttü. Sonra uyuyan adamlara baktı.</p>
<p>Schnurrbart usulca ona doğru geliyordu. Feneri söndürdü. Duygusuzlaşmıştı iyice. Rüzgârın saldırısına uğrayan orman inliyor, homurdanıyordu. &quot;Öldü,&quot; dedi Steiner. Fırtına bu sözcükleri koparıp aldı dudaklarından. Yüzünü yağmura kaldırdı, bir an gözlerini yumup durdu, yineledi, &quot;Öldü.&quot; Schnurrbart'ın kolunu tuttu, onu ağaçların altındaki düzlüğe çekti. Sonra sırt çantasını çıkardı, battaniyesini aldı, yere yaydı. Birlikte oturdular, muşambayı omuzlarına çekip yoğun karanlığı gözlediler.</p>
<p>Sonraları, fırtına biraz dinince &quot;Kurtaramazdık zaten,&quot; dedi Schnurrbart.</p>
<p>Steiner sessizce başını salladı. Böyle yaraların iflah olmadığını biliyordu.</p>
<p>&mdash;&quot;Onun için de iyi oldu böylesi,&quot; dedi Schnurrbart. &quot;Bütün yol boyunca taşımamız, üstelik Rus hatlarından geçirmemiz gerekecekti ki olamazdı.&quot; Steiner yine başını salladı.</p>
<p>Schnurrbart elini onun koluna dayadı. &quot;Sinirlerimiz bozulmasın bu yüzden,&quot; dedi yalvarırcasına. &quot;Önümüzde neler var, unutmayalım. Daha önce hiç böyle bir durumda, bu kadar kötü bir durumda kalmamıştık.&quot;</p>
<p>&mdash;&quot;Biliyorum &quot;</p>
<p>Schnurrbart, onun yüzünden bir şeyler anlamaya çalıştı. Steiner'in sesi ürkütücüydü. &quot;Öyleyse cesaretini yitirme,&quot; dedi. &quot;Son zamanlarda sana ne oldu bir anlayabilsem...</p>
<p>Eskiden bambaşkaydın Rolf.&quot;</p>
<p>&mdash;&quot;Biliyorum,&quot; dedi Steiner. Esinti, tepelerindeki yaprakları oynattı; iri damlalar düştü başlarının üstüne. Alaycı ve kibirli görünmeye çalıştığı zamanlarda Steiner'i hiç sevmemişti.</p>
<p>Ama şimdi, keşke eskisi gibi olsa diye içi gidiyordu. Son birkaç saatte hep onu düşünmüştü. Eskiden, böyle umutsuz anlarda, güçlükler birbirinin üstüne bindikçe bilenirdi Steiner. Şimdiki durumu anlaşılır gibi değildi; yalnızca Dietz'in ölümü ile açıklanamazdı bu. Yalnız belki önemli bir öğeydi bu ölüm. Araştıracaktı, bakalım.</p>
<p>&mdash;&quot;Eninde sonunda hepimizin başına gelecek,&quot; dedi. &quot;Önce kimin gittiği fark etmez pek.&quot; Steiner karşılık vermedi. &quot;Çok severdim oğlancağızı, Allah kahretsin...&quot; Yere tükürdü, gözlerini karanlığa dikti.</p>
<p>Steiner öyle beklenmedik bir soru sordu ki Schnurrbart şaşırdı. &quot;Tanrıya inanır mısın?&quot;</p>
<p>Çabucak kendini toparladı Schnurrbart. Bu sorunun karşılığını çocukken öğrenmiş, şimdiye kadar da hiç tartışmamıştı. Bütün tartışmaların dışındaydı bu konu. &quot;Tanrıya inanıyor muyum? Tabiî. Hiç değilse yargılarımızı yöneten Biri'nin varlığına inanıyorum.&quot;</p>
<p>Steiner acı acı güldü. Beklediği karşılığı duymuştu. &quot;Sen her şeyi kolayından alıyorsun,&quot; dedi. &quot;Ben de bir zamanlar öyle düşünürdüm. Ama eğer Tanrı varsa, sadistin biri. Kesin inancım bu benim.&quot;</p>
<p>&mdash;&quot;Delisin sen.&quot; Schnurrbart bu küfürden irkilmişti. &quot;Gerçekten delisin, yoksa dünyada sadizmin değil... sevgi diyebileceğimiz bir duygunun belirtilerini bulurdun. Yadsıyor musun bunu?&quot;</p>
<p>&mdash;&quot;Orası beni ilgilendirmez,&quot; dedi Steiner küçümsercesine. &quot;Madalyonun öbür yanına bakalım. Sözgelimi ben açlıktan ölmek üzereysem, birisi de bana bir bakraç su verirse bu sevgi midir sence?&quot;</p>
<p>Tartışmanın nereye gideceğini kestiremeyen Schnurrbart, yarım ağız başını salladı.</p>
<p>&mdash;&quot;İyi.&quot; Karanlığa karşın başını salladığını fark etmişti Steiner. &quot;Demek bu sevgi. Peki aynı kimse bir iki yudum içtikten sonra bakracı elimden alırsa bu da sevgidir, değil mi?&quot; Schnurrbart'ın karşılık vermediğini görünce yaklaştı. &quot;Buna verecek karşılık yok, değil mi? Ben sana buna ne denileceğini söyleyeyim. Sadizm, boktan, pis sadizm, en aşağılık bir adamın aklına getirebileceği cinsten bir sadizm. Benim görüşüm bu, sen istediğini düşünmekte serbestsin.&quot; Schnurrbart gözlerini kapadı, yeni, doğru bir karşılık bulmaya çabaladı. Uzun bir süre, yağmurun sesinden başka ses duyulmadı. Schnurrbart, &quot;Sen öyle inan,&quot; dedi kesik kesik. &quot;Kendi adına konuş yalnız. Bir şey söyleyeyim: Kimi insanlar, ellerinden alınan bir bakraç su için öylesine yanarlar ki, yanlarında akıp giden ırmağı görmezler, iyi geceler.&quot; Ansızın kalktı, yürüdü gitti.</p>
<p>Ertesi sabah Dietz'i gömdüler. Yağmur hâlâ yağıyordu, bulutlar alçaktaydı. Adamlar, dikdörtgen bir mezar kazdılar, iliklerine kadar ıslanmış, durup beklediler. Soğuk bir rüzgâr düzlüğü kasıp kavuruyordu. Steiner, mezarın içine girdiğinde öbürleri yavaşça yanına yaklaştılar. Dietz'i bir çadır bezine sarmışlardı; kocaman çukurda küçücük, zavallı duruyordu.</p>
<p>Adamlar, kısa saplı kürekler almışlardı ellerine.</p>
<p>&mdash;&quot;Ne bekliyoruz?&quot; diye sordu Kern sinirli bir sesle. Steiner onların kirli, sakalları uzamış yüzlerini teker teker gözden geçirdi. &quot;Belki de bir cenaze töreni düzenlemek istiyorum, kimbilir..&quot; Kolunun yanıyla yağmurdan ıslanmış yüzünü sildi. &quot;Böyle şeylerle uğraşmayız çoğunluk,&quot; dedi kısık bir sesle, &quot;ama Dietz için değer. Dietz memleketinde ölmüş olsaydı, mezarının çevresinde en az yüz kişi karalar giyip el bağlardı. Kimileri gerçekten ağlarlardı, kimileri de ağlamak gerektiğinden.&quot; Yine yüzünü sildi. Hepsi ağızları bir karış açık onu dinliyorlardı. &quot;Bir süre sonra yeniden karşılaştıklarında, 'Yazık, tüh yazık,' derlerdi birbirlerine, 'Ne de gençti; zaten iyiler fazla dayanamaz bu dünyada.' Sonra keyifle göbeklerini gözden geçirir, hâlâ göbekli oldukları için sevinirlerdi, Allanın besili domuzları!&quot; Steiner ansızın bağırmıştı.</p>
<p>Adamlar irkilip geri çekildiler. Schnurrbart onun omuzlarının inip inip kalktığını fark etti.</p>
<p>&mdash;&quot;Birkaç haftaya kalmaz unuturlardı onu,&quot; diye devam etti Steiner. &quot;İnşallah içinizden kimse onu unutmaz. Unutanlara acırım doğrusu.&quot;</p>
<p>Eğildi, bir avuç toprak attı önündeki mezara. Hiç ses çıkarmadan mezarı örtmeye başladılar.</p>
<p>Bir saat sonra, sırtlarında çadır muşambasıyla yola koyulmuşlardı; yağmur dinmemişti daha. Atların ikisine makineli tüfeğin ağır donanım kutularını yüklemişlerdi. Öbür atları salıvermişlerdi. Her an Ruslarla karşılaşabileceklerini gözönünde tutarak tüfeklerini ateşe hazır duruma getirmişlerdi; yavaş yavaş, gözleri tetikte ilerliyorlardı. Schnurrbart, Dorn ile fısıldaşıyordu. &quot;Ne garip bir konuşmaydı, tam Steiner'e göre.&quot;</p>
<p>Dorn başını salladı. &quot;Hayatımda duyduğum en acayip mezarbaşı söylevi. Ne denirse densin çok özgün bir adam olduğu su götürmez bir gerçek.&quot;</p>
<p>&mdash;&quot;İnsan çok değişik şeyler düşünebilir onun hakkında.&quot;</p>
<p>&mdash;&quot;Biliyorum. Yine de onu hakkıyla değerlendirmek güç. Bir zamanlar büyük bir sarsıntı geçirmiş her halde; tuhaflığı ancak böyle açıklanabilir.&quot;</p>
<p>Schnurrbart kuşkuyla baktı. &quot;Sana açıldı mı?&quot;</p>
<p>&mdash;&quot;Doğrudan doğruya açılmadı,&quot; dedi Dorn. &quot;Söylediği ufak tefek şeylerden çıkardım.&quot;</p>
<p>&mdash;&quot;Yaa.&quot;</p>
<p>Bir süre sustular, yürüdüler. Schnurrbart, Dorn'a Steiner ile Anne konusunda bir şey anlatmanın doğru olup olmayacağını düşündü, anlatmamaya karar verdi.</p>
<p>Sıranın önlerinde bir dalgalanma oldu. Adamlar, yüz metre kadar ötedeki sık çalılığa bakıyorlardı. Beride, orman seyreliyor, dik, boz bir yokuş başlıyordu.</p>
<p>&mdash;&quot;Geldik.&quot; Steiner saatine baktı. &quot;Karanlığa kadar burada konaklayacağız. Hadi.&quot; Karmakarışık otların arasından bir yol açtılar. Hendeğin öteyanında uzun otlarla kaplı bir tarla uzanıyordu. Yüz metre ilerden başlayan tepeler zinciri çoraktı; tek ot yoktu toprakta. İlk tepeyle aralarında kalan çayırda bir çay akıyordu. Dardı çay, geçilmesi güç değildi. Adamlar sessizlik içinde karşılarındaki manzarayı gözlüyorlardı. Akılları ormanda yaptıkları uzun yolculuktaydı. Elli beş saat önce uzakta bir karaltı halinde gördükleri tepeler, bu yağmurlu öğle saatinde tam karşılarındaydı. O zaman varmak için can attıkları bu yer, ne kadar iç kapayıcıydı şimdi. Dietz'i düşündüler. Rüzgâr, yağmur yüzlerini boyuna kamçılıyordu.</p>
<p>Tepelerin dorukları sisten yumaklarla çevriliydi; gökten boz ve kara bulutlar, kaya parçaları gibi çöküyorlardı aşağılara. Steiner başını kaldırdı, ağaçlardaki fısıltılara kulak verdi. &quot;Otları bir yere bağlayıver,&quot; dedi Schnurrbart'a. &quot;Bu gece salacağız onları. Bir gözcü yeter; hem çayırı gözler hem de tepeleri. Geriden bir saldırıya uğramayız sanıyorum. Sizler de kendinize iyi bir yer bulun çalıların arasında, gözüme görünmeyin...&quot;</p>
<p>Adamlar, ses çıkarmadan emre uydular. Kuru sayılabilecek bir yere battaniyelerini, muşambalarını serdiler. Anselm, ormanın kenarında gözcülüğe geçti. Öbürleri konservelerini açıp ekmeklerini çıkardılar. Yemekten sonra uzanıp cigara tüttürmeye başladılar.</p>
<p>O ikindi uyumukla geçti. Hava değişmedi, çok çabuk bastırdı karanlık; saat altıda yeniden yola düzüldüler. Atları geride bırakmışlardı. Çayırın bazı yerleri öylesine bataktı ki çok geçmeden çizmeleri çamur doldu. Çay küçücüktü. Steiner nasılsa daha fazla ıslanamayacağını düşünerek kayıtsızca girdi çaya, hangi yöne doğru yürümenin daha akıllıca olabileceğini kestirmeye çalıştı. Belki onuncu keredir iki gün önce uzaktan gördüğü şehrin nerede olabileceğini kestirmeye çalıştı; dış çizgiler çok belirsiz gelmişti o zaman, yine de tepeler şehrin ortasından güneyine doğru uzanıyordu galiba.</p>
<p>Çayın kıyısına çıkmak üzereyken durdu birden. Öbürleri de oldukları yerde kalakaldılar. Beş yüz metre kadar ötelerinde, tepelerin üstüne bir işaret mermisi fırladı; beyaz ışık, görünmeyen bir ipliğe bağlıymışcasına asılı kaldı havada, sonra çayırın üstüne indi, otların arasında yitti gitti. Her yer karanlığa gömüldü eskisi gibi.</p>
<p>&mdash;&quot;Cepheye varmışız!&quot; diye kekeledi Pasternack. Steiner sudan çıktı, ileri doğru bir - iki adım attı. İşaret mermisini ateşleyen asker, sağda bir yerlerde olmalıydı, yakında bir yerlerde, Krimskaya yönünde.</p>
<p>Öbürleri Steiner'in çevresinde toplandılar.</p>
<p>&mdash;&quot;Ne yapacağız?&quot; dedi Schnurrbart.</p>
<p>&mdash;&quot;Tetikte olun,&quot; dedi Steiner. &quot;Birbirinizden ayrılmayın.&quot; Karârını vermişti artık. Tüfeğini omuzundan aldı. &quot;Bir şey görürseniz uyarmadan ateş edin. Tamam mı?&quot;</p>
<p>Yavaşça tepeye doğru yürüdüler, yamacı tırmanmaya başladılar. Bastıkları toprak dümdüzdü; arasıra adamlardan biri kayıyor, sonra ayağa kalkıp bir küfür savuruyor, ellerini pantalonuna siliyordu. Neden sonra doruğa varıp soluk almak için durdular. Burunlarının ucunu göremiyorlardı.</p>
<p>Rüzgâr eskisi kadar sert değildi ama yağmur hiç durmaksızın yüzlerini kamçılıyor, ıslak üniformalarından içeri giriyor, terli sırtlarından soğuk soğuk sızıyordu. Steiner, dinlenecek kadar vakit bıraktıktan sonra batıya yöneldi.</p>
<p>Yine yokuş aşağı iniyorlardı şimdi. Ama çok sürmedi. Düzlükten geçtikten sonra yine tırmanmaya başladılar. Ansızın bir ses yükseldi karanlığın içinden: &quot;Vnimaniye!&quot; Adamlar, biraz ötelerinde bir bomba patlamış gibi irkildiler. Bu beklenmedik ses, kanlarını dondurmuştu. Hemen yüzüstü yere yattılar. Steiner geride kalan Kruger'e döndü, fısıldadı: &quot;Cevap versene salak, cevap ver çabuk!&quot;</p>
<p>Kruger anlayana kadar birkaç dakika geçti. Doğruldu, ellerini ağzına tutarak bağırdı, &quot;Trovarişçi... tovarişçi!&quot; Soluklarını tuttular. Karşıdan hiç ses gelmiyordu. Rusun elinde tüfeği yoktu her halde. Yanyana durup koyu karanlığı tedirgin gözlerle incelediler. &quot;Anlamıyorum,&quot; dedi Steiner. &quot;Ne dedin ona?&quot;</p>
<p>&mdash;&quot;Yoldaş olduğumuzu,&quot; diye kikirdedi Kruger. &quot;İnandı galiba.&quot;</p>
<p>Ürkek ürkek çevrelerine bakındılar. &quot;Amma gösteri ha!&quot; dedi Maag. &quot;Mayın tarlasında dans ediyor gibiyim. Ne yapacağız şimdi?&quot;</p>
<p>&mdash;&quot;Yürüyeceğiz,&quot; dedi Steiner. &quot;Ama daha dikkatli olmamız gerek. Gürültü etmeyin. Bizi duydular, ama göremezler nasılsa. Hadi.&quot;</p>
<p>Birlik, atlamaya hazırlanan çok bacaklı bir hayvan gibi onun ardından yürüdü. Bir saat kadar yeni bir olay çıkmadan tepelerden inip çıktılar. Yumuşak toprakta yürüme zorluğu, yamaçların dikliği, sanki hiç bitmeyecekmiş gibi uzanan yollar, eteklerine varıncaya kadar dorukları görünmeyen dağlar, karşılarına her an düşman çıkabileceği tehlikesi, adamların sinirlerini altüst etmişti. Gittikçe kayıtsızlaşıyorlardı. Steiner'in azarları bile uyarmıyordu onları.</p>
<p>Kruger ile Schnurrbart bile kendilerini bırakmışlardı. Hafif hafif aksıyordu Kruger. Yarım saattir dayanılmaz bir ağrı vardı topuğunda, gittikçe de kötüleşiyordu. Yüzüldü her halde, diye düşündü, çizmesini çıkarıp baksa mıydı ki?</p>
<p>Gelgelelim Steiner sıyrık yüzünden mola vermezdi, biliyordu. Kruger içinden bir küfür savurdu. Bir süre parmak uçlarına basarak yürümeyi denedi, ama çizmelerinin çamurla dolu oluşu işi büsbütün güçleştiriyordu; her adımda parmaklarının arası suyla dolup taşıyor, fasır fosur sesler çıkıyordu. Tam da sırası, diye düşündü öfkeyle, tam bana göre bir şey.</p>
<p>Yürümeye bunca alışkın olan ayaklarının böyle bir iş çıkarması inanılır gibi değildi gerçekten; talimsiz bir asker olsa neyse... Islak çorapları topuğunda toplanmıştı besbelli, yağmurdan ıslanmış deri de sürtüşmeye dayanamayıp</p>
<p>yüzülmüştü. Ağrıya dayanamıyordu. Omuzunda ağır makineli tüfeğin basıncı; sırt çantasındaki bütün gerekli ıvır zıvırın ağırlığını kaldıramayan kalçalarındaki sızı terleyen bedenine yapışan ıslak üniforma, adım atmanın başlı başına bir sorun olduğu bu batak toprak, karanlık, yağmur, güvensizlik, evet bunlar acıyan topuğunun yanında hiç kalıyordu şimdi.</p>
<p>Ansızın durdu, makineli tüfeği yere koydu. Steiner ta önden duydu gürültüyü. &quot;Deli misin nesin?&quot; dedi Schnurrbart korkuyla. Kruger, karşılık vermedi. Yere çöktü, çizmesinin bağlarını çözmeye koyuldu. Çizmesiyle çorabını sıyırdıktan sonra topuğundaki şişi elledi. Steiner yanına vardığında onun yüzüne bakmadı bile.</p>
<p>&mdash; &quot;Muhallebi çocuğunun ayağı nasır mı tutmuş?&quot; Steiner'in sesi küçümseme doluydu. Kruger karşılık vermedi. Ayağını uzattı, sancıyan topuğunu yağmura tuttu, ohhh! dedi.</p>
<p>Steiner'in yüzü asılmıştı. Eğildi, makineli tüfeği alarak, &quot;Ne yaptığını sorabilir miyim?&quot; dedi. Kruger karşılık vermemekte direniyordu. Adamlar yaklaştılar, sırıttılar.</p>
<p>Sonra, biri ansızın hepsinin kıçına birer tekme vurmuşçasına yere kapaklandılar. Tam önlerinde, Kruger daha önce durmasa şimdi varmış bulunacakları noktada, gece, bir ateş topu gibi patlayıvermişti. Korkunç bir gürültü duydular; ağızları şaşkınlıktan açık kaldı. Steiner yüzünü Kruger'in sırtına gömmüştü.</p>
<p>Kruger ağrıyan topuğunu unutmuştu bile, korkudan gözlerini yummuştu. Patlama, aynı şiddetle sürüyordu. Sonunda Steiner başını yavaşça kaldırdı; üç yıldır sıkı bir savaş eğitiminden geçtiği için yaralanmadığını anlamıştı. Bir an sonra durumu kavradı.</p>
<p>Birlik, bir Rus bataryasından bilemedin elli metre uzaktaydı, kimbilir hangi pusuya sinmişti düşman!</p>
<p>Steiner yavaşça ayağa kalktı. Batarya hiç durmadan ateş ediyordu. Öbürleri de teker teker ayağa kalktılar. Yalnız Kruger, Kern ve Pasternack oturuyorlardı yerlerinde. Kruger, çizmesiyle çorabını sağ elinde tutuyordu, çıplak ayağı kara toprağın üstünde beyaz bir benek gibiydi. Steiner ses etmeden baktı. Sonra makineli tüfeği onun bacaklarına yaslayarak, &quot;Hadi, üşütmeden geçir şu çizmeyi ayağına,&quot; dedi. Adamların omuzları titremeye başlamıştı; rüzgârda sallanan yapraklar gibiydiler, katıla katıla gülüyorlardı.</p>
<p>Kruger bu neşe sağanağını görmezlikten geldi, elindekileri yere dayadıktan sonra iki eliyle ayağını kaldırdı, topuğunu yokladı. &quot;İğnesi olan var mı?&quot;</p>
<p>Steiner yavaşça palaskasının altından kocaman bir kancalı iğne çıkardı. &quot;Çabuk ol ama,&quot; dedi; sesi hiç de sert değildi. Kruger başını salladı. İğneyi batırdığı gibi su fışkırdı yaradan. &quot;Hepinizin kafası biraraya gelse bu kadar su çıkmaz,&quot; dedi. Suyu çıkardıktan sonra cebindeki sargı beziyle topuğunu sardı. &quot;Tamam,&quot; dedi, yırtık çorabıyla delik çizmesini giydi, çarçabuk ayağa kalktı. Tam o sırada yaylım ateşi kesildi.</p>
<p>&mdash;&quot;Kısa bir ateş kes,&quot; diye mırıldandı Schnurrbart. &quot;Birazdan...&quot;</p>
<p>&mdash;&quot;Şşşt!&quot; Steiner kabaca susturdu onu. Başlarını kaldırıp kulak verdiler. Şaşılacak kadar yakınlarında bir yere bombalar düşüyordu; birbirlerine baktılar.</p>
<p>Kruger, &quot;Şimdi şu bombaların düştüğü yere varmak değil miydi amacımız?&quot; dedi bilgece bir tavırla.</p>
<p>Şaşkınlık ve korku içindeydiler. Bu sözleri duyunca güldüler, sevgiyle baktılar Kruger'e. Şu anda hepsi kendileri kadar birbirlerini de düşünüyorlardı. Ne daha çok ne daha az.</p>
<p>Öylesine yakındılar ki.</p>
<p>Rus bataryasının çevresinde büyük bir kavis çizerek yürüdüler. Eski kayıtsızlıkları silinmişti; her an tetikteydiler. Yine tırmanmaya başladılar ve bu kere yokuş hiç bitmeyecekmiş gibi geldi. Steiner ansızın durunca korkuyla başlarını kaldırdılar. Yağmur, boyuna bitkin yüzlerini kamçılıyordu. Steiner'in gözlerini tepeye dikmiş olduğunu gördüler. &quot;Ne var?&quot; diye sordu Kern heyecanla. Steiner önlerinde uzanan karanlığı gösterdi. Birkaç saniye, hiç bir şey anlamadan baktılar. Sonra birden fark ettiler. Tepenin dış çizgileri karanlıkta arasıra iyice beliriyor, sonra yine karanlığın içinde eriyip gidiyordu, bir şişe mürekkebin içine su katılıyormuş gibi. Onlar bunun anlamını kavrayamadan Steiner hızla yürüdü.</p>
<p>Birkaç dakika sonra tepenin doruğuna varmışlardı; soluk soluğa durdular, heyecandan titriyorlardı. Ayaklarının altında güneye inen dik bir yamaç vardı. Çok aşağılarda uçsuz bucaksız bir düzlük uzanıyordu. Doğudan batıya doğru usulca hareket eden fenerler kısılmıştı; Batı göğü onların beyaz ışıklarıyla pırıl pırıl yanıyordu. Adamların boğazlarına bir yumruk tıkandı, bütün çabalarına karşın gözleri doldu.</p>
<p>Yutkunmaya başladılar, ıslak yüzlerini sildiler ellerinin tersiyle.</p>
<p>&quot;Cephe,&quot; dedi Maag; sesi saygı doluydu.</p>
<p>&mdash;&quot;Cephe ya,&quot; dedi Kern, dua ediyormuşçasına ellerini birleştirdi. Büyülenmiş gibi batıya bakıyorlardı.</p>
<p>Steiner elini kaldırdı, ışık zincirini gösterdi. Tok bir sesle, &quot;Işte Krimskaya yolu,&quot; dedi, &quot;Tabur batıda bir yerde olmalı. Unutmayın sakın, birbirimizden ayrılmak zorunda kalırsak...&quot; Schnurrbart, bir göz attı ona. Yolda yoğun bir trafik olduğunu ilk o fark etti. &quot;Arkadaşlar,&quot; dedi, &quot;orada bir şeyler dönüyor galiba.&quot;</p>
<p>&mdash;&quot;Ne?&quot; dedi Steiner. &quot;Biz tabura varalım, gerisini onlar düşünsünler.&quot; Yere çöktü. &quot;Biraz dinlenelim burada.&quot; Schnurrbart tedirgindi. &quot;Tehlikeli olmaz mı?&quot;</p>
<p>&mdash;&quot;Yok canım! Hiç değilse ne olup bittiğini görebiliyoruz. Oturun. Son durağa geldik.&quot;</p>
<p>&mdash;&quot;Nasıl geçeceğiz karşıya?&quot; diye sordu Kruger. &quot;Ordular var yollarda.&quot;</p>
<p>Steiner gülümsedi. &quot;O yüzden bizim gibi bir avuç Rusa kimse aldırmaz.&quot; Saatine baktı. &quot;Dokuz buçuk. Bol bol zamanımız var. Üçten önce geçmenin anlamı yok, yol dolu.&quot; Adamlar oturdular, fısıldaşmaya başladılar.</p>
<p>&mdash;&quot;Başarmamıza imkân yok,&quot; diye dayattı Kern. &quot;Başka bir yol deneyelim. Rus siperlerinin önünden geçişimizi düşünün. Yok canım, çılgınlık bu!&quot;</p>
<p>&mdash; &quot;Gerginleşmeyin,&quot; dedi Steiner alayla. &quot;Buraya kadar geldik, bundan sonrasını da başaracağız hiç kuşkunuz olmasın.&quot; Dorn'a döndü. &quot;Değil mi Profesör?&quot;</p>
<p>Dorn, gözlerini kaçırıp yere baktı. Kern'in düşüncelerine yürekten katılıyordu, nelerle karşılaşabileceklerini gözünün önüne getirince içi korkuyla doldu. Öte yandan Steiner'e alay fırsatı vermek de istemiyordu. Yavaşça omuz silkmekle yetindi.</p>
<p>Steiner, gözucuyla onu süzüyordu. Kısa bir kahkaha attı. &quot;Bana katılmıyorsun galiba. Nasıl istersen. Yalnız bu iş benim pek hoşuma gitti. Ne istiyorsunuz tanrı aşkına? Hiç değilse bir çukurda oturup her an tepende bir bomba patlamasını beklemekten iyidir. Haksız mıyım?&quot; Çevresindeki çekingen yüzleri bir bir inceledi. Kendi sesini duyunca rahatlamıştı; söylediklerine gerçekten inanıyordu çünkü. Her türlü kararı alırken yalnızca kendi içgüdüsüne dayanışı, müthiş bir güven veriyordu içine. Sonra ansızın kavgacı bir tavır takındı; alaylı sözlerle iğneledi durdu onları.</p>
<p>Sonunda Kruger dayanamadı. &quot;Yeter artık,&quot; dedi. &quot;Bunda gülünecek ne var anlamıyorum. Dietz'in başına gelen de çok gülünçtü her halde, değil mi?&quot;</p>
<p>Steiner, bedenine kızgın demir sürülmüş gibi irkildi. İçi acıyla doldu, son birkaç saat içinde Dietz'i aklına hiç getirmeyişinin şaşkınlığı da vardı bu acıda. Oğlanın hiç mi değeri yoktu gözünde? Her saniye artan, yoğunlaşan dayanılmaz bir acı vardı yüreğinde; bütün cesaretini, umudunu sömüren, Kruger'e karşı korkunç bir öfkeye dönüşen bir acı. Adamlar bu anî değişikliği fark etmişlerdi; Schnurrbart, önünde oturan Kruger'i sertçe dürttü dirseğiyle. Kruger dudağını ısırdı. Ağzından hiç istemeden çıkmıştı bu sözler, pişmandı.</p>
<p>Dorn da üzülmüştü; zararsız, gelişigüzel bir konuşma gereksiz yere büyütülüyordu. Araya girdi: &quot;Her sözümüzü altın terazisiyle tartmayalım canım,&quot; dedi. &quot;Savaşın her açıdan korkunç olduğu konusunda nasılsa birleşiyoruz.&quot; Steiner'in yüzünden nefret akıyordu; ıslak toprağa boylu boyunca uzandı. Konuşma kesildi.</p>
<p>Sonraları, tepeden inerlerken olay hepten unutulmuştu. Steiner'in bütün dikkati engebeli arazideydi. Cephenin büyük kısmı batıdaydı, yalnız bir noktada doğuya doğru bir çıkıntı vardı. Belli aralarla parlayan ışıklar, cephenin durumu hakkında fikir vermeye yetiyordu; Steiner, Alman kumandanların bütün strateji kurallarını hiçe sayarak ana savunma hattını neden böylesine genişlettiklerini kavramaya çalıştı. Belki de arazinin özelliği yüzünden, çünkü şu anda bulunduğu yerden araziyi tamtamına göremiyordu.</p>
<p>Bu arada tepenin eteğine gelmişlerdi, cepheye doğru yürümeye başladılar. Tepelerin dar bir açıyla kuzeye kıvrıldığı yere kadar yürüdüler; arazi kesintisiz uzanıyordu önlerinde. Toprak yine bataklıktı, yürümek güçleşmişti.</p>
<p>Cepheye iyice yaklaşmışlardı. Havan toplarının sesi geliyordu kulaklarına, arasıra da makineli tüfek ateşleri. Son birkaç dakika içinde Steiner yavaşlamıştı, önlerini kesen karanlık bir engele doğru yürüyordu şimdi. Yakına geldiklerinde, bunun omuz hizasına kadar yükselen bir çalılık olduğunu gördüler; daracık bir derenin iki kıyısını kaplamıştı çalılık. Derenin suyu derin değildi ama akıntı şaşılacak kadar güçlüydü.</p>
<p>Karşı kıyıda ansızın durdu Steiner. Telefon hattına benzeyen bir şeye takılmıştı. Kablo, derenin bir iki metre ötesinden geçiyor, çalılıkların arasından cepheye doğru uzanıyordu.</p>
<p>Steiner düşünceli düşünceli kabloyu yokladı, durdu bir süre. Adamlar çevresine üşüştüler, Anselm, &quot;Keselim mi?&quot; diye sordu.</p>
<p>&mdash; &quot;Delirdin mi sen?&quot; Dedi Hollerbach. &quot;Ruslar tepemizde bitiverirler.&quot;</p>
<p>Steiner düşündü. Teli yokladığı anda Birliği düşman mevzilerinden nasıl geçireceğini keşfetmişti. Daha gece yarısı bile değildi, tasarısını uygulayamazdı. &quot;İki saat bekleyeceğiz. Gün ağarmadan hemen önce en uygun zaman. Dinlenin biraz.&quot; Sırt çantalarını atıp derenin kıyısına çöktüler, çalılıklar arasına gizlendiler. Steiner bir an durdu, sonra kedi adımlarıyla karanlığa doğru yürüdü.</p>
<p>Yarım kilometre kadar kabloyu izledi, derken bir Rus gözcüyle karşılaştı. Yüzüstü kapaklandı, gözlerini biraz ötede duran adama dikmişti. Adamın ıslık çaldığını fark etti. Sırtı dönüktü gözcünün; görülme tehlikesi olmadığını anlayınca biraz daha yaklaştı. Keşke Kruger'i de getirseydim yanımda, diye düşündü. İleri hat, elle tutulabilecek kadar yakındaydı. Aydınlatma fişeklerinin ışığında gözcünün karaltısı açık seçik görülüyordu. Steiner, gittikleri yönün Alman cephesindeki çıkıntıya denk geldiğini gördü, sevindi; istediği gibi uygulayabilecekti plânını.</p>
<p>Ne yapacağına kesin karar verdikten sonra yavaşça, hiç ses çıkarmamaya çalışarak geri geri süründü; gözcüden iyice uzaklaşınca da ayağa kalktı. Çalılığa yaklaşırken önce soluna, sonra yola baktı ve daha önceki gözlemlerini pekiştirdi. Belli bir noktada araçların ışıkları söndürülmüştü, nereye gittikleri anlaşılmıyordu. Ruslar herhalde malzemelerini oraya yığıyorlardı, küçük bir köy olsa gerekti orada. Karanlıkta bu uzaklıktan bir şey seçilmiyordu, haritadan anlardı artık. Adamların yanına vardığında, meraklı bakışlara aldırmadan haritanın başına çöktü, fenerin ışığında incelemeye koyuldu Doğru düşünmüştü. Yolun iki kilometre kadar güneyinde küçük bir köy vardı; batıda, cephenin hemen berisinde ise ormanlık bir arazi uzanıyordu, ormanın kuzey ucu da anayola bitişiyordu. Araziyi incelerken bir sayı çekti ilgisini: 121.4. Düşünceye daldı. Bir tepeydi bu her halde, ileri hattaki sapmayı açıklayan bir tepe.</p>
<p>Başını haritadan kaldırdı, plânını adamlara açtı. Sonuç olarak, &quot;Önce kaç tane korunak olduğunu anlamamız gerek. Aklınızı başınıza toplarsanız yürür bu plân. Yalnız çabuk hareket etmeniz, ses çıkarmamanız gerekiyor. Ateş ederken kapıları kapayın, bir de iyi nişan alın,&quot; diye bağladı sözü.</p>
<p>&mdash; &quot;Ya gürültü...&quot; dedi Schnurrbart.</p>
<p>Steiner'in sabrı tükenmişti. &quot;Cephede gürültü eksik olmaz. Kapıları çekin dedim. Daha iyi bir öneriniz var mı?&quot; Karşılık vermediler. Önlerinde kesin bir sınav vardı artık. Heyecanları geçmeye başlamıştı. Steiner'in cesur plânı, çılgınca görünmüyordu gözlerine, düşündükçe akılları yatıyordu.</p>
<p>Kern, cepheyi gözlerken mırıldandı. &quot;Sessiz bir bölge burası,&quot; dedi. &quot;Ne ateş var ne bir şey.&quot;</p>
<p>&mdash;&quot;Bizim bölük de ara sıra sessiz bir yere gelsin bırakın da... dedi Kruger.</p>
<p>Schnurrbart keyifliydi. &quot;Burası sessiz bir yerse bizim bölüğün işi yok! Şuradaki fener alayına bakın hele. Paskalya mı gelmiş ne?&quot;</p>
<p>&mdash;&quot;Yok canım.&quot; Maag araçların ışıklarıyla aydınlanan yolu gözlüyordu.</p>
<p>&mdash;&quot;Bizim topçuların sesi kesildi yine,&quot; diye homurdandı Kruger. &quot;Tam gözcülere göre bir iş var orada. Ne olduğunu anlayamıyorlar mı ki?&quot;</p>
<p>&mdash;&quot;Donanımlar bitmiştir,&quot; dedi Schnurrbart. &quot;Unutma ki bizim donanım denizden geliyor. Hele son perde bir başlasın, elimizdeki de yetmeyecek.&quot;</p>
<p>&mdash;&quot;Başlasın ha!&quot; dedi Maag alayla gülerek. &quot;Başladığında bütün kablolarımızı kesip bütün bataryalarımızı havaya uçuracaklar. Şimdi şurada olup biten de az şey değil.&quot; Eliyle sık sık projektörlerle aydınlanan göğü, sürekli bir vınlama sesinin dolaştığı güney kesimini gösterdi.</p>
<p>&mdash;&quot;Orası neresi acaba?&quot; diye sordu Kruger.</p>
<p>&mdash;&quot;Bilmem,&quot; dedi Steiner. &quot;Novorossiysk her halde. Bize ne zaten?&quot;</p>
<p>&mdash;&quot;Bence o kadar önemsiz değil,&quot; dedi Schnurrbart, titriyordu; muşambasını omuzlarının üstüne çekti. &quot;Ruslar oradan bir gedik açarlarsa yandık. Denize yollanırlar dosdoğru; biz de, iki yandan sarılmış oluruz.&quot;</p>
<p>Kruger başını salladı. &quot;Savaşı kaybedersek memleketine de dönemezsin,&quot; dedi Kruger.</p>
<p>Schnurrbart cevap vermedi. Erika'yı düşündü. O başka biriyle evlenirdi, kendisi de hayatının geri kalan bölümünü taş kırarak ya da bir kömür madeninde çalışarak geçirirdi. Başını eğdi; bacaklarının arasından toprağa baktı.</p>
<p>&mdash;&quot;Neresinden bakarsan bak çıkar yol yok,&quot; dedi Maag. &quot;Savaşı ister kazanalım, ister kaybedelim sorumluluk bizim sırtımızda kalacak. Savaşı kazansak bile bu paçavraları üstümüzden atmamıza izin verecekler mi sanıyorsunuz?</p>
<p>Kandırmayın kendinizi.&quot;</p>
<p>&mdash;&quot;Saçmalamasana,&quot; dedi Kruger öfkeyle. &quot;Bizim gibi köylüleri ne yapsınlar savaş bitince? Bize para vermek zorunda kalmayınca nasıl sevinirler kimbilir.&quot;</p>
<p>&mdash;&quot;Bok sevinirler!&quot; dedi Maag. &quot;Savaşı kazanmak için önce dünyanın yarısını yenmemiz gerek, yarısını yensek bile işgal altında tutmamız gerek sürekli olarak. Kim yapacak bu işleri? Parti mi? Zaferi kutlamaktan başka şey yapmaya vakit bulamaz onlar.&quot;</p>
<p>&mdash;&quot;Partiyi bana bırakın,&quot; diye homurdandı Kruger. &quot;Savaş bir bitsin, gösteririm onların partisine de ordusuna da.&quot;</p>
<p>Maag alaylı gözlerle süzdü onu. &quot;Kendin inansan bari. Savaş bitinde ne yapacaksın, ne iş tutacaksın? Turp mu yetiştireceksin?&quot;</p>
<p>&mdash;&quot;Sana ne? Ne istersem yetiştiririm. Şu kahrolası üniformadan kurtulup özgür bir adam olayım da.&quot; öbürleri de kulak vermişlerdi konuşmaya. Güneydeki topçu ateşi yavaşlamıştı, bir sıra kırmızı kıvılcım yükseldi havaya. &quot;Saldırıya geçiyorlar,&quot; dedi Anselm heyecanla. &quot;İnşallah kurşunla dolar barsakları.&quot; Güneye doğru baktılar; gök, kana batmış gibi kıpkırmızıydı. &quot;Bir şey yanıyor,&quot; dedi Anselm. &quot;Bu havada saldırıya geçmek, tam Ruslara yaraşan bir gösteri.&quot; Kruger, &quot;Geç oldu,&quot; dedi Schnurrbart'a. &quot;Ne bekliyor bizimki?&quot;</p>
<p>&mdash;&quot;Üzülme, cehennem kapanmadan yetişirsin,&quot; dedi</p>
<p>Schnurrbart.</p>
<p>&mdash;&quot;Orasını düşüneceğiz. Onlar beni ele geçirmeden önce en az birkaç düzinesinin hesabını görürüm eğer Kruger'sem.</p>
<p>Sen ne diyorsun plâna?&quot;</p>
<p>&mdash;&quot;Hangi plâna?&quot;</p>
<p>&mdash;&quot;Korunaklar meselesine canım. Kaç tane olduğunu bile bilmiyoruz. Belki de kablo ana sipere gidiyordur hem.&quot;</p>
<p>&mdash;&quot;Daha iyi ya. işimiz kolaylaşır.&quot;</p>
<p>Kruger silkindi. &quot;Öf şu yağmur. Sırılsıklam oldum. Bir de karanlık bindirdi.&quot;</p>
<p>&mdash;&quot;Bir kaç dakika sonra karanlığa şükredeceksin. Bak, yola çıkıyoruz galiba.&quot;</p>
<p>Steiner yavaşça ayağa kalkmıştı.</p>
<p>&mdash;&quot;Gidiyor muyuz?&quot; diye sordu Maag.</p>
<p>&mdash;&quot;Evet.&quot;</p>
<p>Adamlar, muşambalarını topladılar, sardılar. Kruger, plânı yineleyen Steiner'in yanında duruyordu. &quot;Şimdi durumu biliyorsunuz,&quot; diyerek sözünü bağladı Steiner, &quot;cesaretinizi yitirmeyin, gerisini bana bırakın.&quot;</p>
<p>Adamlar, gözlerini karanlığa diktiler, dikkatle ilerlediler. Her şey şu beş on dakika içinde çözümlenecekti. Yağmur yüzlerine çarpıyor, görmeyi güçleştiriyordu. Steiner sıkıntılıydı. Yönü şaşırmış mıydı acaba? Durdu, kuşkuyla karanlığa baktı. Ansızın birinin seslendiğini duydular.</p>
<p>Hazırlıklı oldukları için kılları bile kıpırdamadı. Steiner, Kruger'in kolunu dürttü: &quot;Çabuk, cevap ver!&quot;</p>
<p>Kruger derin bir soluk aldı. Sonra bağırdı: &quot;Potselui minya v Şopu... idi suda.&quot; Ses çıkmadı. Bir adım attı, sert bir sesle haykırdı. &quot;Byeda!&quot;</p>
<p>Steiner dudaklarını ısırıyordu. Adamlar heyecandan soluk soluğa kalmış, tüfeklerini ateşlemeye hazır tutuyorlardı.</p>
<p>Yakınlarda bir yerden bir Rus makineli tüfeğinin sesi geldi; gürültü hiç bitmeyecekti sanki; sinirleri müthiş gerginleşmişti.</p>
<p>&quot;Allah kahretsin,&quot; diye fısıldadı Maag, iki adım geri gitti. Kruger, tedirgin bakışlarını Steiner'e çevirdi; zora başvurmaya karar vermek üzereydi Steiner.</p>
<p>Bu gergin anda biri çıktı karanlıktan. Steiner yutkundu, sinirleri öylesine boşalmıştı ki bir an yerçekiminden kurtulduğunu sandı. Tüfeğini indirdi Rus, bir iki adım ötelerinde durmuş, ilgiyle gözlüyordu onları. Cılız bir delikanlıydı; uzun ceketinden çıkan cılız boynuyla bir çuvala tıkılmış izlenimini uyandırıyordu. Tüfeği sağ kolunun altındaydı, namlu yere dönüktü. &quot;Kuda?&quot; diye sordu. Sesi tiz, biraz cırtlaktı; en ufak bir kuşku bile duymadığı belliydi sesinden.</p>
<p>Kruger cebini karıştırdı, bir cigara çıkarıp uzattı. &quot;Papirossa?&quot;</p>
<p>Rus içtenlikle başını salladı. Ötekiler, yüzünün ancak bir kısmını görebiliyorlardı. Cigarayı ceketinin cebine yerleştirdi, &quot;Spasibo,&quot; dedi. Gözlerini Steiner'e dikmişti; kasketlerinin kuşku uyandırıcı bir hali mi vardı acaba? Ama sonra</p>
<p>Kruger'e döndü yine, yineledi soruyu, &quot;Kuda?&quot;</p>
<p>Kruger belirsizce salladı elini, cephede gözcülük etmeye gittiklerini söyledi. &quot;Sen neredensin?&quot; diye sordu.</p>
<p>Rus tatlı tatlı konuşmaya başladı; hayatının tekdüzeliğini bozan bir konuğu neşelendirmeye çalışan ev sahibi gibiydi. Dolambaçlı bir iki soru sorarak adamın bir Rus taburunun gözcüsü olduğunu anladı; karargâh üç yüz metre uzaktaydı. Korunak sayısının dört olduğunu öğrenince endişelendi Kruger. Cepheden gelen sesleri dinleyen Steiner'e baktı.</p>
<p>Gözgöze geldiler; Kruger gözünü kırptı. Bir iki söz daha söyledikten sonra Rus'a elini uzattı, &quot;Dosvidanya,&quot; dedi. Steiner anlamıştı. Rus, tüfeğini sol eline aktarıp sağ elini uzattı. Steiner hızla yana doğru bir adım attı, tüfeğini havaya kaldırdı. Rus gördü. Kruger'in demir pençesinden elini kurtarmak için kıvrıldı, büküldü; korkudan deliye dönmüştü. Tüfeğin kabzası ensesine indiğinde ağzını açmış, haykırmak üzereydi. Korkunç bir çatırtı duyuldu. Kruger onun cansız gövdesini yavaşça yere yatırdı. &quot;Işi tamam,&quot; dedi.</p>
<p>&mdash;&quot;Biraz geriye git,&quot; dedi Steiner.</p>
<p>&mdash;&quot;Tamam dedim sana.&quot; Kruger geri geri gitti.</p>
<p>&mdash;&quot;Emin olmak gerek,&quot; dedi Steiner soğuk bir sesle. Rus'un tüfeğini aldı, iki kere tepesine indirdi. Sonra uzağa bir yere fırlattı. Adamlar yaklaştılar, yüzleri sapsarıydı.&quot;</p>
<p>&mdash;&quot;Korkunç,&quot; dedi Dorn.</p>
<p>&mdash; &quot;Şu önümüzdeki birkaç dakikada daha da korkunç şeyler göreceksiniz,&quot; dedi Steiner. Kruger'e döndü. &quot;Ne dedi?&quot;</p>
<p>&mdash;&quot;O kadar kolay değilmiş işimiz,&quot; dedi Kruger kararsızca. &quot;Dört korunak varmış. Biri tabur karargâhı...&quot; Bütün öğrendiklerini bir bir anlattı.</p>
<p>Steiner omuz silkti. &quot;Nasılsa denemek zorundayız. Her korunağa iki adam girecek. Biri dışarda kalacak, gözcülük edecek.&quot; Dorn'a döndü. &quot;Senlik bir iş.&quot; Dorn rahatlamıştı, başını salladı. &quot;Hadi bakalım,&quot; dedi Steiner. görev dağıttı. &quot;Unutmayın, tutsak almak yok. Kurşun harcamaktan kaçınmayın. Hadi bakalım.&quot; .</p>
<p>Yine yürüdüler. Birkaç metre ötelerinde tümsekler çarptı gözlerine; cılız bir ışık geliyordu. Korunaklar Steiner'in sandığı gibi belli bir sıra izlemiyorlardı, darmadağınıktılar; aralarından derin bir hendek geçiyor, zigzaglar çizerek cepheye kadar gidiyordu.</p>
<p>Işık, kapıların birinin altındaki boşluktan geliyordu. Karanlığa karşın, çeşitli yerlerden gelen telefon kablolarının, korunaklardan birinin kapısının yanındaki dikdörtgen bir açıklıkta birleştiğini gördüler. &quot;Haberleşme merkezi,&quot; diye fısıldadı Kruger.</p>
<p>Steiner, yapıları gözden geçirdi. Taze toprakla doluydu korunaklar, çok sağlam görünüyorlardı. &quot;Ben ateş açıyorum. İlk kurşunu duyar duymaz hemen içeri girip çekin kapıyı.</p>
<p>Fenerleriniz çalışıyor mu?&quot;</p>
<p>Başlarını salladılar. &quot;İyi öyleyse. İçerde kaç Rus olduğuna bağlı, ona göre biriniz ışığı tutar öbürünüz ateş edersiniz. Tamam mı?&quot; Dorn'a döndü. &quot;Sen dışarda dur. Gelen Stalin bile olsa aldırma, ateş et.&quot; ikişer ikişer hendeğe indiler. Kruger'in ayağı kaydı ıslak toprakta. Kendini toparlamaya çalıştı, ne ki ağır tüfek engel oldu. Hemen ardından gelen Anselm yardıma koştu ama artık çok geçti. Kruger, tam karşıdaki korunağın kapısına çarptı, kapı kırılınca da boylu boyunca uzandı içeri. Birkaç saniye kendine gelemedi. Kalkmaya davrandığında biri yüzüne bir ışık tuttu, sert bir ses bir şeyler söyledi. Arkadan gelen Anselm, Kruger'in üstünden içeri baktı. Yarı giyinik bir Rus askeri, elinde bir pil bataryası, avaz avaz haykırıyordu.</p>
<p>Tam o sırada susturucu takılmış tüfeklerin sağır sesi başladı. Rus, hendeğe tuttu feneri.</p>
<p>İlk korkuyu atlatan Kruger hemen Rus'un çizmelerine yapıştı.</p>
<p>Subay, diye düşündü. Bir çekişte yere indirdi adamı. Anselm tüfeğini doğrultuyordu. &quot;Ateş etme,&quot; diye bağırdı soluk soluğa. &quot;Kafasına vur, kafasına!&quot;</p>
<p>Anselm kararsızdı. Belki başkaları da vardı korunakta. Yerde boğuşan adamların arkasında kalan masada bir mum yanıyordu, bir ranza vardı beride, yere battaniyeler serilmişti.</p>
<p>&mdash;&quot;Vur!&quot; diye inledi Kruger.</p>
<p>Rus bütün gücüyle dövüşüyordu. Elindeki fener hendeğe yuvarlanmıştı, her yer aydınlıktı. Neden sonra Anselm saçından yakaladı onu, tüfeğin kabzasını başına indirdi. Kruger, sudan çıkmış bir köpek gibi silkindi. &quot;Nasıl gidiyor?&quot;, diye sordu tüfeğine davranarak.</p>
<p>&mdash;&quot;Bilmem.&quot; Anselm heyecanlanmıştı. &quot;Öyle sakin ki.&quot;</p>
<p>Yerde kaskatı yatan Rus'a baktı. &quot;Ne yapacağız bunu?&quot;</p>
<p>&mdash;&quot;Bilmem. Belki işimize yarar.&quot;</p>
<p>Korunağa bir göz attı. Rus'un üniforması bir çividen sarkıyordu. Kruger sevinçliydi. &quot;Yüzbaşı. Kumandan her halde. &quot;Şanslıymışız.&quot;</p>
<p>&mdash;&quot;Ölmediyse tabiî,&quot; dedi Anselm. &quot;Ama Steiner tutsak istememişti.&quot;</p>
<p>&mdash;&quot;Sonra öldürürüz istersek.&quot; Kruger eğildi, Rus'un nabzını yokladı. &quot;Hafif hafif atıyor.&quot; Ateş kesilmişti. Hendeğe yuvarlanalı iki dakika geçmiş geçmemişti. Rus'un kolunu bıraktı. &quot;Ne olup bittiğini bir anlasak. Bu...&quot; Durdu. Biri koşarak geliyordu, önce eğilip gizlendiler, sonra Schnurrbart ile Kern'i gördüler karşılarında.</p>
<p>&mdash;&quot;iyisiniz ya?&quot; dedi Schnurrbart, Rus'a bir göz atarak.</p>
<p>&mdash;&quot;Sizin korunak ne âlemde?&quot; diye sordu Kruger. &quot;Dört kişiydiler.&quot;</p>
<p>&mdash;böldüler mi?&quot;</p>
<p>&mdash;&quot;Evet. Uyuyorlarmış zaten. Kolay oldu.&quot;</p>
<p>&mdash;&quot;Ya Hollerbach ile Steiner?&quot; diye sordu Kruger sinirli bir sesle, terli yüzünü yenine kuruladı.</p>
<p>&mdash;&quot;Bilmem,&quot; dedi Schnurrbart. &quot;Gidip bakalım.&quot; Kruger, Anselm'e döndü. &quot;Sen Rus'a gözkulak ol.&quot;</p>
<p>&mdash;&quot;Yaşıyor mu hâlâ?&quot; diye fısıldadı Kern.</p>
<p>&mdash;&quot;Yaşıyor,&quot; dedi Kruger. Üçü telâşla koşmaya başladılar. Steiner haberleşme merkezine kendisi girmişti; yavaş yavaş açtı kapıyı, ilkin, sırtı kapıya dönük, uyuklayan bir adam gördü. Sonra bir horlama sesi duyunca başını iyice içeri uzattı, geniş korunağa bir göz attı; duvara üç sıra ranzalar dizilmişti, birbirlerini dik açılarla kesiyorlardı. Korunağın arkadaki geniş duvarını, sağ yan duvarını boydan boya kaplıyorlardı. Hepsinde birer Rus askeri, kalın kahverengi battaniyesine sarınmış yatıyordu. Çoğunun sırtı kapıya dönüktü. Solda iskemlede uyuklayan adamın karşısında santral duruyordu. Duvardaki tahta çubukta tüfekler asılıydı. Odayı iki mum aydınlatıyordu.</p>
<p>Steiner kapıyı yine kapadı, Maag'a döndü. &quot;Sen sağdakileri hallet...&quot; diyecekti ki bir gürültü duyuldu.</p>
<p>Bir ses anlaşılmaz bir şeyler haykırıyordu. &quot;Ruslar,&quot; dedi Maag soluk soluğa. Steiner bir an duraladı. Sonra kapıyı bir tekmede açıp içeri daldı. Santralin başındaki Rus ayağa fırlamıştı. Steiner gülümsemeye çalıştı. Maag içeri girene kadar gülümsemekte devam etti. Sonra yavaşça kapıyı çekti. Gözucuyla çevresini kolaçan etti; yataklarda kıpırdananlar olmuştu. Karşısında duran Rus, uzun boylu, hüzünlü yüzlü, saçları kırpılmış biriydi.</p>
<p>Tam ağzını açacağı sırada kalçasından bir kurşun yedi. Steiner, adamın gözbebeklerinin korkudan iri iri açıldığını fark etti ama o kadar; duygularını tamtamına açığa vuramadan ölüp gitmişti. Kurşunların hızıyla topuğunun üstünde bir kere dönüp yüzüstü kapaklanırken o kara şaşkınlık hâlâ gözlerinde duruyordu.</p>
<p>Steiner sıçradı. Yataklarda bir harekettir başlamıştı. Havayı tekmeleyen bacaklar gördü, ölüm korkusuyla yerinden uğramış gözler, yere düşen battaniyeler. Korku çığlıklarına bir son verdi Steiner'in ölüm saçan tüfeği. Maag da ateş ediyordu. Kapıya sırtını vermiş, hafifçe eğilmişti; yüzü gergindi. Steiner ile Maag, tüfeklerinin kabzasını göğüslerine dayamış, bacaklarını açmış, ateş saçan namluları sıkıca kavramaya çalışıyorlardı. Kurşunlar, ranzalardan tahta parçaları söküyor, havaya sıçrayan gövdeleri kum torbası gibi indiriyordu yere; ağzı açık kalmış, korku dolu suratları, biçimsiz et yığınlarına çeviriyordu. Steiner deli gibiydi.</p>
<p>Nesneler gözlerinin önünde yüzüp duruyordu. İki tüfeğin bu kapalı yerdeki çılgın gümbürtüsü, bilincini yoketmişti sanki. Üstteki ranzalardan birinden bir karaltı atladı; dev adımlarla yanına doğru yürüdü. Hiç düşünmeden namlusunu yaklaşan yüze çevirdi &mdash;yalnız kankırmızı gözlerle, açık ağzı görebiliyordu&mdash; ateş etti. Ağırlaşan gövde onu da yere sürükledi. Ansızın bir sesizlik oldu. Maag korkuyla adını bağırdı bir yerden. Steiner homurdanarak göğsündeki yükten sıyrılmaya çabaladı. Rus'un gövdesini yana itti; Maag'ın kapkara yüzünü gördü. Doğruldu.</p>
<p>&mdash; &quot;Yaralandın mı?&quot; diye sordu Maag korkuyla. Steiner Usulca başını salladı hayır anlamında. Rus, yanıbaşında yatıyordu. Onun yüzüne bakınca kusmaya başladı Steiner.</p>
<p>Öğürürken bütün bedeni öne doğru eğiliyordu. Öğürtü nöbeti uzun sürdü, öyle ki sonunda kendi kusmuklarında boğulacakmış gibi bir duyguya kapıldı. Maag çaresizlik içinde onu gözlüyordu.</p>
<p>Kapı tekmelenerek açıldı; Hollerbach ardında Pasternack'la girdi. Steiner'i yerde görünce durdular. Maag'ın anlatmasına kalmadan Schnurrbart ile öbürleri girdiler. Birkaç saniye sonra bütün Birlik, yerlerinden ayrılmayan Dorn ile Anselm'in dışında herkes Steiner'in üstüne eğilmiş, bir şeyler yapmaya çalışıyordu. Steiner ne olduğunu anlayacak kadar kendine gelmişti. Çok kötüydü; kalkmasına yardım ettiler, dizleri titriyordu. Sonra kapının açık olduğunu görünce kendisine yardım için uzanan elleri itti, &quot;Sersemler, kapıyı kapayın!&quot; diye haykırdı.</p>
<p>Kruger güldü. &quot;Demedim mi? İçinin yarısı dışarı çıkmış ama yüreği yerinde. Nasılsınız generalim?&quot;</p>
<p>Steiner elinin tersiyle sildi ağzını, kötü kötü baktı. Maag kapıyı kapadıktan sonra çevrelerine bakındılar. &quot;Tam bir mezbaha!&quot; dedi Schnurrbart. &quot;Şu körolası savaş!&quot;</p>
<p>&quot;Nereye gidiyoruz?&quot; diye sordu Kruger heyecanla. &quot;Birazdan konuklarımız gelirler. Gürültüyü duymuşlardır mutlaka.&quot;</p>
<p>&mdash;&quot;Zararı yok,&quot; dedi Steiner. &quot;Daha ceset alır burası. Sizin korunaklarda durum nasıl?&quot;</p>
<p>Adamlar anlattılar. Hollerbach ile Pasternack içlerinde en şanslı olanlardı. Uyuyan iki düşman subayı uyanmaya fırsat bulamadan öbür dünyayı boylamışlardı</p>
<p>Steiner Kruger'e döndü. &quot;Kumandanı sorguya çekebilecek miyiz?&quot;</p>
<p>&mdash;&quot;Ben yanından ayrıldığımda hâlâ uyuyordu,&quot; dedi Kruger. &quot;Gidip bakayım.&quot;</p>
<p>&mdash;&quot;Hadi,&quot; dedi Steiner. Kruger çıktı. Steiner cebini karıştırdı, bir paket cigara çıkardı, Schnurrbart'a uzattı paketi. Bir cigara da kendi almıştı, yerde uzanmış gövdelerin üstünden geçerek yanan muma doğru eğildi. O sırada santraldeki koyu kahverengi kapak düştü, bir vınlama duyuldu. Adamlar donup kalan Steiner'e baktılar. Vınlama kesildi.</p>
<p>Schnurrbart geldi. &quot;Ne yapsak?&quot; dedi. &quot;Karşılık vermezsek, gelip bakarlar.&quot;</p>
<p>&nbsp;</p>
<p>&mdash;&quot;Kruger'i çağırın,&quot; dedi Steiner, cigarayı dudağından çekti. Schnurbart koşarak çıktı. Steiner aracı inceliyordu. Alman ordusunda kullanılanın tıpkısıydı. Parlak düğmelere bakarken bir şey geldi aklına; önce başını iki yana salladı sonra ister istemez güldü. Adamlara döndü; merakla kendisini inceliyorlardı. Maag bir şey söylemek için ağzını açtı. Tam o sırada vınlama yine başladı; Maag konuşmaktan vazgeçip sabırsızca baktı kapıya.</p>
<p>&mdash;&quot;İçinizde Rusça &quot;Bekle&quot; sözcüğünü bilen var mı?&quot; Hepsi hayır dediler.</p>
<p>&mdash;&quot;Gidip bakayım, neden oyalanıyorlar?&quot; dedi Kern. Schnurrbart ile Kern koşarak geldiler. Schnurbart, durumu Kruger'e anlatmış olmalıydı, çünkü Kruger hemen santrale doğru yürüdü, düğmeye bastı. Almacı kulağına yaklaştırdı, &quot;Da,&quot; dedi. Yüzündeki gerginlik konuştukça azalıyordu.</p>
<p>Boşta kalan eliyle kola uzandı, birkaç kere çevirdikten sonra, &quot;Haraşo,&quot; dedi. Sonra almacı yerine koydu.</p>
<p>&mdash;&quot;Neymiş?&quot; dedi Steiner.</p>
<p>Kruger gülüyordu. &quot;Amma iş ha! Hattı denetliyorlarmış. Kimin aklına gelmişse...&quot;</p>
<p>Steiner rahat bir soluk aldı. &quot;Bunu düşüneni hemen kur şuna dizmeli.&quot;</p>
<p>Kapı yine açıldı; uzun boylu bir Rus subayını iteleyerek Anselm girdi içeri. Adam sapsarıydı. Yerdeki cesetleri görünce üstüste yutkundu. Boğazındaki adem elması inip inip kalkıyordu. Biraz sonra büsbütün sarardı, gözlerini bir noktaya dikerek sallanmaya başladı. Hepsi onun baktığı yöne döndüler. Yukardaki ranzalardan birinden bir Rus'un cesedi sarkıyordu. Başaşağıydı; eliyle yerde görünmeyen bir şeye uzanıyordu sanki. Kapkara bir pıhtı yığınına dönüşmüş kafasından yerdeki tahtalara durmadan kan damlıyordu.</p>
<p>Yerde kocaman bir göl olmuştu kan.</p>
<p>Schnurrbart, açık saçık bir söz söyleme gereğini duydu. &quot;Bikri izale olmuş fukaranın,&quot; dedi.</p>
<p>&mdash;&quot;O da ne demek?&quot; dedi Maag.</p>
<p>&mdash;&quot;Ne, ne demek?&quot;</p>
<p>&mdash;&quot;O lâf. Bikir mi izale olmuş ne?&quot;</p>
<p>Schnurrbart, ranzadaki cesetten ayırdı gözlerini. &quot;Bakirelerin ölmeden atlattıkları ölümden bin kat beter bir sınav.&quot;</p>
<p>Adamlar kikirdediler; sessizlik bozuldu. Steiner yine Rus'a döndü, tepeden tırnağa inceledi onu. Sonra Kruger'e çıkıştı: &quot;Kim dedi sana tutsak al diye?&quot;</p>
<p>&mdash;&quot;Canın çekince öldürürsün,&quot; dedi Kruger.</p>
<p>Steiner başını salladı. &quot;Şimdi fikrimi değiştirdim ama gelecekte emirlerime kılı kılına uyacaksın, anladın mı?&quot; Kruger bozulmuştu, cevap vermedi.</p>
<p>&mdash;&quot;Hadi, yaylanalım artık,&quot; dedi Schnurrbart. Ansızın müthiş bir korku kaplamıştı içini; yerde yatan ölüleri gördükçe korkusu artıyordu.</p>
<p>Steiner onu dinlemedi bile. &quot;Beş dakika farketmez,&quot; dedi. &quot;Burada biraz daha işimiz var. Hiç harita buldunuz mu?&quot; Kruger'e soruyordu.</p>
<p>&mdash;&quot;İşim başımdan aşkındı,&quot; dedi Kruger öfkeyle.</p>
<p>&mdash;&quot;Öyleyse şimdi git bak. Bu herif kumandan olduğuna göre, korunağında mutlaka mevzilerin haritası vardır.&quot;</p>
<p>&mdash;&quot;Ne düşünüyorsun?&quot; dedi Schnurrbart.</p>
<p>&mdash;&quot;Bir dakika.&quot; Steiner Rus'a eliyle işaret etti. &quot;Gel bakalım.&quot; Rus, başını kaldırıp baktı, hâlâ kapının yanında duruyordu.</p>
<p>Üniformasının ceketini giyecek vakti olmamıştı. Dik yakalı gömleği çamur içindeydi. Steiner, onun kenetli dudaklarına baktı. Çabuk boyun eğecek cinsten değildi bu herif.</p>
<p>Yumuşatmak gerekecekti.</p>
<p>Kern arkadan itti, &quot;Duymadın mı?&quot; diye bağırdı. Rus, öfkeli gözlerle süzdü Kern'i, yumruklarını sıktı.</p>
<p>&mdash;&quot;Getirin onu buraya,&quot; diye emretti Steiner.</p>
<p>Kern Rus'u çeke çeke getirdi. &quot;Surata bak,&quot; dedi Kern,</p>
<p>&quot;şeytan diyor bir yumruk indir çenesine...&quot;</p>
<p>&mdash; &quot;Belki sonra gerekir.&quot; Steiner, öbürlerinin yerdeki cesetleri kaldırıp gelişigüzel ranzaların üstüne atışlarını gözledi, yolu açıyorlardı. Yeniden kusmak geldi içinden, güçlükle tuttu kendini.</p>
<p>Kapı açıldı. Kruger bir sürü kâğıtla girdi içeri, kâğıtları santralin oraya attı. &quot;Hepsi bu kadar,&quot; dedi.</p>
<p>Steiner haritaları açtı, baktı. Gülümsedi sonra. &quot;Güzel çizilmiş. Meyer çok sevinecek.&quot; Eliyle çizgilerin üstünden gitti. Kendisininkinden çok daha iyiydi bu harita. Cephe, kırmızı kalemle işaretlenmişti; bölüklerin bulundukları kesimler dikkatle gösterilmişti, yalnız sayı konmamıştı.</p>
<p>Bölük karargâhının çevresinde kırmızı bir halka vardı. Steiner, ana savunma hattındaki o garip çıkıntının açıklamasını da buldu burada. Schnurrbart omuzunun üstünden ilgiyle haritaya bakıyordu. &quot;Görüyor musun?&quot; dedi Steiner. &quot;Tam karşımızda bir bayır var, eğer bizim bölük orada değilse kafamı keserim. Cephe şuradan dolaşıyor.&quot; Kahverengi gölge vurulmuş alanı gösterdi. &quot;Nerede olduğumuzu biliyoruz artık.&quot;</p>
<p>Parmağını haritadan ayırmadan düşündü bir süre. Tam çıkıntının oradan karşıya geçmeye çalışmak en doğrusuydu. En kısa, en kolay yol. Kruger'e döndü. &quot;Şimdi göster kendini bakalım. Çünkü sen olmadan, yani Rus'un yardımı olmadan aklıma gelen plânı gerçekleştiremem. Bak.&quot; Kruger, haritanın üstüne eğildi. &quot;Şu açıyı görüyor musun?&quot; Kruger başını salladı. &quot;İyi, işte karşıya oradan geçeceğiz. Hangi bölük mevzilenmiş orada, öğrenmek istiyorum.&quot;</p>
<p>&mdash;&quot;Hangi Rus bölüğü mü?&quot; diye sordu Kruger.</p>
<p>&mdash;&quot;Tabii. Öte yanda ne olup bittiğine şimdilik aldırmıyorum; gidince bakarız.&quot;</p>
<p>Schnurrbart, piposunu ağzından çekti. &quot;Harita göstermiyor mu? Yani hangi bölük olduğunu?&quot;</p>
<p>Steiner sinirli sinirli salladı başını. &quot;Gösterseydi, Rus'a sormak zorunda kalmayacaktık.&quot;</p>
<p>&mdash;&quot;Bir deneyelim,&quot; dedi Kruger. Konuşmayı asık suratla dinleyen Rus'a döndü. Kruger haritayı uzatıp konuşmaya başlayınca, dudaklarını kenetledi Rus, başka yana kaçırdı gözlerini.</p>
<p>Steiner başını kaldırdı. &quot;Kahramanlık etmek istiyor,&quot; dedi. &quot;Ama sanırım vazgeçirebiliriz.&quot; Kalktı, Rus subayına baktı. Adamın pantalonunun kayışı yoktu. Steiner öyle çabuk davranmıştı ki Rus kendini savunana kadar düğmeler çözülmüş, pantalonu yere inmişti. Birkaç saniye kendisine sırıtarak bakan adamları müthiş bir öfkeyle gözledi.</p>
<p>Pantolonunu çekmek için eğildiğinde Steiner yüzüne öyle bir yumruk indirdi ki sırtüstü yuvarlandı yere, inlemeye başladı.</p>
<p>&mdash;&quot;Daha başlangıçtayız,&quot; dedi Steiner öfkeyle. &quot;Çırılçıplak soyun onu.&quot;</p>
<p>Adamlar şaşırmışlardı. &quot;Çabuk olun!&quot; diye kükredi. Ses çıkarmadan emre uydular. Rus uzun boylu direnememişti, yerde çırılçıplak yatıyor, bitkinlikten, öfkeden titriyordu. Steiner yine yerine oturdu, soğuk soğuk baktı. &quot;Ayağa kalk,&quot; dedi sert bir sesle. Sanki söyleneni anlamış gibi kendiliğinden ayağa fırladı Rus. Soyununca cılız, çaresiz biri oluvermişti. Ağzı burnu kan içindeydi; elinin tersiyle yüzünü kuruladı. &quot;Anadan doğduğu kılıkta kahramanlık yapmaya kalkışanı da hiç görmedim,&quot; dedi Steiner.</p>
<p>Palaskasından süngüsünü çıkarıp ustaca yere fırlattı; Rus'un yanıbaşına düştü süngü. &quot;Konuşmazsa, hadım ederiz onu,&quot; dedi. Çok ciddiydi. &quot;Her şey bu adama bağlı. Eğer yalana başvurursa ya da konuşmamakta direnirse başımıza sürüyle</p>
<p>belâ gelebilir. Anlıyor musunuz?&quot;</p>
<p>Önce Steiner'in asılmış yüzüne, sonra da Rus'a baktılar adamlar. Steiner gerçekten haklıydı; tabura bunca yaklaşmışken Rusların eline düşme tehlikesi, hepsinin acıma duygularını silip süpürmüştü. Kern tırnaklarını ceketinin yenine sürterek, &quot;Gerekirse parça parça ederim onu,&quot; diye homurdandı.</p>
<p>&mdash; &quot;Öyleyse anlaştık,&quot; dedi Steiner. &quot;Söyle ona Kruger, anlat.&quot;</p>
<p>Kruger sık sık yerde duran süngüyü göstererek telâşla bir şeyler anlattı. Rus'un yüzünde önce utanç belirdi, korku, öfke ve en sonunda kararlılık. Bu yüzü yakından inceleyen Steiner, onun nasıl bir tepki göstereceğini anladı.</p>
<p>Yanılmamıştı üstelik. Kruger haritayı Rus'un önüne uzatınca, adamın elmacık kemikleri gerildi, sert bir sesle, &quot;Nyet!&quot; dedi. Odadan sinirli bir homurtu yükseldi. Adamlar öfkeyle Rus'a yaklaştılar.</p>
<p>Steiner ayağa kalktı, her adımını ölçerek yaklaştı tutsağa. Durdu, süngüyü saplandığı yerden aldı, evirip çevirme ye başladı. &quot;Demek konuşmayacaksın,&quot; dedi usulca. Öne doğru bir adım atarak emretti: &quot;Çabuk uzatın şunu yere.&quot; Hepsi Rus'un üstüne çullandılar bir anda. Bağırmaya kalkıştığını görünce Kruger, suratına bir tokat indirdi. Dizlerine, kollarına çöküp yerinden kıpırdamasına engel oldular. Rus ölümcül bir korkuyla Steiner'e bakıyordu. Steiner sağ eliyle süngüyü tutmuştu, yavaşça eğildi. Tam kolunu kaldırdığı sırada anlaşılmaz sesler çıktı Rus'un dudaklarından.</p>
<p>Kruger soluğu kesilmiş, dinliyordu. Gülerek Steiner'e döndü.</p>
<p>&quot;Fena değil. O noktada üçüncü bölüğün mevzii varmış. Birinci ve ikinci bölükler sırasıyla solda ve sağdaymışlar.&quot; Adamlar rahat bir soluk alıp Steiner'e baktılar. O hâlâ öfkeyle Rus'u gözlüyordu. Kimsenin araya girmesine kalmadan ayağını kaldırdı, adamın bacaklarının arasına bir tekme indirdi. &quot;Çıldırdın mı sen?&quot; diye haykırdı Kruger. Rus bir çığlık attı, acıdan iki büklüm oldu. Hepsi kinle baktılar Steiner'e.</p>
<p>Steiner sabırsızca salladı başını. &quot;Bu herif daha istediğimi yapacak kadar yumuşamadı.&quot;</p>
<p>&mdash;&quot;İstediğini öğrendin ya,&quot; diye karşı çıktı Kruger.</p>
<p>&mdash;&quot;Tabii, ama daha işin başındayız.&quot; Hepsi şaşırmışlardı. Gülümsedi Steiner. &quot;Herifi santrale götür.&quot;</p>
<p>Rus'u zorla ayağa kaldırdılar, korunağın öbür ucuna sürükleyip bir iskemleye oturttular. Steiner eğildi, bağlantıları incelemeye koyuldu.</p>
<p>&mdash;&quot;Ne yapacaksın?&quot; diye sordu Schnurrbart.</p>
<p>&mdash;&quot;Şimdi anlarsın,&quot; dedi Steiner. Kruger'e seslendi. &quot;Üçüncü bölüğü arayacağız.&quot;</p>
<p>Çıldırdığını sandılar bir an. Birkaç saniye onların şaşkınlığını keyifle gözledi Steiner. &quot;Öyle ya,&quot; dedi. &quot;Telefonla üçüncü bölüğü arayacağız. Şu herif&quot; -iskemlede eli bacaklarının arasında, acıyla kıvranan Rus'u gösterdi- &quot;bölük kumandanına bir keşif kolu yolladığını söyleyecek.&quot;</p>
<p>&mdash;&quot;Keşif kolu mu!&quot; Schnurbart ansızın bir kahkaha atıp dizine vurdu.</p>
<p>Öbürleri daha tamtamına anlayamamışlardı. Kruger burnunu kaşıdı, alnını kırıştırdı; neden sonra kocaman bir gülümseme yayıldı yüzüne. &quot;Bu müthiş bir... hay allah... nereden...&quot; Steiner'in omuzuna bir yumruk indirdi. &quot;Senin gibi bir orospu çocuğuna daha rastlamadım!&quot;</p>
<p>Öbürleri hâlâ şaşkın şaşkın bakınıyorlardı. &quot;Daha kavrayamadınız mı ulan sersemler?&quot; diye kükredi Kruger. &quot;Bu Rus yavrusu, kumandanına bir keşif kolunun geçeceğini bildirecek; onlar da ateş etmeyecekler. Bizi koruyacaklar üstelik, anladınız mı?&quot;</p>
<p>Steiner dudaklarını büzdü. &quot;Canım o kadarı da fazla,&quot; dedi. &quot;O kadarını bekleyemeyiz.&quot; Gülümsemesi kaybolmuştu.</p>
<p>&quot;Yalnız şunu bilin ki bu herif yanlış lâf edecek olursa bütün birlik başımıza çöker. Bak Kruger, iyi dinle, hazırlıklı ol.&quot;</p>
<p>&mdash;&quot;Sen onu merak etme,&quot; dedi Kruger hınçla.</p>
<p>Kruger, Rus'a istenileni bildirdi. Eğer akıllı başlı davranırsa onu da savaş tutsağı olarak yanlarında götüreceklerdi, hadım edilip kan kaybından ölmekten çok daha iyiydi böylesi. Rus kıstırılmıştı; boynunu eğdi.</p>
<p>Kruger, almacı onun eline verdi. Kern arkasına geçti. Usulca, neredeyse sevecenlikle ellerini adamın boğazına geçirdi. Rus, başını eğdi, omuzlarını kaldırdı, almacı kulağına bastırdı. Steiner ile Kruger gözgöze geldiler. Sonra Steiner kara düğmelerden birine basıp kolu çevirdi. Çıt çıkmıyordu.</p>
<p>Steiner parmaklarını tahtaya vurmaya başladı. Acaba çılgınlık mı yapmıştı; biraz sonra anlayacaklardı. Ansızın imkânsız geldi bu plân. Keşke hiç açmasalardı telefonu, ama artık çok geçti. Tutsak, konuşmaya başlamıştı. Yavaşça konuşuyordu; ancak çok dikkatli biri sesindeki heyecanı sezebilirdi. Adamlar, gözlerini ona dikmişlerdi; yumrukları sıkılıydı, soluklarını tutuyorlardı.</p>
<p>Anselm gözlerini yummuştu. Olamaz, başaramayız bunu, diye düşünüyordu boyuna. Bu telefon konuşmasının müthiş bir fiyaskoyla sonuçlanacağına öylesine inanmıştı ki. Rus susmuştu; Kruger rahat bir soluk alarak almacı yerine bıraktığı halde Anselm'in gözleri hâlâ yumuluydu. &quot;Başardık,&quot; dedi Kruger. Anselm gözlerini açtı, çevresindeki sapsarı yüzlere baktı.</p>
<p>&mdash;&quot;Kime anlatsak inanmaz buna,&quot; diye fısıldadı Pasternack. &quot;Dietz de görebilseydi.&quot;</p>
<p>Steiner yavaşça döndü; dudakları titriyordu. Schnurrbart elini onun omuzuna koydu. &quot;Sen olmasaydın,&quot; dedi, &quot;buradan çıkamazdık. Kesinlikle, inan bana.&quot;</p>
<p>&mdash;&quot;Daha durun bakalım, acele etmeyin,&quot; dedi Steiner kabaca. &quot;Kurtulmuş sayılmayız henüz. Hem -Kruger'e döndü- &quot;sen olmasan çıkamazdık işin içinden.&quot;</p>
<p>&mdash;&quot;Haklı,&quot; diye haykırdı Anselm. Gitti, Kruger'in elini içtenlikle sıktı. &quot;Gerçekten sen becerdin. İyi ki yanımızdaymışsın.&quot;</p>
<p>Kruger çok sevinmişti. Hoşnutluğunu gizlemeye çalışarak</p>
<p>&quot;Aman canım,&quot; dedi. &quot;Steiner olmasa benim Rusçam kaç para ederdi?&quot;</p>
<p>&mdash; &quot;Birbirimizi sonra yağlarız,&quot; dedi Schnurrbart. &quot;Galiba bir an önce yola koyulsak, çok daha iyi olacak.&quot;</p>
<p>Steiner'in yüzüne bakıp emir beklediler. &quot;Rus'u da götürüyoruz,&quot; dedi Steiner. &quot;Ölülerden birinin üniformasını giydirin ona; subay üniforması dikkati çekebilir. Kruger ile Kern'in arasında yürüyecek. Kaçmaya kalkışırsa, hemen başına bir şey indirirsiniz. Ateş etmeyin. Kruger, söyle ona, ağzını açacak olursa kendini ölmüş bilsin. Bizim başımıza belâ açabilir, gelgelelim kendisine hiçbir yararı dokunmaz bunun.&quot;</p>
<p>Kruger söylenenleri Rusçaya çevirirken adamlar cesetlerden birini soymaya başlamışlardı. Steiner Rus haritalarını dikkatle cebine yerleştirdi. Tutsak, kanlı üniformayı giyiyordu. Korunaktan çıkmazdan Önce santrali söktüler.</p>
<p>Adamlardan her biri bir hatıra aldı yanına. Yerdeki Rus subayı üniformasını parça parça ettiler. Derken Maag, Hollerbach ve Dorn da geldiler; Steiner olanları yavaş sesle anlattı onlara. Sonra hendek boyunca yürümeye başladılar. Yağmur hâlâ yağıyordu; insanın içine işleyen bir yağmur.</p>
<p>Cephe derin bir sessizlik içindeydi. Aydınlatma fişekleri sık sık göğe fırlıyor, bulutlar arasında bir süre durduktan sonra yavaşça yere düşüp sönüyorlardı. Schnurrbart, Kern'in ardından yürüyordu. Tüfeğini sağ omuzuna asmış, ellerini cebine sokmuştu; düşünceliydi. Hendek biraz sonra yol düzeyine yükseldi; hafifçe yukarı doğru eğimli çorak bir düzlüğe geldiler. &quot;İki gece içinde amma iş becermişler,&quot; diye fısıldadı ardından gelen Maag.</p>
<p>Schnurrbart başını salladı. Bu Ruslar köstebekten farksız, diye düşündü. Hiç kuşkusuz Krimskaya'nın sivil nüfusunun topunu seferber etmişlerdi; yağmur yağmasaydı, bir istihkâm birliğiyle karşılaşmaları kaçınılmaz bir şeydi. Daha da güçleşirdi işleri. Şu durumda bile Alman siperlerine varıncaya kadar bir sürü tehlikeyle karşılaşacaklardı.</p>
<p>Ansızın aklına bir şey geldi. Koşarak adamların arasından geçti, Steiner'e yaklaştı. &quot;Sence bütün Rusların geldiğimizden haberleri var mıdır?&quot; diye sordu.</p>
<p>&mdash; &quot;Tabiî var,&quot; dedi Steiner. &quot;Bak. Gözüne bir şey çarpmıyor mu?&quot;</p>
<p>&mdash;&quot;Çarpıyor,&quot; Schnurrbart başını salladı. &quot;Aydınlatma fişeklerini söylüyorsun, değil mi?&quot;</p>
<p>&mdash;&quot;Evet,&quot; dedi Steiner alayla. &quot;Yalnız senin gördüklerini değil göremediklerini söylüyorum.&quot;</p>
<p>&mdash;&quot;Anlayamadım,&quot; dedi Schnurrbart. Dorn atıldı: &quot;Anlaşılmayacak bir şey yok.&quot;</p>
<p>Adamlar dönüp baktılar. &quot;Biliriz, akıllısındır.&quot; diye homurdandı Schnurrbart.</p>
<p>&mdash;&quot;Bunu anlamak için özellikle akıllı olmaya gerek yok,&quot; dedi Dorn sinirlenmeden. &quot;İyice bakarsan tam önümüzdeki Rusların hiç mermi atmadıklarını görürsün; bütün mermiler öbür yandan geliyor.&quot;</p>
<p>&mdash;&quot;Evet,&quot; diye onayladı Steiner. &quot;Demek ki Ruslar, bizim karşıya geçmemizi bekliyorlar. Bundan sonra birbirinizden hiç ayrılmayın. Karşımıza birisi çıkarsa, Kruger cevap verir.&quot; Tüfeğini omuzundan alıp Rus'a doğru yürüdü. &quot;Senden ses çıktığını duymayayım,&quot; dedi sertçe, &quot;parçalarız yoksa!&quot;</p>
<p>&mdash;&quot;Ne dediğini anlamıyor ki,&quot; dedi Kern.</p>
<p>&mdash;&quot;Bu kadarını anlar, merak etme.&quot; Steiner uzun, kararlı adımlarla öne geçti yine. Haritaya göre, tabur kumanda merkeziyle üçüncü bölük mevzileri arasında bir kilometrelik yol vardı. Yarısına gelmişlerdi herhalde. Birbirlerine kenetlenmişçesine yürüyorlardı.</p>
<p>Kern, tutsağa o kadar yakındı ki bedenleri birbirine değiyordu. Omuzlarına büyük bir sorumluluk yüklendiğinin farkındaydı Kern; Steiner'i hoşnut etmek istiyordu. Rus kuşku uyandıracak bir şey yapacak olursa, hemen öldürecekti onu; ama varsın kendisi de bu arada ölsün. Bunu düşününce gururlanıyordu. Sanki on yıldır hep birlikteydiler; kendisini ayrılmaz bir parçası gibi görüyordu Birliğin. Böyle çılgın heriflerle bir arada olmak müthiş bir şey, dedi kendi kendine. Hepimiz gerekliyiz birbirimize. Hepimiz birimiz, birimiz hepimiz için. Bu sözü nereden öğrendiğini unutmuştu, ama her söyleyişinde ürperiyor, içinde birşeyler kıpırdıyor, gözleri yaşla doluyordu. Müthiş bir şeydi dostu olmak.</p>
<p>Ayağının altındaki yapışkan toprağın çıtırtılarına, cepheden gelen gürültülere kulak verirken iyiden iyiye duygulanıyordu.</p>
<p>Dostluk her şeydir canım, diye düşündü. Arada sırada kavga etmenin ne zararı vardı; önemli olan başın dertteyken yanındakilere güvenebilmekti. Şu çocuklara nasıl güveniyordu! İyi ki bu Birlikteydi de başkalarının yanında değildi. Savaş bir bitsin, hepsini hanına çağırıp ağırlayacaktı. Bu fikir çok hoşuna gitmişti. Başını çevirdi, yanında yürüyen Dorn'a sevecenlikle baktı. Düşündükçe heyecanı artıyordu. İki hafta kalırlardı handa; canları ne isterse yerlerdi, yataklarında yan gelirlerdi: Kocaman bir de levha asacaktı kapıya: Toplantı nedeniyle kapalıdır.</p>
<p>Gerçekten yapacaktı dediğini, her gece kilerden en iyi erzakı çıkarıp önlerine getirecekti. Oturacak, geçmişten söz açacaklardı birlikte; bu karanlık gecede yaptıkları yürüyüşü, o lanet ormandan nasıl geçtiklerini, kadınları nasıl soyduklarını, Rus topçularıyla nasıl karşılaştıklarını, nasıl korktuklarını anacaklardı. Gözünün önüne getirebiliyordu: hepsi büyük yuvarlak masanın çevresinde oturmuşlardı; kahkahalar atıyor, birbirlerinin sırtlarına vuruyor, bardaklarını tokuşturuyorlardı. O sırada ayağa kalkıp bir konuşma yapacaktı, basit ama dokunaklı bir konuşma; hepsi ayağa kalkıp saygı duruşuna geçecekler, Dietz'i düşüneceklerdi, Dietz'in nasıl... her neyse... Gözlerinin önündeki görüntüyü kovalamak için yüzünü sildi.</p>
<p>Bu arada cepheye öylesine yaklaşmışlardı ki aydınlatma fişekleri atılırken yere kapaklanmak zorunda kalıyorlardı. Rus kesimi tam bir sessizlik içindeydi; öyleyken, karşıdan gelen makineli tüfek ateşi yüzünden uzun süre sürünmek zorunda kaldılar.</p>
<p>&mdash;&quot;Sersemler!&quot; diye fısıldadı Kruger. Steiner'in yanına yanaştı.</p>
<p>Steiner yere kapanmış, ileriyi gözlüyordu.</p>
<p>&mdash;&quot;Geldiğimizi haber vermek için bir kart yollasaydın bari,&quot; diye homurdandı Steiner. &quot;Rusların sessizliğinden kuşkulanıyorlar galiba.&quot;</p>
<p>Karşılarındaki eğimli araziyi gözlüyordu. Çamurla kaplıydı toprak. Yürümek güçtü. İyi ki yağmur dinmişti. Öbür tarafta, yüz adım ilerde bir aydınlatma fişeği yükseldi. Birkaç saniyelik bir süre her yan aydınlandı. Tam önlerinde, bir taş atımlığı mesafede kara bir duvar yükseliyordu. Rus istihkâmı, diye düşündü Steiner. Tepenin doğu yamacı da açık seçik görülebiliyordu. Alman hattı oralarda bir yerdeydi herhalde. Fişek sönerken adamlara çabucak bir göz attı.</p>
<p>Yerde kıpırtısız yatıyorlardı. Sırtındaki ağırlık ansızın çoğalmıştı sanki, güçlükle doğruldu. Bir an karar veremedi. &quot;Ne var?&quot; diye fısıldadı Kruger. Steiner'den karşılık gelmedi. Birliği bu ıssız bölgeden geçirmek, son yüz metrede hepsinin hayatını tehlikeye atmak, şimdi çılgınlık gibi geliyordu ona.</p>
<p>Kaşlarını çattı, durumu yeniden gözden geçirdi. Birliği kendi makineli tüfeklerinin ateşiyle taranmaktan kurtarmanın tek yolu vardı.</p>
<p>Adamlara işaret verdi, anlattı tasarısını. &quot;Ya vurulursan?&quot; diye sordu Kruger endişeyle.</p>
<p>&mdash;&quot;Birazcık şansımız varsa, işler yoluna girer,&quot; dedi Steiner. &quot;Ben vurulursam, bir kere de Schnurrbart dener. Seçme yapma olanağımız yok. Benimle gel sen. Güçlük çekmeden karşıya geçeceğiniz bir yer kararlaştıralım. Dönüp işaret mermilerini kolla. Onbeş dakika içinde bir şey olmazsa, Schnurrbart gelir peşimden. Ben...&quot; Kendini yere attı. Müthiş bir gürültü duyuldu; yüzlerini ıslak toprağa gömdüler. Sonra korkunç bir patlama sesi... birkaç saniye içinde sırtları tepeden yağan irili ufaklı toprak parçalarıyla doldu.</p>
<p>Vınlamanın kesilmesini beklediler, sessizlik derin bir su gibi örttü üstlerini. Steiner başını kaldırdı, sarsıntının verdiği şaşkınlığı altetmeye çalıştı. Bütün yıl, donanım yoksunluğundan yakınıp dururlar, diye düşündü öfkeyle, böyle bir anda da ellerindekini saçıp savururlar.</p>
<p>Adamlar canlanmışlardı. Schnurrbart çamurlu yüzünü sildi, içinden bir küfür savurdu. &quot;Bu orduyu bilirim ben, ata ata bir bomba atarlar, onunla da ancak kendi adamlarını vururlar.&quot;</p>
<p>Korkuyla karanlığı dinlediler.</p>
<p>&mdash;&quot;Kendine gel,&quot; dedi Steiner. &quot;Ne yapalım, atacaklarsa atacaklar.&quot; Kruger'e döndü. &quot;Yola çıkmamız gerek.</p>
<p>Soracağın bir şey var mı?&quot;</p>
<p>&mdash;&quot;Olur mu hiç?&quot; dedi Kruger asık bir yüzle. Tüfeğini yanında duran Maag'a uzattı. Tutsak toprağa çökmüş, öne doğru eğilmişti, kıpırdamıyordu bile. &quot;Onu hiç gözden kaçırma,&quot; dedi Kruger Kern'e. &quot;Bu arada gürültü ederse, yandık demektir.&quot;</p>
<p>&mdash;&quot;Etmez,&quot; dedi Kern, parmağını salladı.</p>
<p>&mdash;&quot;İyi şanslar,&quot; diye fısıldadı Schnurrbart.</p>
<p>Steiner başını salladı. İkisi karanlığın içinde yitip giderlerken öbürleri kaygılı gözlerle onların arkasından baktılar. Sonra yere oturup beklemeye koyuldular.</p>
<p>Kruger ile Steiner, iki büklüm, Rus siperinin oraya sürünmeye başlamışlardı. Bir iki metre kala Kruger Steiner'in ayağını yakaladı. &quot;Ne var?&quot; dedi Steiner. Kruger solu işaret etti. Steiner birkaç saniye baktı, Rus gözcüyü farketti. Gözcü siperin içindeydi; miğferi toprak yığınının üstünden belli belirsiz görünüyordu.</p>
<p>&mdash;&quot;Sağa kayalım,&quot; diye fısıldadı Kruger. Büyük bir dikkatle kaygan toprağın üstünde ilerlemeye çalıştılar. Daha yüz metre gitmişlerdi ki Steiner ansızın durdu. Kruger, soluk soluğa onun yanına süründü. Üniformaları bedenlerine yapışmıştı sanki, yüzleri elleri çamur içindeydi.</p>
<p>&mdash;&quot;Kimse görüyor musun?&quot; dedi Steiner.</p>
<p>&mdash; &quot;Görmüyorum.&quot;</p>
<p>Steiner kararsızdı. Kalktı, iki büklüm yürümeye başladı. Sipere vardığında Alman hatlarından bir fişek daha atıldı. Çabucak dizüstü çöktü, siperi kolaçan etti. Kimsecikler yoktu. Kruger'in yanına gelmesini bekledikten sonra, &quot;Burayı</p>
<p>iyi belle,&quot; dedi. &quot;Karşıya geçeceğiniz nokta burası. Tam burası, anlıyor musun?&quot; Palaskasını düzeltti. &quot;Tüfeğimi alabilirsin. Nasılsa bana gereği yok.&quot;</p>
<p>&mdash;&quot;Neden?&quot; diye fısıldadı Kruger; tedirgindi.</p>
<p>Steiner siperin öte yanına baktı. Sağda bir yerden Alman makineli tüfeğinin sesi geliyordu. Steiner kıvılcımların yıldızlar gibi geceye karışışını gözledi. Şimdi her yan karanlıktı; ölüm ülkesi, kara ve düşmanca uzanıyordu önünde.</p>
<p>&mdash;&quot;Kaçaklar silâh taşımaz da ondan. Hadi dön yerine artık.&quot; Kruger duraladı. Sonra uzandı, Steiner'in kolunu sıktı. &quot;Sana bir şey olursa,&quot; dedi vahşi bir sesle, &quot;bu piçlerin tekini sağ bırakmam.&quot;</p>
<p>&mdash;&quot;Sayıca çok fazlalar,&quot; diye mırıldandı Steiner. &quot;Hadi yürü bakalım.&quot;</p>
<p>Kruger'in sürünerek uzaklaşışını gözledi; toprağa düşen karanlık gölge çevredeki karanlığa karışana kadar. Ansızın müthiş bir yalnızlık duygusuna kapıldı. Dudakları sıkı sıkı kenetli siperi gözledi bir süre. Keşke dönüp adamlardan birini yanına alabilseydi. Birini... Kendisinden işaret beklediklerini düşününce toparlandı. Dikkatle hendeğin öte yanına tırmandı, öbür fişeğin ateşlenmesini bekledi. Ateş sönüp bittikten sonra doğruldu. Yüreği ansızın deli gibi çarpmaya başlamıştı; ister istemez yere çöktü. &quot;Kalk ayağa alçak,&quot; dedi kendi kendine, &quot;ayağa kalk!&quot; Bacakları titriyordu; soluk almaya çabaladı, parmaklarını yumuşak toprağa geçirdi.</p>
<p>Birkaç saniye, korkusuna karşı amansız bir savaş verdi, bedenini yere yapıştıran, istemini yok eden korkuya karşı. Yüzü çarpılmıştı; Alman cephesinin oraya dikiliydi gözleri. Dişlerinin arasından bir küfür savurdu, bedenini harekete geçmeye zorladı. Ne var ki gece, dayanılmaz bir yük gibi yığılı duruyordu omuzunda. Bir an boğulacağını sandı; ölüm iniltisine benzer bir ses çıktı dudaklarından, ağzından damlayan salyayı ellerinde duydu. Bir hayvan gibi çabalıyordu artık. Ansızın bütün alan aydınlandı yine. Bu kere ayrı ayrı yönlerden iki mermi ateşlenmişti; dimdik yükseldiler göğe, hafif esintiye uyup yana kaydılar bir süre, sonra yere indiler. Steiner yeniden çöken karanlığa karşı diretircesine omuzlarını dikleştirdi, ağzını açıp ileri atıldı.</p>
<p>Hiçbir şey görmüyor, duymuyordu. Ayakları yerde sürükleniyordu yalnızca, birkaç saniye sonra karşıya geçmişti; tramplenden atlamış gibi havada uçuyordu. Öbür mermi ateşlendiğinde, Alman hattının yirmi metre uzağındaydı. Kollarını kaldırıp haykırmaya başladı.</p>
</body>
</html>