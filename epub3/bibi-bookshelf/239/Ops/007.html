<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title>İKİNCİ BÖLÜM</title>
</head>
<body>
<h1 class="h11">İKİNCİ BÖLÜM</h1>
<p>&nbsp;</p>
<p>Meyer, siperin dibindeki suya bata çıka ilerliyordu; yağmurdan sırılsıklamdı yüzü. Derken ayağına bir şey takıldı; düştü. Küfrederek kalktı ayağa, el yordamıyla ayağına takılan nesneye uzandı. Siperin duvarına sıkışmış bir tahta parçasıydı bu ve ne yaparsa yapsın yerinden kımıldamıyordu, öfkeyle bir tekme indirdi. Derken siperin sol yanında bir açıklık çarptı gözüne, makineli tüfek yuvasına benziyordu. Üstelik bir de sıra koymuşlardı oturmak için.</p>
<p>Doğrulduğu sırada başını tavandaki kirişlerden birine çarptı. Dışarı baktı, gelgelelim dışarsı da içersi kadar karanlıktı. Yine de burada nedense rahatlamıştı biraz, 'yağmurun sesi hoşuna gidiyordu. İçini çekerek sıraya çöktü, omuzlarını kaldırıp yağmurun tekdüze mırıltısını dinlemeye koyuldu. Gözlerini kapadı. Uzun bir süre sonra &mdash;artık dakikalar sonra mı, saatler sonra mı, bilemiyordu&mdash; bir ses duyup irkildi. Bir insan sesi duymuştu, siperin girişindeki dikdörtgen açıklıkta bir insan karaltısı ilerliyordu. &quot;Ne oluyor?&quot; diye sordu.</p>
<p>Dışarısı sessizdi. Meyer, gözlerini dört açmıştı şimdi. Eli hemen tabancasına gitti, ayağa fırladı. Teğmen Gausser'ın sesini duydu: &quot;Bu oyukta hangi sıçan gizleniyormuş bakalım...&quot;</p>
<p>Meyer, utançtan gizlenmeye çalıştı önce. Ama sonra zekâsı yetişti imdadına, gülmeye başladı. &quot;Benden söz ediyorsanız Teğmen Gausser, dost bir subaya karşı daha saygılı bir dil kullanmanızı isterdim.&quot;</p>
<p>Dışardan biri şaşkın şaşkın haykırdı. Gausser'in zayıf gövdesi belirdi. &quot;Bay Meyer,&quot; dedi kesik kesik. &quot;Nasıl girdiniz bu mağaraya canım?&quot;</p>
<p>&mdash;&quot;Girişten Gausser, tıpkı sizin gibi.&quot; Karanlıkta birbirlerini süzdüler; ama bulanık çizgilerden başka bir şey göremediler. &quot;Uyumuşum,&quot; dedi Meyer. &quot;Uyumuş kalmış olacağım. Hoş geceyi ha burada geçirmişim ha kendi korunağımda. Peki sizin bu saatte burada ne işiniz var? Çoktan uyumuşsunuzdur sanıyordum. Kiminle konuşuyordunuz?&quot;</p>
<p>&mdash;&quot;Çok soru soruyorsunuz,&quot; dedi Gausser &quot;Ben de sizin gibi o tahtaya takıldım. Mevzileri geziyordum da. Kimse yok yanımda; kendi kendime konuşuyordum. Uyandırdım sizi galiba. Oturayım mı?&quot;</p>
<p>&mdash;&quot;Tabiî,&quot; dedi Meyer. Yanyana oturup birer cigara yaktılar.</p>
<p>&mdash;&quot;Hava da berbat,&quot; dedi Gausser.</p>
<p>Meyer başını salladı. &quot;Biraz daha böyle giderse korunaklarla siperler başımıza çökecek.&quot;</p>
<p>Bir sessizlik oldu. İlk şaşkınlığı atlattıktan sonra Gausser, Meyer'in neden oraya geldiğini düşünmeye başlamıştı.</p>
<p>Birliğin yolunu bekliyor herhalde, diye düşündü. Belki de gün ağarıncaya kadar bekler. İçinde sıcak bir hayranlık uyandı ona karşı.</p>
<p>Meyer geceler boyu burada yollarını gözlediğine göre, adamlarına çok bel bağlamıştı. Bir an bu konuya değinmenin doğru olup olmadığını tarttı. Meyer'in bir şey söylemediğini görünce sustu. Biraz sonra oradan buradan konuşmaya başladılar, arasıra kuşkulu gözlerle saatlerine bakıyorlardı.</p>
<p>Gözlerinden uyku aktığı halde kalkıp gitmek istemiyorlardı. Gelgelelim gittikçe az konuşur oldular, sonunda konuşmaları yağmurun tekdüze pıtırtısını bile bastıramayan tek heceli seslere dönüştü. Sustular.</p>
<p>Üçüncü Bölük, 121.4. Tepesinin doğu yamacı çevresinde mevzilenmişti. Bir saat önce dinmişti yağmur. Cephe, derin bir sessizliğe gömülmüştü, ileri hattaki makineli tüfek yuvalarından birinde er Faber, bir hafif makineli tüfeğin arkasında duruyordu. Saat üçte devralmıştı nöbeti. Geniş omuzlu, az konuşan, uysal bir adamdı. Yine de kendi Birliğindeki arkadaşları onun ağzını açtığı zaman her sözcüğün hakkını verdiğine inanırlardı. Sözcükleri titizlikle seçerdi, düşünceleri, dinleyenlere tıpkı memleketinin durgun gölleri gibi derin ve gizemli gelirdi. Kara Orman'dandı Faber. Savaştan önce odunculuk yaptığı için sık çam ormanlarındaki patikaları anasının alnındaki kırışıklıklar kadar iyi bilirdi. Üç yıl önce askere alınmış, üniformayı isteksizce geçirmişti üstüne. O zamanlar yirmi dört yaşındaydı. Ve o zamandan beri Teğmen Gausser kumandasındaki Üçüncü Bölükten ayrılmamıştı; üstlerince sevilen bir askerdi. Tutarlı, güvenilir bir insandı. Şimdi omuz hizasına gelen makineli tüfek yuvasında kıpırdamadan tetikte duruyor, gözleriyle önündeki karanlığı tarıyordu; kulakları dikiliydi. Hiç değişmiyordu gürültüler: yakınlarda bir siperden gelen öksürük, makineli tüfeğin metalsi sesi, siperin dibindeki çamurlu toprağa basan çizmelerden fışkıran su. Artık duyar duymaz tanıyordu bu gürültüleri. Öyleyken, son on beş dakikada dikkat kesilmişti nedense. Kendisini uyuşuk kayıtsızlığından çekip çıkaran, içine gittikçe tedirginlik salan bu duygunun nedenini kendisi de bilmiyordu. Sonra anladı: Rus mevzilerinde çıt çıkmıyordu, olağanüstü bir şeydi bu.</p>
<p>Sinirleri iyiden iyiye gerilmişti. Sık sık aydınlatma fişeklerine başvurmak zorunda kalıyordu; yakın siperlerdeki adamlar gittikçe daha sık aralarla 'ateşliyorlardı mermileri. Ama gözlerini ne kadar kısarsa kıssın, endişesini doğrulayacak bir şey göremiyordu ortalıkta. Mermilerin toprağa her düşüşünde, gözlerini yumuyor, karanlığa alıştırmaya çalışıyordu. Tabancasını yeniden doldurduğu sırada birlik kumandanına akıl danışmanın doğru olup olmayacağını düşündü. Yakındaki gözcüye gidip onun fikrini soracaktı ki ansızın irkildi, bir mermi daha ateşledi.</p>
<p>Sağdan uyarıcı bir ses yükseldi. Merminin ışığında yamacı iki büklüm tırmanan bir adam çarptı gözüne; karaltı birdenbire durdu, kollarını havaya kaldırdı. Almanca birtakım sözcükler geldi kulağına. Faber, ellerini makineliden çekip yirmi metre kadar ötesindeki adama büyülenmiş gibi baktı; giyiminden Rus olduğu anlaşılıyordu. Sonra Faber, her zamanki ağır kanlılığından umulmayacak anî bir çıkış yaptı; seslenme mesafesi içinde kalan gözcülere seslendi hemen; sonra da Onbaşı Steiner olduğunu haykıran Rus askerine, ellerini kaldırıp yavaş yavaş sipere doğru ilerlemesini söyledi. Büyük bir tehlike göze aldığının farkındaydı, bal gibi Rus tuzağı olabilirdi bu. Parmaklarını makineli tüfeğin tetiğinden ayırmadan bekledi; öyle ki karanlığa karışan adamın her hareketini izleyebiliyordu. Sonra, sipere atlamasını emretti ona. Bitişik siperlerden eline tüfeğini alan yardıma koşuyordu. Karşılarında iki büklüm, siperin duvarına yaslanan, soluk soluğa ayakta durmaya çalışan Steiner'i kuşkuyla süzüyorlardı. Faber bir mermi daha ateşledi.</p>
<p>Beklenmedik bir başka konuğun gelmediğini görünce, yeni gelene sorular yağdıran arkadaşlarına döndü.</p>
<p>&mdash;&quot;Susun!&quot; Bir süre sessiz sessiz inceledi adamı. Sonra yavaşça, &quot;Demek Steiner sensin,&quot; dedi. Adam başını salladı. Faber elindeki feneri onun yüzüne tuttu. Çamur içindeydi adamın yüzü, sakalları uzamıştı; tanımanın olanağı yoktu. &quot;Peki ötekiler neredeler?&quot;</p>
<p>&mdash;&quot;Biraz daha vakit harcayacak olursanız,&quot; dedi Rus üniformalı adam, &quot;Sibirya'da yoklarsınız onları, işaret bekliyorlar, önce yeşil sonra beyaz işaret mermileri. Çabuk olun diyorum size!&quot;</p>
<p>Faber kararsızdı. Steiner'i bir iki kere görmüştü. Eğer bu adam Steiner değilse, verecekleri işaret Rusları oraya çekmeye yetecekti. Ötekiler de kararsızdılar. Bölüğe katıldıkları birkaç hafta olmuştu; Onbaşı Steiner'i tanımıyorlardı.</p>
<p>Kararsızlıklarında haklılar, diye düşündü Steiner acıyla. Büyük bir uyuşukluk kaplamıştı bedenini, bir şey gelmiyordu elinden. Üçüncü Bölüğe ulaşıp sipere girdikten sonra ona bir kilometrelik ölüm yürüyüşü boyunca hız veren, gövdesini Alman mevzilerine ulaştıran müthiş güç, ansızın suyu &quot;kesilmiş bir fıskiye gibi sönüp gitmişti. Beden tepkisini gösteriyordu: gözlerini yumup uyumak, yığılıp kalmak geldi içinden.</p>
<p>Gelgelelim gecenin derinliklerinde Birliği haber bekliyordu ondan. Kendini toparlamaya çalıştı; bu oyunun nedenlerini anlattı adamlara, çantasını açıp üniformasını gösterdi.</p>
<p>&quot;Eşeklik etmeyin,&quot; dedi biraz canlanarak, &quot;Meyer ya da bölükten başka biri şu anda burada olsaydı, kim olduğumu söylerdi size. Ne yazık ki kimseyi uyandıracak vakit kalmadı. Ben Rus olsaydım...&quot;</p>
<p>Sustu. Adamlar, bu sözler söylenirken Faber'in dönüp tabancasını evirip çevirdiğini görmemişlerdi. Kimsenin engel olmasına kalmadan önce yeşil sonra beyaz bir mermi aydınlattı göğü.</p>
<p>&mdash;&quot;Deli misin sen?&quot; diye haykırdı adamlardan biri. Öbürleri siperin kenarında korkuyla birbirlerine bakıyorlardı.</p>
<p>Faber, makineli tüfeğin arkasında duruyordu; sönen ışınları seyretti bir süre. Sonra döndü: &quot;Siz yerlerinize dönün. Ateş etmek gerekirse ilk ben ederim.&quot;</p>
<p>&mdash;&quot;Ben çavuşa gidene kadar beklemeliydin,&quot; diye diretti adamlardan biri.</p>
<p>Faber başını salladı. &quot;Onbaşının dediği doğruysa, vaktimiz yok.&quot;</p>
<p>&mdash;&quot;Ya doğru değilse?&quot;</p>
<p>Faber, Steiner'e baktı. &quot;O zaman karnını kurşunla doldururum... Yürü bakalım,&quot; dedi Steiner'e.</p>
<p>&mdash;&quot;Nereye yürüyeyim?&quot; Steiner şaşkındı.</p>
<p>Faber eliyle siperin kenarını gösterdi. &quot;Şuraya çök bakalım, makineli tüfeğin namlusundan, üç adım öteye çök.</p>
<p>Gelenlere söyle, sipere teker teker girsinler, silâhlarını atarak.&quot;</p>
<p>&mdash;&quot;Ya dediğini yapmazsam,&quot; diye bozuldu Steiner.</p>
<p>&mdash;&quot;O zaman ilk asker görünür görünmez ateş açarım.&quot; Steiner, siperden çıkıp gösterilen yere çöktü; ötekiler yerlerine döndüler. Nem, giysilerine işliyordu. Karanlığı gözlerken öfkeyle doluyordu içi. Gelgelelim tedirginliği geçmişti. Adamın zekâsına bayılmıştı; hayatında ilk kere bir erin sözüne karşı koymadan dinlediğini hatırlayarak güldü kendi kendine. Müthiş bir oğlan, diye düşündü, ben de olsam bu kadar becerirdim. Son anda soğukkanlılığını yitirmese bari. Sırtına kurşun yemek hiç istemiyordu doğrusu. Başını çevirdi, iri kıyım genç, makineli tüfeğin arkasında dimdik duruyordu. &quot;Senin adın ne?&quot; diye sordu.</p>
<p>&mdash;&quot;Sonra söylerim. Süs şimdi.&quot;</p>
<p>Steiner kaşlarını kaldırdı. Sonra başını sallayıp gülmeye başladı. &quot;Bulunmaz bir adamsın sen,&quot; diye fısıldadı, &quot;gerçekten senin gibisi yoktur.&quot; Adamın beyaz bir leke gibi duran yüzüne baktı.</p>
<p>Tanın ağarmasına bir saat vardı. Gece tepenin çevresini kopkoyu sarmış, siperlere, makineli tüfek yuvalarına sinmiş, bütün çukurları teker teker doldurmuştu. Oysa doğuda gecenin yüzü ölen bir adamın teni gibi sarıydı; yarılan karanlıktan sarımsı bir ışık sızıyordu. Steiner ayaklarını topladı, yine ileriye dikti gözlerini. Adamlar neredeyse gelirlerdi. Ansızın büyük bir tedirginlik duydu. Meraklanacak bir şey yoktu oysa. Ruslar sesini duyup kuşkulanmışlardı belki, Alman siperinden fırlatılan mermilerin ışığında kollarını salladığını belki görmüşlerdi. Yine de karşı cephede çit çıkmaması güven vericiydi. Birkaç kere tüfek sesleri duyduğunu sandı. Ama belki de gerisinden geliyordu sesler, emin değildi. Tekrar tekrar saatine baktı. Yeşil merminin ateşlenmesinden bu yana topu topu dört dakika geçmişti ha! Tedirginliği artıyordu.</p>
<p>Dönüp bir şey söylemek üzereydi. Makineli tüfeğin başındaki adam suss! dedi birden. Steiner onun kulağının keskinliğine şaştı, çünkü kendisi ayak seslerini ancak birkaç saniye sonra duyabildi. Önce belirsiz, tekdüze bir patırtı oldu; kesik kesik solumalarla ayak sesleri yaklaştı. Önünde uzanan karanlık canlanmıştı sanki; arkasından ateşlenen mermi bu kıpırdanmaya bir son verdi, her yanı ışığa boğdu. Yokuşun ortasında, ikiyüz metre ötesinde adamları duruyordu.</p>
<p>Schnurrbart ile Kruger'i seçti hemen; yanyana yürüyor, tepeye bakıyorlardı. Makineli tüfeğin başındaki asker birşeyler söyledi. Steiner adamlarına emretti: silâhlarını atacak, uzun aralarla teker teker yaklaşacaklardı.</p>
<p>Mermi söner sönmez Schnurrbart göründü. &quot;Ne oluyor?&quot; dedi soluk soluğa. Steiner'i öfkeyle süzdü. &quot;Ne oturuyorsun burada ne var?&quot;</p>
<p>Steiner'in karşılık vermesine kalmadan Faber yetişti. Schnurrbart'ın sesini duyar duymaz makineli tüfeği bırakmıştı. Siperden çıktı. &quot;Sinirlenmeyin,&quot; dedi özür dilercesine. &quot;Kontrol etmemiz şarttı.&quot;</p>
<p>Steiner yavaşça ayağa kalktı. Tutulmuş sırtını sıvazladı. &quot;Kontrol etmenin daha kolay yolları da vardır oğlum,&quot; dedi. &quot;Freiburg'a bir telefon yeter; benim doğduğum yer orası.&quot; Öbür adamlar da gelmiş, Steiner'in çevresine üşüşmüşlerdi. Elini sıkmaya çalışıyorlardı hepsi. Yuvanın iki yanından mevzi nöbetçileri koşa koşa geliyorlardı; birliğin dönmeyi başardığı söylentisi kulaktan kulağa dolaşıyordu. &quot;Bir yarım şişe şnapsı hak ettik,&quot; dedi Kruger keyifle. Birbirlerini dürtüp güldüler.</p>
<p>Steiner, Schnurrbart'a döndü. &quot;Her şey yolunda gitti mi?&quot;</p>
<p>&mdash;&quot;Dur anlatayım sana,&quot; dedi Schnurrbart keyifle, &quot;önce beklemek zor geldi; her yanımız karıncalanmaya başlamıştı; ama mermileri görünce ekspres kesildik inan. Yolda...&quot; Yolculuğu bütün ayrıntılarıyla anlatmaya başladı. Steiner pek dinlemiyordu. Bir daha ele geçiremeyeceği bir şeyi yitirmişçesine ötelere dalmıştı. Ama yitirdiğinin ne olduğunu bilmiyordu.</p>
<p>Faber ses çıkarmadan onu gözledi bir süre. &quot;Bence geriye bakmadan önce on adım daha ileri atmanız gerekiyordu,&quot; dedi.</p>
<p>Steiner yavaşça yüzünü ona döndürdü. &quot;Ne demek o?&quot;</p>
<p>&mdash;&quot;Çocukken bir kere ormanda yolumu yitirmiştim de,&quot; dedi Faber. &quot;Belki bilirsiniz bu duyguyu. Her neyse, babam ertesi günü buldu izimi. Eve döndüğümüzde de bunu söyledi bana.&quot;</p>
<p>Steiner başını salladı &quot;Demez mi?&quot; Bir an duraladı sonra, &quot;Bir önerim var,&quot; dedi. &quot;Bana yani bizim Birliğe katılmaz mısın?&quot;</p>
<p>&mdash;&quot;Katılırım elbet.&quot;</p>
<p>&mdash;&quot;İyi öyleyse,&quot; dedi Steiner. &quot;Meyer'le konuşurum ben.&quot; Uzandı, sıkı sıkı tokalaştı Faber'le. Sonra ötekilere döndü. &quot;Hadi gidelim,&quot; dedi gülerek. &quot;Meyer'e baskın verelim.</p>
<p>Herhalde uyandırdığımız için kızmaz!&quot;</p>
<p>Ana sipere doğru yürüdüler. Ötekiler, hayranlıkla arkalarından bakıyorlardı.</p>
<p>Gausser uyandığında bir süre nerede olduğunu kestiremedi. Yanıbaşında Meyer düzgün soluklar alarak uyuyordu.</p>
<p>Yataklarında rahat rahat yatacaklarına bir makineli tüfek yuvasında uyuyakalmışlardı Kendi davranışına da şaşıyordu; neden uyandığını düşününce büsbütün arttı tedirginliği.</p>
<p>Genel olarak ağırdı uykusu; ateş altında bile uyuyabilirdi, yerinin rahatsız olması hiç önemli değildi. Geçti vakit; saatine baktı, dörde geliyordu. Gün neredeyse ağarırdı. Bir an Meyer'i uyandırmayı düşündü, ama adamcağız öyle derin bir uykudaydı ki içi götürmedi.</p>
<p>Etrafı kolaçan etmek amacıyla ayağa kalktı. Ansızın sesler geldi kulağına. Koşarak fırladı dışarı, gözleri hayretten açılmıştı. Yer yer ağaran karanlığın içinden bir sıra adam geliyordu; başlarında kendi bölüğünden biri vardı. Adam sevinçle kaldırdı elini. &quot;Efendim gözünüz aydın! Onbaşı Steiner döndü.&quot;</p>
<p>İnanamadan, üstelik biraz da kuşkuyla Rus üniforması giymiş askerleri gözden geçirdi Gausser. Yeni gelenlerden biri özensiz olmaya özellikle çalışarak yalapşap bir selâm çakıp rasgele konuşmaya başlayıncaya kadar da durumu tam kavrayamadı. Ama onu gördükten sonra hemen sipere koştu Gausser; Meyer hâlâ uyuyordu. Kolundan tutup ayağa kaldırdı. &quot;Ayılın Meyer,&quot; diye bağırdı kulağına, &quot;ayılın Meyer, konuklarınız var!&quot;</p>
<p>Sonra uyanmamakta direnen kumandanı dışarı sürükledi; adamlar gülümseyerek bekliyorlardı. Meyer öfkeyle sıyrıldı onun kolundan.</p>
<p>&quot;Delirdiniz mi Gausser? Nereden aklınıza...&quot; Rus üniformalarını görünce sustu ansızın. Eli tabancasına gitti. Gausser koluna yapıştı. &quot;Sakin olun Teğmen Meyer. Sizi de hoşnut etmek çok güç canım, önce Birliğin dönüşünü dört gözle bekliyorsunuz, sonra da Steiner'inizi karşınızda görünce beynine kurşun sıkmaya hazırlanıyorsunuz.&quot;</p>
<p>&mdash; &quot;Steiner mi!&quot; Meyer gözlerini oğuşturdu, duyduklarına inanamadı. Onu keyifle gözleyen Steiner, garip bir duygunun boğazında bir yumruk olup kaldığını, içinin ürperdiğini, omurgasından ensesine, oradan da yüzüne anlatılmaz bir ürpertinin yükseldiğini farketti. Dudakları durmaksızın seğiriyordu; saçma sapan bir şey söylememek için alt dudağını ısırdı. Meyer uzanıp elini tuttu, uzun bir süre sıktı avucunun içinde; Steiner gözlerini kapadı. Gausser usulca ayrıldı yanlarından.</p>
<p>Telefonun acı sesi, Stransky'yi gece yarısı derin uykusundan uyandırdı. Karanlıkta ayağa kalkmaya çalışırken, giysilerini astığı iskemleye çarpıp tökezledi; iskemle yere devrildi. &quot;Allah kahretsin,&quot; dedi kendi kendine, bir tekme savurdu, parmakları nasıl acımıştı. Telefon hâlâ çalıyordu. Yüzü acıdan burularak sekti, masadaki telefona uzandı, almacı kaldırıp adını söyledi. Meyer'in sesini duyunca içinden ilkin telefonu yere fırlatmak geldi. Ama bölük kumandanının söyledikleri aklını başına getirmeye yetti. Ne diyordu?</p>
<p>Steiner dönmüştü, bir Rus tabur karargâhını silip süpürmüştü. Ama nasıl olur... &quot;Doğru mu gerçekten?&quot; diye sordu.</p>
<p>Meyer'in yüzündeki neşe bir anda silindi. &quot;Soğuk şakalardan hiç hazetmem!&quot; dedi sert bir sesle.</p>
<p>Stransky masaya oturdu, düşündü. Sonra Meyer'e, tutsağı ve Birliği hemen korunağına getirmesini söyledi. Kapattı telefonu. Bir süre nasıl davranacağını kestiremedi. Birliğin dönüşü, çözümü hiç de kolay olmayan sorunlar çıkarıyordu ortaya. Bunların başında da onbaşının terfisi konusunda verdiği söz geliyordu. Elbette istese Meyer'le aralarında geçen konuşmayı unutmuş görünebilirdi. Gelgelelim Meyer mutlaka hatırlatmanın bir yolunu bulurdu. Önün küstahlığına göğüs germek, verdiği sözü tutmaktan çok daha güçtü aslında. Olayların Meyer'i doğrulamasına değil kendisinin Steiner'i terfi ettirerek bu doğrulanmayı pekiştireceğine bozuluyordu. Düşündükçe diş biliyordu Meyer'e.</p>
<p>Mumu yaktı, giyindi. Şu Steiner denen herifi iyice inceleyecekti. Alay kumandanının böylesine değer verdiği bir adama karşı cömert davranmak, en akıllıca yoldu.</p>
<p>Tamam, üstçavuşluğa yükseltecekti onu.</p>
<p>Tam palaskasını bağladığı sırada kapı vuruldu. Çabucak pencereye koştu, dışarı baktı. Gün ağarıyordu. Siperin kenarında bir sürü adam duruyordu; yalnızca başlarını görebiliyordu. Sabahın soğuk, boz ışığında yorgun görünüyorlardı.</p>
<p>Dışarı çıktığında Meyer'i karşısında buldu. Onun yüzündeki zafer sevincini görünce dudağını ısırdı. Basamakları tırmanıp, konuşmadan denetledi adamları. Yanyana duruyorlardı, başlarını havaya kaldırmış, gözlerini ileriye dikmişlerdi, önemli bir andı bu onlar için. Üstlerinde hâlâ Rus üniformaları vardı. Stransky kaşlarını çattı. Meyer'e döndü; teğmen gülümsedi, &quot;Üniformaları söylemeyi unuttum kumandanım. Bunlar...&quot;</p>
<p>Stransky elini sabırsızca salladı. &quot;Açıklamanızı sonra dinlerim. Tutsak hangisi?&quot; Meyer, arka sırada' dikkatle dinleyen Rus'u gösterdi. Tabur subayları da korunaklarından çıkmış, oraya gelmişlerdi. Stransky, Triebig'e döndü. &quot;Tutsağı bir korunağa yerleştirin, kaçmamasına dikkat edin.&quot;</p>
<p>Meyer, karışmadan edemedi. &quot;Yüzbaşıymış efendim.&quot;</p>
<p>&mdash; &quot;Şu anda savaş tutsağıdır,&quot; dedi Stransky.</p>
<p>Sonra yine adamlara döndü. &quot;Onbaşı Steiner hanginiz?&quot; Steiner bir adım öne çıktı, ağır ağır hazırola geçti. Stransky, onu görünce hayal kırıklığına uğramıştı. Anlatılanlardan başka bir adam canlandırmıştı kafasında, belirsiz biriydi bu, ama karşısında duran Steiner'e hiç mi hiç benzemiyordu; küçümsercesine süzdü onu. Meyer'in kendisine baktığını farkederek doğruladı. &quot;Sizi üstçavuşluğa yükseltiyorum Steiner, bu andan itibaren!&quot; diye bağırdı. Onun yüzünü inceledi. Yine düş kırıklığına uğradı ama. Sanki bir ağaca söylemişti bunları. Hiç şaşırmış görünmüyordu Steiner; yalnız kollarını hafifçe gerişinden söylenenleri duymuş olduğu anlaşılıyordu.</p>
<p>Stransky kaşlarını çattı. Meyer'e döndü. &quot;Siz ve çavuş, içeri gelin.&quot;</p>
<p>Steiner, önden yürüyen iki subayı izlerken yorgunluktan dizlerinin titrediğini hissetti. Meyer'in korunağında içtiği altı bardak şnapsa karşın soğuktan tirtir titriyordu.</p>
<p>Birlik, onun gidişini gözledi. Soğuk, tatsız bir gündü; hava sisliydi. Dört yanlarını saran çamurlu tepeler, görünümü büsbütün iç sıkıcı hale getiriyordu. Schnurrbart esnedi, dişleri birbirine vuruyordu. Kruger'e döndü. &quot;Ne karşılama töreni ama değil mi? Brandt burada olsaydı..&quot; Kumandanın korunağına öfkeyle bir göz attı.</p>
<p>&mdash;&quot;Görür görmez pis bir herif olduğunu anlamıştım zaten,&quot; diye homurdandı Kruger.,</p>
<p>Birbirlerine sokulmuş duruyorlardı; üşümüşlerdi, kırgındılar. Tabur subaylarının yönelttiği soruları bölük pörçük cevaplarla geçiştirdiler. Coşkunluklarından iz kalmamıştı.</p>
<p>Pis, ıslak üniformaları büsbütün arttırıyordu karamsarlıklarını; tek istekleri uyumaktı. Bir süre sonra gözcülerin çağrısına uyup korunaklara dağıldılar. Steiner'i beklemeye başladılar.</p>
<p>O sırada yeni üstçavuş, tabur kumandanının masasına oturmuş, kısacık cümlelerle son birkaç günün olaylarını anlatıyor, bilgi veriyordu. Meyer olayların birçoğunu önceden duyduğu için ses çıkarmadan dinliyordu; Stransky sık sık sorular sorarak kesiyordu konuşmayı. Steiner önce sabırla karşılık verdi bu sorulara ama tedirginliği gitgide arttı.</p>
<p>Gözleri kapanıyordu uykudan; onun halini gören Meyer, konuşmaya son vermenin zamanı geldiğini anladı, zaten belli başlı olaylar anlatılmıştı.</p>
<p>Stransky, kendi tüfeklerini ne yaptıklarını sorunca Meyer boğazını temizledi. &quot;Bunları başka zaman konuşsak olmaz mı kumandanım? Galiba Çavuş Steiner ayrıntılara giremeyecek kadar yorgun. Üstelik adamlar dışarda bekliyorlar; ıslak üniformalarla üşütecekler.&quot;</p>
<p>Stransky'nin gözleri öfkeyle parladı. Gelgelelim karşı koyacağı bir şey yoktu ortada; sevecen görünmeye zorladı kendini. &quot;Daha önce hatırlatsaydınız ya,&quot; dedi. &quot;Ne yapayım, Alay'a rapor vermek için bazı ayrıntılara girmek zorundayım.&quot; Cigarasını söndürdü, yukardan alarak süzdü Steiner'i.</p>
<p>&quot;Ayrıca bu üniformayı giyenleri sorguya çekmeye alışmışım bir kere, onlardan bilgi almak hiç âdetim değil. Değişik bir deney oldu benim için de. Birliğinizi Kanskoye'ye götürün.</p>
<p>Bu geceye kadar uyur, uykunuzu alırsınız. Levazım kulu gelince burada olursunuz; daha sormak istediğim bazı şeyler var size.&quot; Steiner'in kirli üniformasını bir daha gözden geçirdi. Sonra bilgiççe gülümsedi. &quot;O zamana kadar doğru dürüst bir Alman astsubayı haline gelirsiniz... Ama bu üniforma da pek fena durmuyor üstünüzde; yoksa savaştan önce oyuncu muydunuz?&quot;</p>
<p>Meyer, bu sözlerdeki gizli hakareti sezmişti. Steiner'in tavrında hiç bir değişiklik olmadı. &quot;Savaştan önce değildim,&quot; dedi.</p>
<p>Stransky kollarını kavuşturdu. Adamın sesinde hoşuna gitmeyen bir hava sezmişti. &quot;Savaştan önce'nin üstüne pek bastınız,&quot; dedi.</p>
<p>Steiner baktı, omuz silkti. &quot;Size öyle gelmiş.&quot;</p>
<p>&mdash; &quot;Ya?&quot; Stransky öfkeyle çenesini sıvazladı. Bu adamın halinde bir tuhaflık vardı; sanki eşitiyle konuşuyordu.</p>
<p>Sözcükleri titizlikle seçmesi, Stransky'nin kendiyle konuşan astına koyduğu sınırları yalnızca ses tonuyla aşması büsbütün sinir bozucuydu. Haddini bildirmeye karar verdi. &quot;Galiba kendinizi biraz büyütüyorsunuz çavuş,&quot; dedi.</p>
<p>Steiner'in bitkin yüzüne kırmızılık geldi birden. Gözleri neredeyse kapkara kesildi. Yine de sesi değişmedi &quot;Şu anda öyle bir kaygım yok.&quot;</p>
<p>Stransky öfkeden çok şaşkınlığı andıran bir duyguyla baktı ona. Soğuk bir sesle. &quot;Görüyorum ki,&quot; dedi, &quot;içinizden geldiği gibi konuşuyorsunuz. Yalnız size üstlerinize saygıda kusur etmemenizi salık veririm. Hiç değilse şu andaki durumunuz ve geleceğiniz üstlerinize bağlı, bunu unutmayın.&quot; &quot;Unutmam sanıyorum,&quot; dedi Steiner serinkanlılıkla. &quot;Yalnız bir insan kendini nasıl düşünüyorsa öyledir genellikle.&quot; Stransky iskemlesini itti, kalktı. Yüzü solmuştu. Korunağın loşluğunda masadaki mumlar bezgin bezgin yanıyordu, oysa günışığı gittikçe artan parıltısıyla doluyordu odaya. Hava dumanlıydı. Steiner'in içinden, dışarıya temiz havaya çıkmak geldi. Meyer ile birlikte kumandanı izleyip ayağa kalkarlarken az daha yıkılacaktı.</p>
<p>Stransky, onun getirdiği haritaları alarak Meyer'e döndü. &quot;Alay'a raporumu yazıyorum; tutsağı hemen Kiesel'e yollayın.&quot;</p>
<p>Yine Steiner'e döndü. &quot;Bana göre hava hoş, istediğinizi düşünün. Yalnız üniforma giydiğinizi asla unutmayın. Hiç akıldan çıkarmayın bu söylediklerimi.&quot; Telefona uzandı; Steiner gitmekte serbestti artık.</p>
<p>Dışarı çıkarlarken Meyer, elini omuzuna dayadı. &quot;Yararlı bir öğüt,&quot; dedi. &quot;Bundan sonra tabur kumandanımızın bambaşka bir adam olduğunu aklından çıkarmazsın.&quot;</p>
<p>Steiner karşılık vermedi. Adamları teker teker çıkardılar korunaklardan; Meyer her biriyle ayrı ayrı el sıkıştı. &quot;Bol bol uyuyun. Birkaç günlük bir izin koparmaya çalışacağım sizler için.&quot; Sonra yine Steiner'e döndü, Kanskoye'ye nasıl gideceklerini anlattı. &quot;Yirmi dakika sonra oradasınız.</p>
<p>Fetscher sizinle ilgilenecek. Haber saldım Eee...&quot; Duraladı, sesini alçalttı. &quot;Söylediklerimi sakın unutma,&quot; dedi.</p>
<p>Birlik, Meyer'in tutsağın konduğu korunağa doğru yürüdüğünü gördü. Schnurrbart topuklarını yan yana getirip kükredi: &quot;Bundan böyle kıçlarınızı birbirinden ayırmayın, Birlik kumandanımız çavuşluğa yükseltildi.&quot; Gülerek Steiner'in yanına yanaştılar, sırtına yumruklar indirdiler.</p>
<p>&mdash; &quot;Şimdi kocaman bir kumandansın artık,&quot; dedi Anselm sevgiyle. &quot;Konuşurken 'efendim' diyelim mi?&quot;</p>
<p>&mdash;&quot;Sus, salak sen de!&quot; diye öfkeyle bağırdı Steiner. &quot;Ne kadar kocaman bir kumandan olduğumuzu öğrettiler bize orada!&quot; Eliyle kumandanın korunağını gösteriyordu.</p>
<p>&mdash;&quot;Bir şey mi oldu yoksa?&quot; diye sordu Kruger. Steiner bitkindi, elini salladı.&quot;Boşver. Sonra konuşuruz...&quot; Cümleyi bitiremedi.</p>
<p>&mdash;&quot;Hoşlanmadığın bir şey mi varmış?&quot; diye sordu Schnurrbart aksi aksi.</p>
<p>Steiner omuz silkti. Tüfeğini omuzuna attı. &quot;Hadi gidelim bakalım. Şu ıslak meretleri bir atsam üstümden.&quot; Kıvrılarak akan çayı izlediler. Gök bulutluydu, ama yağmur dinmişti besbelli. Çayın çevresindeki sazlık, çamurlu tepelerin çoraklığına karşın taptaze duran yeşillik canlandırmıştı adamları. Düşünceleri ayaklarından önde gidiyordu; bilemedin bir dönemeç ötedeki sıcacık, kupkuru bir karargâhta dinlenişleri geliyordu gözlerinin önüne. Biri bir şarkı söylemeye başladı. Hollerbach da katıldı ona, sesleri geçitte yankılandı durdu:</p>
<p>Biz ovalar avcısı Ulus bekçileriyiz</p>
<p>Üç yıldır kar - buz demez Tayın sormaz gezeriz.</p>
<p>Ey askerler ileri! Aksın akacak kanlar! Ancak savaştan sonra Gelecek komutanlar!</p>
<p>İlerde, ağaçların arasında ilk evler belirmişti. Çevreleri, sırtlarına yumruklar indiren ellerini sıkan, sorular yağdıran hayranlarla kuşatıldı. Neden sonra iri kıyım bir çavuş belirdi, küfrederek susmalarını emretti, Steiner'e ve öbürlerine bakıp başını salladı. Sağlam yapılı, iyi yüzlü bir adamdı; bir karasabanın arkasında hiç yadırganmazdı. Birkaç kere bir şeyler söylemeye davrandı, gelgelelim Rus üniformalarını görünce öyle şaşırmıştı ki ağzını açamadı.</p>
<p>Steiner gülümsedi. Fetscher'le oldum bittim iyiydi araları. Yavaşça topuklarını biraraya getirdi, hazırol taklidi yaparak elini kasketine götürdü. &quot;Bir dakika kumandanım...&quot; Çavuşun yüzü kıpkırmızı kesildi. Ansızın sesini bulmuştu ve Steiner'in konuşması, bir sürü ağza alınmadık küfürün arasında duyulmadı bile.</p>
<p>&mdash; &quot;Bir soluk al bari,&quot; dedi Steiner sonunda. &quot;Deponda küfür kalmadı yedekte. Bize nerede kalacağımızı göstersene.&quot; Fetscher bir süre daha küfretti durdu, ama sonunda gösterdi kendini; bütün Birlik her türlü gereksinimleri sağlanmak üzere evlere yollandı. Steiner, Fetscher'in evine gitti.</p>
<p>Eşikten içeri girer girmez sırtından attı çantasını, Fetscher' in sözünü kesti. &quot;Sus bakalım. Uykum var, açım, ilk iş yıkanmak istiyorum. Yalnız bırak bakalım beni.&quot;</p>
<p>Fetscher dışarı çıktı. Steiner yıkanmış, tıraş olmuş bir halde mutfaktan çıktığında aş kabı masanın üstünde duruyordu, sıcak çorba doluydu.</p>
<p>Oturdu Steiner. Garipti ama açlığı geçmişti, sıcak su yorgunluğunu da gidermişti. Nedense bir eziklik, bir sıkıntı vardı üstünde. Tabura dönmüşlerdi işte. Meyer, Noel armağanı almış bir çocuk gibi sevinmişti, kendisi çavuş olmuştu, adama dönmüştü yeniden, hepsi iyi güzel, yine de... Çenesini dirseklerine dayayarak pencereden baktı; ağaçların taptaze yeşilinde güneşin kırık dökük çizgileri oynaşıyordu. Stransky ile aralarında geçen konuşmayı anımsayıp kaşlarını çattı. Demek böyle bir herif... Bakalım, ne olacaktı. Stransky cinsinden nice tabur kumandanı gelip geçmişti, o da geçip giderdi nasılsa. Kendini beğenmiş budala eşeğin biri, ciddiye almanın gereği yok. Şu kendini beğenmiş serseriler nelerine güvenirler acaba? Atalarına mı? Soylarını seçmek kendi ellerinde değil ki. Paralarına mı? Paraları da babadan kalma. Eğitimlerine mi? Eğitim görecek vakitleri olmuş, iyi ya!</p>
<p>Güldü, aş kabını bir köşeye itti. Kalktı, yavaşça pencereye yürüdü. Maag geçiyordu; kolunda yepyeni bir üniforma vardı, yüzünden sevinç akıyordu. Steiner, onu karşıdaki eve girene kadar izledi. Hiçbir ereği yok, sığ herifin biri, diye düşündü acı acı. Tabura kavuştukları için sevinçten yerlerinde duramıyorlar. Burada evlerindeymiş gibi güven içindeler, korunuyorlar. Ya kendisi, kendisi nerede güvende hissediyordu kendini? Freiburg'da mı? Yok canım, iki yıldan beri onu bekleyen yoktu ki orada. Alnını soğuk cama dayadı, gözlerini kapadı. Anne yaşıyor olsaydı, diye düşündü. Anne!</p>
<p>Onu bir daha göremeyeceğini kesinlikle anlamıştı şimdi. Alay Karargâhında birliğin geri döndüğü haberi bomba gibi patlamıştı. Brandt hemen Kiesel'e haber yolladı. Kiesel, kumandanın böyle keyifli halini pek az görmüştü. Saat erken olduğu halde Brandt'ın önünde bir şişe duruyordu, Kara Orman'dan gelme gerçekten diye üstüne bastı. Kiesel tek bardakla yetindi, aç karnına içemiyordu.</p>
<p>&mdash; &quot;Sen de sofunun birisin,&quot; dedi Brandt bardağını doldurarak. &quot;Prost!&quot; Bardağı bir yudumda dipledi. &quot;Sana baştan söylemiştim zaten Steiner'in bu işi başaracağını. Ne oğlan ama, değil mi Kiesel? Ne oğlan! Onun gibi birkaç yüz kişi olsa Ruslar rahat soluk alamazlardı.&quot;</p>
<p>&mdash;&quot;Ayrıntıları duydunuz mu?&quot; diye sordu Kiesel.</p>
<p>&mdash;&quot;Hem de ne ayrıntılar! Stransky'yi zorla konuşturdum. Hiç hoşuna gitmedi; onu bir süre gözaltında tutalım gerçekten. Sen becerirsin bu işi Kiesel.&quot;</p>
<p>&mdash;&quot;Ne demek istediğinizi anlamadım,&quot; dedi Kiesel şaşırarak.</p>
<p>&mdash;&quot;Yakında anlarsın. Unutma ki Stransky'nin başı Steiner yüzünden derde girdi, üstelik nasıl bir adam olduğunu biliyorsun. İyi ki geveze,&quot; diye ekledi keyifle.</p>
<p>&mdash;&quot;Stransky mi geveze?&quot; diye haykırdı Kiesel.</p>
<p>&mdash;&quot;Saçmalama, Steiner geveze tabiî. O yüzden dikkatli olmak gerek. Dinle de anla bakalım neler yapmış hergele.&quot;</p>
<p>Birliğin başından geçenleri anlatırken sık sık kahkahalar atıyor, yumruğunu masaya indiriyordu. &quot;Şimdi ne yapacağım, biliyor musun?&quot; diye sordu.</p>
<p>&mdash;&quot;Terfi ettireceksiniz onu,&quot; dedi Kiesel.</p>
<p>&mdash;&quot;Zaten terfi etti. Stransky hemen o işi çözümlemiş, üstelik üstçavuşluğa yükseltmiş rütbesini. İyi ki kendiğilinden hareket etti de konuşmak zorunda kalmadım. Yok canım, ben başka bir şey düşünüyorum, Gursuf'a iki haftalık bir tatile yollayacağım Steiner'i. Sen ne dersin?&quot;</p>
<p>&mdash;&quot;Hakkı,&quot; dedi Kiesel. Gursuf, Kırım'ın güney kıyılarında küçük bir kaplıcaydı; tümenin dinlenme kampı vardı orada. Kiesel elindeki mektubu uzattı. &quot;Kusura bakmayın ama benim de özel bir ricam var. Kayınımdan geliyor bu mektup. Teğmen Marz'dan.&quot;</p>
<p>&mdash;&quot;Ne olmuş ona?&quot;</p>
<p>Kiesel duraladı, sonra hüzünlü bir kahkaha attı. &quot;Cepheye naklini istiyor, doğu cephesinde direniyor. Şu anda Leipzig garnizonunda bölük kumandanı. Gençleri bilirsiniz. Buraya gelmezlerse bir şey yitirdiklerini sanıyorlar. Aklına koymuş bir kere; bilirim, istediğini elde etmeden vazgeçmez.&quot;</p>
<p>Brandt başını salladı. &quot;Sen de yanında olsun istiyorsun galiba.&quot;</p>
<p>&mdash; &quot;Evet. İçim daha rahat olurdu. Belki de tümene yazıp isteyebiliriz onu.&quot;</p>
<p>&mdash;&quot;Olur,&quot; dedi Brandt bir yandan not alarak. &quot;Kaç yaşında?&quot;</p>
<p>&mdash;&quot;Yirmi dört. Kara Orman'dan, Villingen'li. Ailesinin bir saat fabrikası var.&quot;</p>
<p>Brandt'ın daha fazla soru sormasına kalmadan kapı vuruldu. Teğmen Triebig'in tutsağı getirdiğini haber verdi bir asker.</p>
<p>Brandt, içeri giren Triebig'i selâmladı. &quot;Siz hemen dönebilirsiniz,&quot; dedi. &quot;Stransky'yi Birliğinin dönüşünden ötürü benim adıma kutlayın. Çavuş Steiner'i saat altıda burada bekliyorum, söyleyin kendisine. Haritalar sizde mi?&quot; Triebig haritaları masaya koydu, çekildi. Yolda araziyi, iyice gözden geçirdi. Alay Karargâhının bulunduğu tepenin arkasında nefis bir kır görünümü vardı. Derenin kıyısından</p>
<p>121.4. Tepesinin eğri yamacı yükseliyordu. Hendekler açık seçik görülebiliyordu. Bu arazi düşman kesiminden de aynı açıklıkla görülebiliyordur, diye düşündü Triebig; adımları ister istemez hızlandı. Dereye varana kadar hızlı yürüdü, sonra yavaşladı yine. Son günlerde sık sık Stransky ile yaptığı konuşma geliyordu aklına, daha budalaca davranamayacağını düşünüyordu. Ama eski sinirliliği kalmamıştı. Stransky'i öldürme kararı belirsiz bir dilek haline gelmişti; Cologne sokaklarında bir bahar günü dolaşmak kadar zararsız bir dilek. Stransky ile ilişkilerinde telâşa kapılmamaya karar vermişti. Belki bir şey çıkardı ansızın; fırsatları kollamak gerekiyordu.</p>
<p>Steiner, beşi biraz geçe yola çıktığında Rus makineli tüfeklerinin sesi vadide yankılanıyordu. Anayolu bıraktı, tehlikeli bölgenin çevresinden dolandı. Sonuçta, Alay</p>
<p>Karargâhına varması bir saat sürdü, birkaç dakika gecikmiş oldu. Korunaklar ustalıkla sıralanmıştı bu bölgede. Dik bir yamacın eteğindeydi korunaklar, düşman tüfeklerinin menzilinden iyice korunmuş oluyorlardı böylece. Steiner, kumandanın korunağını sora sora buldu; öbürlerinden hiç ayrımı yoktu yapının.</p>
<p>Brandt kapıya çıkıp karşıladı onu, içtenlikle sıktı elini.</p>
<p>&quot;Demek geldin sonunda,&quot; dedi yüksek sesle, &quot;her zamanki gibi biraz gecikerek, askerliği unutarak.&quot; Bir kahkaha atarak Steiner'i iskemleye doğru itti.</p>
<p>Steiner, onun ablak, dost yüzüne baktı, pişmanlıkla omuz silkti. &quot;Yol umduğumdan da uzun sürdü, şeyden...&quot;</p>
<p>&mdash;&quot;Özür dilemenin gereği yok,&quot; diyerek kesti Brandt, karşısına oturdu. &quot;Böyle şeylerden tedirgin olsaydım, çoktan söylerdim tutumunu değiştirmeni.&quot; Yine güldü, başını salladı. &quot;Bu seferki başarın öbürlerini gölgede bırakıyor doğrusu.</p>
<p>Başarabileceğini hiç ummuyordum.&quot;</p>
<p>&mdash;&quot;Şansımız yardım etti,&quot; dedi Steiner.</p>
<p>Brandt bacak bacak üstüne attı. &quot;Yalnız şansa kalsaydı şu anda burada oturuyor olamazdın,&quot; dedi yavaşça. &quot;Şimdi bir şey atlamadan teker teker anlat bakalım.&quot; Cebinden bir paket cigara çıkardı, uzattı. Steiner teşekkür etti, bir cigara yakıp anlatmaya başladı. Rus kadınlarla karşılaşmaları bölümüne gelince Brandt birkaç not aldı elindeki kâğıda.</p>
<p>Steiner susunca, &quot;Mükemmel bir iş basardın Steiner,&quot; dedi. &quot;Uzun süredir hiç böyle keyiflenmemiştim. Bunu sana rahatlıkla söyleyebilirim, çünkü iyi tanıyoruz birbirimizi.</p>
<p>Raporun son derece değerli bizim için; generale kendim ileteceğim. Umarım biraz ilgilenir durumumuzla. Patronlar burada dinlendiğimizi sanıyorlar, senin gördüklerin belki gözlerini açmaya yarar.&quot;</p>
<p>Steiner ses çıkarmadan gözlüyordu onu. Brandt'la ilişkileri baştan beri iyiydi, kendisi hiç bir çaba göstermediği halde. Kanları çekmişti birbirini; hele Studenok'taki olayda kumandan büsbütün bağlanmıştı ona. Alay Kumandanlığına getirildikten sonra Brandt, Steiner'e kendi yanında idarî bir görev vermişti ama Steiner birlikten ayrılmak istememiş, nazikçe geri çevirmişti bu öneriyi. Brandt'ın duyduğu düş kırıklığı o gün bugün gözünün önünden gitmiyordu. Nedenleri sorulduğunda, adamlarıyla çok iyi anlaştığını söylemişti Steiner. Kimseye bağımlı olmak istemediğini, hele ne kadar iyi yürekli olursa olsun bir alay kumandanına bağlı kalmak istemediğini nasıl anlatabilirdi. O günden beri karşılaşmamışlardı; şimdi kumandanın bu olaya değinmediğini görünce, rahatladı Steiner. Yine de bir tedirginlik vardı içinde; bir an önce salıverilmek istiyordu.</p>
<p>Brandt masanın üstüne birtakım kâğıtlar fırlatıp da Kırım'da ertesi günden başlamak üzere iki haftalık bir tatile yollandığını bildirince yeteri kadar sevinemedi bile.</p>
<p>Kumandanın yavaş yavaş sinirlendiğini görünce peki demek zorunda kaldı. &quot;Öyle emrediyorsanız tabiî efendim... Yalnız, yani tedirginliğimin nedeni şu: birliğimdeki herkes hak etti bu tatili, benim tek başıma...&quot;</p>
<p>&mdash;&quot;Ben senin hiç bu gibi şeylere aldırdığını görmedim daha önce,&quot; diye sözünü kesti Brandt. &quot;Yarın tatile çıkıyorsun, o kadar. Bölük kumandanına haber verdim bile.&quot; Ayağa kalktı. &quot;Bazan üst'ün olduğumu unutmamı güçleştiriyorsun Steiner.&quot;</p>
<p>&mdash;&quot;Neden unutmaya çalıştığınıza şaşıyorum.&quot; Steiner de kalkmıştı ayağa.</p>
<p>Brandt'ın dudakları kıpırdıyordu, sesi titredi, &quot;Senin gibi bir hergele görmedim hayatımda. Yarına kadar buradan çekip gitmezsen süngüyle kovalarım seni.&quot;</p>
<p>Steiner'in omuzlarını tuttu, kapıdan dışarı itti onu. Steiner şaşkın şaşkın tepeyi tırmanmaya başladı, karşıdan gelen subayı görmedi bile. Subay, tepeden tırnağa süzdü onu. Alay emir subayıydı karşısındaki. &quot;Demek Steiner sensin,&quot; dedi subay. Steiner umursamazlığını belli etmemeye çalışarak ayaklarını yanyana getirip selâm çaktı. Yüzbaşının yüzünde bir gülümseme dolaştı. &quot;Yanılmamışım,&quot; dedi. Yavaşça yürüdü, kumandanın korunağına girdi. Steiner şaşkın şaşkın baktı onun arkasından. Sonra ıslık çalarak yürüdü.</p>
<p>Tabur merkezine geldiğinde saat sekizdi. Ruslar akşama doğru ateşi kestikleri için olaysız varmıştı karargâha.</p>
<p>Stransky ile yarım saat sonra buluşacağı için Meyer'e uğradı önce. Teğmen yürekten karşıladı onu, tatile çıkacağı için kutladı.</p>
<p>&mdash;&quot;Yüzbaşıya haber verdim,&quot; dedi. &quot;Pek sevinmedi ama emir emirdir, Yüzbaşı Stransky bile karşı çıkamaz verilen emre.&quot; Sonra cigarayla şnaps sundu konuğuna. &quot;Göreceksin, iki haftalık tatil ne iyi gelecek. Yalnız sen dönene kadar işler iyice karışmasa bari.&quot;</p>
<p>&mdash;&quot;Karışır mı dersin?&quot; diye sordu Steiner.</p>
<p>Meyer ciddiydi, başını salladı. &quot;Rusların hazırlıklarından büyük bir saldırıya geçecekleri anlaşılıyor. Biz de çıkıntıda olduğumuza göre iyice ayak altındayız. Şu kahrolası tepe!&quot; diye ekledi öfkeyle. Dışardan, mermi sesleri geliyordu. &quot;Duydun mu? On yedi - ikilik, bir top olsa gerek. Her gün yeni yeni silâhlar getiriyorlar.&quot;</p>
<p>&mdash;&quot;Nasılsa bol bol var ellerinde,&quot; dedi Steiner.</p>
<p>Meyer masaya yaslandı. &quot;Çoktandır açılmak istiyordum sana. Stransky konusunda dikkatli ol. Seni sevmemeye karar vermiş bir kere. Tüfekleri mesele yapacağa benzer.&quot; Steiner güldü. &quot;Ben o olayı Albay Brandt'a açtım bile; hiç ses çıkarmadı.&quot;</p>
<p>&mdash;&quot;iyi öyleyse.&quot; Meyer rahatlamıştı. Saatine baktı. &quot;Yola koyul bari, saat sekize geliyor.&quot;</p>
<p>Steiner bardağını dipledikten sonra kasketine uzandı. Tokalaşırlarken, &quot;Bizi unutma izindeyken,&quot; dedi Meyer.</p>
<p>&mdash;&quot;Bölükte uzun zaman görev yapanlar unutur mu?&quot; dedi Steiner.</p>
<p>Dışarsı karanlıktı, dağınık bulutların arasında yıldızlar parıldıyor, yumuşak bir esinti tepeyi okşuyordu. Steiner derin bir soluk aldı. Bahar geliyordu galiba. Memlekette şimdi çam ağaçlarının tepesindeki son karlar erimeye başlardı. Kendi duygularıyla düşüncelerinin böyle bir yol izlemelerine şaşıp kalmıştı. Sıla özlemi miydi bu? Anılara karşı duyulan bir sıla özlemi belki. Yeni bir kıvançla tabur karargâhına giden en kestirme yola yöneldi, hendeğe girmedi bile.</p>
<p>Kumandanın korunağına vardığında Stransky bir harita inceliyordu. &quot;Geldiniz demek, dedi, &quot;buyurun oturun. Üç dakika geciktiniz.&quot;</p>
<p>&mdash;&quot;Karanlıktı dışarsı,&quot; dedi Steiner gelişigüzel, gösterilen yere oturdu.</p>
<p>Stransky cebinden bir cigara tabakası çıkardı, bir cigara aldı içinden, tabakanın üstüne vurdu birkaç kere. Steiner kayıtsız bakışlarla izledi onu. Stransky belki de bir cigara verecekti; kabul etmeyi canı çekmediği için sert bir yüz takındı.</p>
<p>Ama Stransky hiç oralı olmadı. &quot;Bazı karanlık noktaları aydınlığa çıkarmak için çağırdım sizi,&quot; dedi. &quot;önce kazalar konusunda bilgi edinmek istiyorum. İki adamınızı yitirdiğinizi söylüyordunuz?&quot;</p>
<p>&mdash;&quot;Orasını anlatmıştım,&quot; dedi Steiner. Bu konuya değinmek istemiyordu.</p>
<p>Schnurrbart, &quot;Zoll çıkıp gelse bile, sırf ailesini düşünerek yeni bir olay uydurmalıyız,&quot; demişti. Fikir birliğine varmışlardı. Zoll'ün kaybolduğunu söyleyeceklerdi. Steiner, Stransky'e verdiği ilk raporda gerekli açıklamayı yapmıştı; Stransky'nin bunca üstelemesi sinirine dokunuyordu. &quot;Ruslarla karşılaştığımızda hava kararmak üzereydi zaten,&quot; diye isteksizce sürdürdü, &quot;Dietz sırtından iki kurşun yedi, Zoll de kayıplara karıştı.&quot;</p>
<p>&mdash;&quot;Aradınız mı onu?&quot; diye sordu Stransky.</p>
<p>Steiner omuz silkti. &quot;Vakit yoktu. Tek kişi için bütün birliğin hayatını tehlikeye atamazdım. Bu kadarcık kayıpla atlattığımızı düşündükçe seviniyorum.&quot;</p>
<p>&mdash;&quot;Yazılı raporunuzda gerekli açıklamayı yaparsınız,&quot; dedi Stransky. &quot;Bu gibi durumlarda insanların göz göre göre yokolup gitmesine engel olmak gerekir. Neyse, şimdilik bırakalım bu konuyu. Anlayamadığım bir başka nokta var. Neden değiştirdiniz silâhlarınızı? Siz de pekâlâ bilirsiniz ki her asker silâhından sonuna kadar sorumludur. Yoksa bilmiyor muydunuz bunu?&quot; Karşılığı beklemeden devam etti. &quot;Üstelik bizim silâhların Ruslarınkinden kat kat üstün olduğu bir gerçekten...&quot;</p>
<p>Steiner'in başını salladığını görünce kaşlarını çattı. &quot;Ne dediniz?&quot;</p>
<p>&mdash;&quot;Tam tersine,&quot; dedi Steiner. &quot;Bize sorarsanız Alman tüfekleri hiç kalır Rus tüfeklerinin yanında. Hangi askere sorarsanız sorun, size aynı şeyi söyleyecektir.&quot;</p>
<p>&mdash;&quot;Saçma sapan, sorumsuz sözler bunlar,&quot; diye kestirip attı Stransky. &quot;Bizim mühendislerimizin çizdiği, bizim fabrikalarımızın imal ettiği silâhlar, hepsinden üstündür.</p>
<p>Anavatanın nice nice fedakârlıklar sonucu elinize verdiği bu silâhları canınız pahasına korumanız gerekir.&quot;</p>
<p>Steiner elinde olmadan gülümsedi. &quot;Yalnız unutmayın ki silâh kullanmayı kendimiz istemiş değiliz.&quot;</p>
<p>Stransky derin bir soluk aldı. &quot;Sizden son defa sesinizin tonuna dikkat etmenizi istiyorum. Buraya tartışmak için çağırmadım sizi. Ben bizim silâhların Ruslarınkinden üstün olduğunu söyledim, buna karşı çıkılması...&quot;</p>
<p>Cümlenin gerisini dinlemedi bile Steiner. Stransky ile dalaşmak istemiyordu. Bırak konuşsun, dedi kendi kendine.</p>
<p>Biraz dinlendiği halde üstünden bir türlü atamadığı bitkinlik, yeniden bastırıyordu. Uzaklardan geliyordu Stransky'nin sesi, boyuna vızıldayan bir arı gibi. Steiner ellerine baktı, parmaklarını oynatmaya çalıştı. Kaskatı, kıpırtısızdı parmakları; nedenini düşündü. Bacaklarını kımıldattı bu kere, kaslarını gerdi, sonra esneyerek yine ellerine çevirdi bakışlarını.</p>
<p>Kumandanın sesi yükseldi; Stransky öfkeyle bağırıyordu şimdi. Steiner bir şey anlamadan başını kaldırdı, onun yüzüne baktı. Stransky ayağa kalkmıştı, yüzü kıpkırmızıydı; her zaman donuk donuk bakan gözleri ateş saçıyordu. Ne oluyor? diye düşündü Steiner. Suskunluğun etkisi, diye düşündü. Kılımı bile kıpırdatmadan yanlış bir şey yaptım galiba. Omuzuna uzanan elin kendisini sarsalayarak ayağa kaldırdığını duydu, o anda bile aynı şeyi düşünüyordu. Şaşkın şaşkın kumandanın yüzüne bakıp gözlerini kırpıştırdı. Sonra bir silkinişte kolunu kurtardı, iskemleden sarkan Rus yapısı tüfeğine uzandı. Stransky'nin yüzüne bakmadan kapıya yöneldi. Karanlıkta bir yıldız sağanağı çarptı yüzüne. Bir an gözlerini yumdu. Yarın akşam, diye düşündü, yarın akşam Gursuf'tasın.</p>
<p>Dağları, denizin coşkun dalgalarını, beyaz kumsalı gözlerinin önüne getirmeye çalıştı. Gözlerini açtı sonra, çevresine baktı. Loş, ıssız kum tepeciklerini andıran korunaklar, ağaçların çevresine serpiştirilmişti. Ne durgundu hava! Düşüncelere dalarak dere boyunda yürümeye başladı. Kanskoye'ye geldiğinde saat dokuzu biraz geçiyordu.</p>
<p>Fetscher'in evinden sesler yükseliyordu. O kapıyı açarken adamlar sustular. Büyük masanın çevresinde &mdash;önlerinde şişeler, bardaklarla&mdash; bütün Birlik oturuyordu; ona baktılar. Schnurrbart eliyle boş bir iskemle gösterdi. &quot;Otursana.&quot; Steiner şaşkın gözlerle süzdü onları. &quot;Neden bu kadar ciddisiniz?&quot; diye sordu otururken, çevresine bakınarak bir karşılık bekledi.</p>
<p>Kruger biraz utanarak kalktı ayağa. Boğuk bir sesle konuştu: &quot;Fetscher senin yarın gideceğini söyledi. İçki ayarlamada da üstüne yok şu Fetscher'in. İyi bir konuşmacı değilimdir, iki hafta da epey çok bir süre, ama çocuklar sana bir şey söylememi istediler.&quot;</p>
<p>Duralayınca Steiner başını sallayarak yüreklendirdi onu. Adamlar gülüştüler.</p>
<p>Kruger sert bir bakış fırlattı onlara, sözünü sürdürdü: &quot;Ne diyordum, evet iki hafta çok uzun bir süre, çok çok uzun, bildiğin gibi değil. İnşallah geldiğinde hepimiz yine burada oluruz, ne diyordum evet inşallah...&quot; Kaşlarını çattı, burnunu tuttu. &quot;Allah kahretsin şu savaşı, yalnız önce bizim başımızı yiyecekse, sen de yanımızda ol isterdik.&quot; Adamların güldüklerini görünce kekelemeye başladı. &quot;Tabiî yani sen de öl demiyorum da hepimiz birlikte, daha doğrusu hepimiz bir arada olalım burada, oturalım, sen de yanımızda ol, bizimle birlikte...&quot; Sustu; yüzü kızarmıştı.</p>
<p>Masaya bir yumruk indirdi, öfkeden titreyerek döndü adamlara. &quot;Beceremeyeceğimi söylemiştim size sersemler!&quot; Bardağına uzandı, bir dikişte hepsini içti, bir yandan da avucuna gizlediği kâğıt parçasına göz atmaya çalışıyordu. Herkes fark etmişti.</p>
<p>&mdash;&quot;Senin yerinde olsam konuşmaya baştan başlardım,&quot; dedi Schnurrbart saf saf.</p>
<p>&mdash;&quot;Şimdi bir şey diyecektim...&quot;</p>
<p>&mdash;&quot;Biliyorum ne diyeceğini,&quot; dedi Schnurrbart. &quot;Ezberledim artık.&quot;</p>
<p>&mdash;&quot;Öyle mi?&quot; Kruger ona doğru uzandı masanın üstünden. &quot;Öyleyse diyeceğimi yaparsın,&quot; diye kükredi. &quot;Seni gidi pis geveze, pala bıyıklı külhanbeyi bozuntusu seni...&quot; Öfkesinin geri kalan bölümü, adamların çılgınca kahkahalarına karıştı. İskemlesine çöktü, önüne baktı.</p>
<p>Steiner elini onun omuzuna koydu, ayağa kalktı. Herkes susmuştu.</p>
<p>&mdash;&quot;İnsanın konuşamayacağı şeyler vardır,&quot; dedi yavaşça. &quot;Biz birbirimizi biliyoruz, bir şey söylemenin gereği yok.</p>
<p>Konuşmanın başarısızlığa uğramasının asıl nedeni</p>
<p>-Kruger'e döndü - &quot;konuşmacının beceriksizliği değil, konunun güçlüğü. İnsanları birbirlerine bağlayan bir sürü şey var, aşk, saygı, alışkanlık falan. Bunların üstüne konuşulabilir. Gelgelelim bizim aramızdaki bağ bu cinsten bir bağ değil. Üniformamız bile bağlayamaz bizi birbirimize, ancak bir araya getirmeye yarar.&quot; Sustu, adamların ciddileşen yüzlerini inceledi. Masanın üstünde yarıya kadar yanmış dört mum duruyordu;</p>
<p>Steiner bir an hiçbir şey düşünmeden eriyen mumlara baktı. Sonra başını kaldırdı. &quot;Arasıra bu bağın niteliğini sezdiğimiz oluyor. Ne var ki aklımıza geleni söylersek saçma kaçacak. En iyisi, duygularımızı kendimize saklayalım. Birbirimize duygularımızı göstermek için bundan çok daha elverişli durumlarla karşılaşacağız. Şimdilik duygularımızla yetinelim.&quot;</p>
<p>Oturdu, bardağını doldurdu; sessizlik hâlâ sürüyordu. Masanın şurasında burasında başlayan bölük pörçük konuşmalarda eski kayıtsızlıktan iz yoktu. Steiner uzun bir süre konuşmadı. Bir terslik olmuştu; daha önceki deneylerinde hiç karşılaşmadığı garip, tedirgin edici bir değişiklik olmuştu içinde. Yalnız içinde de değil, bütün çevresini sarmıştı tedirginlik. Gözlerini boşluğa dikti. O zamandan, o günden bu yana hayatı bitimsiz bir geçitte usul usul ilerlemekten başka neydi ki? Uzakta belli belirsiz seçilen bir ışığa doğru durmaksızın yürümek. Garip bir görüntü çakılmıştı önüne, sanki gözünü açsa nerede olduğunu anlayabilecekti de açamıyordu. Daha doğrusu zaten açıktı gözleri. îki eliyle kavradı bardağını; kesik kesik soluyordu. Elini uzatsa dokunabileceği o parıltıya, köşeyi dönünce varabileceği açıklığa ulaşmak için bütün gücünü harcıyordu. Sonunda düş kırıklığına uğrayarak iskemlesine gömüldü. Çaresiz, diye düşündü; tam anlayacağım, kavrayacağım sırada...</p>
<p>Sağında oturan Profesör'e &quot;Bu gece felsefe yapmak yasak ama,&quot; dedi, &quot;bir şey soracağım sana.&quot;</p>
<p>&mdash;&quot;Sor.&quot; Dorn, gözlüğünü düzeltti, dikkat kesildi.</p>
<p>&mdash;&quot;Sormak parayla değil ya',&quot; dedi Steiner. Sesini alçalttı; birdenbire o şakacı hali kalmamıştı. &quot;İnsan unutmak için ne yapabilir?&quot;</p>
<p>Dorn'un ince yüzü ciddileşti. Steiner'den kaçırdı gözlerini, şarap bardaklarına baktı. Değerli bir sofra takımının parçalarıydı, yemek arasında sık sık bunları incelemiş, Rusya'da hâlâ böyle şeylerin bulunmasına şaşmıştı. İnce ayaklı bardaklardan birine uzandı, içindeki şarabı diktikten sonra bardağı ışığa tuttu. Parmaklarının arasında usulca çevirdi. Kristal ışık saçıyordu dört yana. Sonra masaya bıraktı bardağı; Steiner'le gözgöze geldiler. &quot;İşte cevabı,&quot; dedi Dorn. &quot;Yaşa, yaşamanın tadını çıkar; gör, başkalarınca görül, buna benzer bir sürü şey, ama sen de bilirsin bunları.&quot;</p>
<p>Konuşma hararetlenmişti. Adamlar böbürlenme dönemine girmek üzereydiler. Anselm bardağını doldurdu. &quot;İhtiyar senden ne istiyordu?&quot; diye sordu Steiner'e.</p>
<p>&mdash;&quot;Önemli değil, raporu tamamladım.&quot;</p>
<p>Bir süre Stransky üstüne konuştular. &quot;Ona gösteririz,&quot; diye böbürlendi Anselm. &quot;Birkaç hafta geçsin bakalım, hizaya getiririz onu. Hiç değilse sen iki hafta kafa yormayacaksın onun üstüne; yolladıkları yer neresiydi?&quot;</p>
<p>&mdash;&quot;Gursuf,&quot; dedi Steiner.</p>
<p>Anselm imrenerek iç çekti. &quot;Ne ateşli kadınlar vardır orada kimbilir?&quot;</p>
<p>&mdash;&quot;Vardır belki, Benim dinlenmekten başka düşüncem yok.&quot; En sevdikleri konuya gelmişlerdi; son şişeleri kadınlar üstüne konuşarak bitirdiler. Sonra şarkı söylemeye başladılar. Şakalar tatsızlaşmaya başlayınca Steiner dışarı çıktı. Karanlık yolda yürümeye başladı, duru gece havasını bol bol içine çekti. Bir süre sonra ayak sesleri duydu. Dorn yetişti ardından. &quot;Engel olmuyorum ya?&quot; diye sordu.</p>
<p>Steiner terbiyesizce bir cevap vermemek için güç tuttu kendini, ellerini cebine soktu. &quot;Pek değil. Neden çıktın?&quot;</p>
<p>&mdash;&quot;Biraz hava alayım dedim.&quot;</p>
<p>Yanyana eve doğru yürüdüler gerisin geri. Steiner, evin arkasındaki tepeyi gösterdi. &quot;Şurada dinlenelim biraz.&quot; Tepeyi vardıklarında toprağa çöktüler, aşağılardaki evlere baktılar. Adamların söyledikleri şarkılar kulaklarına kadar geliyordu. Steiner gözlerini yumdu.</p>
<p>İm Feldquartier auf har tem Stein Streck leh die müden Glieder Und sende in die Nacht hinein Der Liebsten meine Lieder.</p>
<p>Bu eski asker şarkısını dinlerken bütün burukluğunu silip süpüren, yüreğini büyük bir dinginlikle dolduran müthiş bir yorgunluk hissetti. Yumuşak gece havası anıları depreştiriyor, içini sıla özlemiyle, anlatılmaz bir sevinçle kıpırdatıyordu. İki haftalık tatile ilk defa seviniyordu. Bir sabırsızlık duydu, bir an önce orada olmak istedi. Uzayıp giden denizi görmek, nasıl can atıyordu denizi görmeye. Yine şarkıya kulak verdi. Hollerbach'ın tenor sesi, hepsininkini bastırıyordu.</p>
<p>Vielleicht werd ich bald bei dir sein, Annemarie,</p>
<p>Vielleicht scharrt man schon morgen ein Die ganze Kompanie, die ganze Kompanie.</p>
<p>Şarkı bitti. İki adam ses çıkarmadan oturdular. Gökte milyonlarca yıldız titreşiyordu; evler ağaçların arasına gömülmüş, uykuya dalmışlardı. Uyuyorlardı evet, her şey garip bir şekilde yakın ve kocamandı. Steiner aşağılara baktı; şarkıyı geçirdi belleğinden, şarkıyı söyleyen adamları düşündü: Yağmacı Nazi sürüsü, Hun akıncıları, barbarlar, canciğer arkadaşları.</p>
<p>Dakikalar geçiyordu. Neden sonra aşağıdaki ağaçların arasından bir ışık belirdi. Biri kapıyı açmıştı. Eşikte Schnurrbart göründü; evden dışarı yürüyüp çevresine bakındı, birilerini ararcasına. &quot;Bizi merak ediyorlar herhalde,&quot; dedi Dorn.</p>
<p>&mdash; &quot;Galiba.&quot; Steiner ayağa kalkıp seslendi. Schnurrbart içeri girdi. Kapı kapandı, karanlık bastırdı yine.</p>
<p>Adamlar şarkıya başlamışlardı. Steiner de mırıldandı ezgiyi. Sonra Dorn'u çekip ayağa kaldırdı. Birkaç dakika daha sessiz durdular, karanlık tepelere baktılar.</p>
<p>&mdash;&quot;İnsan kendi başına kalınca hurda demirden farkı kalmıyor,&quot; dedi Steiner sert bir sesle. Dorn başını sallayıp onayladı. Tepeden aşağı inerlerken Steiner elini Dorn'un omuzundan çekmedi. Eve girdiklerinde eli hâlâ onun omuzundaydı.</p>
<p>&nbsp;</p>
<p>İki gün sonra öğleye doğru Steiner, yüklü bir kamyonun arkasında yolculuğun son durağına doğru yol alıyordu. Sonunda indi, kaldırımın kenarında durdu, aracın takırtılar çıkararak yokuştan aşağı gidişini gözledi. Yolda yüzüne çarpan rüzgârın etkisinden kurtulunca, güneşin ne kadar yakıcı olduğunu fark etmişti. Üniformasının üstüne giydiği ağır kamuflaj kılığı, sıcağı bin kat beter etmeye yetiyordu.</p>
<p>Fetscher donanımını da yanında götürmesini salık vermişti, insan başına neler gelebileceğini kestiremezdi ki. Rus tüfeğini Alman tüfeğiyle değişmişti. &quot;İzinde olduğun sürece,&quot; demişti Fetscher, &quot;dikkatli davran. Bu tüfeği askerî polisler görürlerse, hemen tutuklarlar seni. Cephe gerisine gidiyorsun oğlum, unutma.&quot; Haklıydı. Steiner de yola çıkmadan önce sırt çantasını tepeleme doldurmuştu.</p>
<p>Sırtındaki çantanın ağırlığını duyarak bir süre kararsız bekledi. Yol sessizdi, ıssızdı. Besbelli günün bu saatinde küçük kasabanın sakinleri, kendi evlerine çekilmeye alışkındılar. Sokağın iki yanına sıralanan evler, sulak tropikal bitkilerin yetiştiği bahçelerin içine kurulmuşlardı. Kasaba, neredeyse dimdik izlenimini uyandıran bir yamacın eteğinde kurulmuştu. Öte yanda deniz, göğün mavisiyle birleşiyor, pırıl pırıl parlıyordu. Bodur çamlarla uzun palmiyeler beyaz kumsala bir şerit çektikten sonra uzayıp gidiyor; bembeyaz dalgaların üstünde yükselen dev kayalar, taş kesilmiş fıskiyeleri andırıyorlardı.</p>
<p>Steiner, bu erinç verici görünümden güçlükle ayırdı gözlerini, yürüdü. Bahçe kapısının kemerinden geçen askerin üstünde yalnızca gömlek ve pantalon vardı. Steiner konuşurken başım bile sallamıyordu. Yine de Tümen Dinlenme Evini şaşırmadan gösterdi. Ev oldukça yakındaydı; kumsala yakın dört yanı açık bir alana kurulmuştu; pencereler kocamandı, girişte mermer sütunlar çarpıyordu göze. Çatıya iri çam ağaçlarının gölgeleri düşüyordu. Steiner yaklaşırken kapı açıldı. Bir çavuşla Kızılhaç'tan bir hastabakıcı çıktılar. Steiner onlara doğru yürüdü. Çavuşun kayış gibi suratı hiç hoşuna gitmemişti; yepyeni üniforması, kılıç gibi ütülü pantalonuysa, büsbütün sinirine dokunmuştu. Çok iyi bilirdi böylelerini.</p>
<p>Çavuş, Steiner'i tepeden tırnağa gözden geçirdi. &quot;Ne istiyorsun asker?&quot;</p>
<p>Steiner, parmaklarını sırt çantasının kayışlarına geçirip sordu: &quot;Bana mı sordun asker diye?&quot;</p>
<p>Çavuşun yüzü büsbütün gerildi. Steiner onu bırakıp yanındaki hastabakıcıya baktı. Güzel, bebek yüzlü bir kızdı; parlak gözleri vardı. Öfkeyle kendisini süzüyordu.</p>
<p>&mdash;&quot;Peki, nesin asker değilsen?&quot; diye kükredi çavuş. &quot;Burada ne işin var senin? Ne istiyorsun bakalım?&quot;</p>
<p>Steiner gülümsedi. &quot;Suyu, kaloriferi olan, denize bakan bir oda. Elinizde var mı böyle bir oda çocuğum?&quot;</p>
<p>Çavuşun ağzı açık kalmıştı; kız kıkırdayıp duruyordu. Steiner elini cebine atıp kâğıtlarını çıkardı, çavuşa uzattı. Adam kısaca gözden geçirdi kâğıtları; yüzü yavaş yavaş değişti.</p>
<p>Konuştuğunda sesi çekingen çıkıyordu. &quot;Şu giysinin içinde kim olduğu da anlaşılmıyor ki ilk bakışta...&quot; Hastabakıcıya döndü. &quot;Nereye yerleştireceğiz? Bütün odalar dolu.&quot;</p>
<p>&mdash;&quot;Burada mı kalacak?&quot; diye sordu kız hayretle.</p>
<p>&mdash;&quot;Evet. Çavuş Steiner, iki haftalık izinde.&quot; Öfkeyle gülümsedi. &quot;Nasıl ayarlarlar bu işi bilmem. Buraya grup halinde yollanır askerler, her grup on gün kalır. Odalar dolu.&quot; Steiner sıkılmaya başlamıştı. &quot;Bir dolap vardır belki. O da yoksa, kendi paramla bir oda tutarım.&quot;</p>
<p>&mdash;&quot;Yasak,&quot; dedi çavuş, &quot;kendiniz oda tutamazsınız.&quot; Bir an düşündü.</p>
<p>&mdash;&quot;Yukarıya alabiliriz,&quot; dedi hastabakıcı telâşla. Çavuş onu süzdü. &quot;Nasıl yukarıya?&quot;</p>
<p>Kız başını salladı. Çavuş duraladı bir süre. Sonra yine Steiner'e döndü. &quot;Özel konuklar için bir odamız vardır da, yalnız üçüncü katta.&quot;</p>
<p>Steiner önce ona, sonra hastabakıcıya baktı. &quot;Özel konuklar için mi?&quot; Kızın kızardığını görünce gülümsedi. &quot;Peki. Asansör yok her halde.&quot;</p>
<p>Çavuş kahkahayı bastı. &quot;Hizmetçilere o kadar özen göstermiyorlarmış,&quot; dedi şakayla. &quot;Bu ev Rus yöneticilerinden birininmiş de. Yukarı kattaki odalarda hizmetçiler otururmuş. Şimdi hazır ederiz. Şu sıraya oturup bekleyin. Çabucak biter.&quot; Ağaçların altındaki beyaz boyalı sırayı gösterdi. Sonra hastabakıcıyı çağırdı; birlikte içeri girdiler. Steiner çantasını çıkardı, kamuflaj ceketinin düğmelerini çözüp sıraya çöktü. Denizin ötelerine daldı gözleri. Oralarda, ufkun ötesinde bir yerlerde Türkiye vardı, Suriye, Arabistan, Hint Okyanusu: koca dünya, serüvenler ve genişlik duygusu, adalar, gençlik düşleri, istek ve doyum. Dalgaların beyaz köpüklerine daldı. Buradaysa, arasıra dalgaların düzenli çarpışıyla zedelenen pürüzsüz, olağanüstü bir sessizlik egemendi. Gözleri yarı kapalı, denizin ninnisine kulak verdi. Tatlı bir bitkinlik duydu, bulutsuz Nisan sabahının sıcaklığının tadını çıkardı. Arasıra serin bir rüzgâr, dalgaların yüzeyini kırıştırıyordu, sonra çamlar durgunluğu bir yana bırakıyorlardı; bahçeler salınan gölgelerle doluyordu.</p>
<p>Nerede olduğunu bile unutmuştu. Kulağının dibinde bir ses duyunca irkildi, uzun bir süre kendini toparlayamadı. Kapının eşiğinde hastabakıcı duruyordu, beyaz başlığıyla gölgelenmiş yüzünü kendisine çevirmişti. Yavaşça kalktı yerinden, sırt çantasını omuzlayıp ona doğru yürüdü. &quot;Uykuda maydınız?&quot; diye sordu kız.</p>
<p>&mdash;&quot;Değildim ama birazdan dalacaktım. Hazır mı oda?&quot;</p>
<p>&mdash;&quot;Hazır. Beğeneceksiniz.&quot; Birlikte merdivenleri çıkarlarken kız durmaksızın konuşuyordu. &quot;Şanslısınız gerçekten, öbür astsubaylar iki üç kişi bir odaya sığışmaya çalışıyorlar.</p>
<p>Birinin böyle ansızın çıkıp gelmesi ilk defa oluyor. Ha, odalarımız yanyanadır, sırası gelmişken söyleyeyim.&quot; Steiner, gözucuyla onu süzdü: &quot;Umarım horlamıyorsunuzdur, kulağım çok keskindir de.&quot;</p>
<p>Üçüncü kata çıkmışlardı. Kız odalardan birine yanaştı, &quot;işte burası,&quot; diyerek Steiner'in önüne geçmesini bekledi.</p>
<p>Eşikte bir an duraladı Steiner, odayı inceledi. Yatak sol yandaydı; başucu tarafı, kanatlı pencerelerin altına geliyordu. Odanın ortasında küçük bir masayla iki iskemle vardı. Sağ duvarı boydan boya kaplayan sedirin üstüne bir sürü yastık atılmıştı.</p>
<p>Steiner döndü, hastabakıcıyla burun buruna geldi. &quot;Beğendiniz mi?&quot; diye sordu kız.</p>
<p>Başını salladı, masaya doğru yürüyüp çantasını koydu üstüne. Sonra pencereye gitti, dışarı baktı.</p>
<p>&mdash;&quot;Her akşam güneşin batışını gözleyebilirsiniz buradan,&quot; dedi kız; tam arkasındaydı.</p>
<p>Steiner dönerken, kolu kızın göğsüne değdi. Kaşlarını çattı.</p>
<p>&quot;Güneşin batışı sizin odadan da görünüyor mu?&quot;</p>
<p>&mdash;&quot;Tabiî.&quot; Kız güldü. &quot;Odalarımız yanyana demiştim ya.&quot;</p>
<p>&mdash;&quot;İyi öyleyse,&quot; dedi Steiner soğuk bir sesle. &quot;Güneşin batışını gözlemek için buraya gelmek zorunda değilsiniz.&quot; Ceketini çıkarırken hastabakıcının öfkeli bakışlarını duydu üstünde. Yüzü kıpkırmızı kesilmişti kızın, sesi titriyordu. &quot;Burada sürüyle oda var.&quot;</p>
<p>&mdash;&quot;Mutlaka vardır,&quot; dedi Steiner. &quot;Siz de hepsini bir bir yoklamışsınızdır. Yönetmelik nerede?&quot;</p>
<p>Kız kapıya doğru yürürken yarı yolda döndü, öfkeyle yüzüne baktı. &quot;Burada yönetmelik de yoktur rütbe ayrımı da.</p>
<p>Yalnızca konuklarımızın uymalarını istediğimiz bir program vardır, o kadar. Şurada işte.&quot; Parmağıyla duvara asılı kâğıdı gösterdi, kapıyı hızla çekti ardından.</p>
<p>Steiner gülümsedi kendi kendine. Programa bir göz attı. Saat birden üçe kadar olan süre dinlenmeye ayrılmıştı. Yetmiş seksen kişinin barındığı bir yapıdaki bu garip sessizlik başka türlü açıklanamazdı zaten. Akşamüstü altı buçukta yemek odasında servis başlıyordu. Saatine baktı. Daha üç bile değildi; denize girmeye karar verdi. Eşyasını yerleştirdikten sonra yavaş yavaş kumsala doğru yürüdü. Soyundu, daldı suya. Kıyıdan elli metre kadar ötede, dalgaların arasında yükselen bir kayaya hızlı kulaçlarla yüzdü. Kayanın tepesinden her yanı rahatça görebiliyordu. Kıyı girintili çıkıntılıydı; dalgaların beyaz köpüğü gümüş bir kemer gibi çevreliyordu kıyıyı. Kasaba, yarım kilometre kadar dümdüz bir çizgi halinde uzayıp gidiyordu. Dağın sarp yamaçları evlerin üstüne yıkılacak gibiydi.</p>
<p>Steiner dalıp gitmişti ki bir ses geldi kulağına. Baktı, dalgalarla boğuşan bir genç gördü. Sonunda kayaya vardı delikanlı, soluk soluğa çıktı sudan, ıslak bir köpek yavrusu gibi silkindi. &quot;Ya Kamerad,&quot; dedi, &quot;hayat dediğin buna derler.&quot; Kırmızı mayosunu bedenine sıkıca bastırıp suyu akıttı, güneşten açılmış sarı saçlarını salladı, Steiner'in yanına ilişti. Bedeni çelimsizceydi biraz, ama kafası biçimli, gözleri parlak, yanakları pembeydi. &quot;Of be!&quot; dedi neşeyle. &quot;Bundan iyisi can sağlığı. Sosyalist işçi devletinin kaymak tabakası bayağı biliyormuş yaşamayı. Değil mi?&quot;</p>
<p>&mdash;&quot;Enayi değiller ya.&quot;</p>
<p>Delikanlı başını salladı. &quot;Nerede kalıyorsun sen? Daha önce hiç raslaşmadık.&quot;</p>
<p>&mdash;&quot;Bir saat önce geldim,&quot; dedi Steiner.</p>
<p>&mdash;&quot;Yeni bir grup mu gönderildi?&quot;</p>
<p>&mdash;&quot;Yok, ben geldim yalnız.&quot;</p>
<p>&mdash;&quot;Ya. Nerede kalıyorsun peki?&quot; Merakını gizlemek için hiçbir çaba göstermiyordu.</p>
<p>Steiner dinlenme evini gösterdi.</p>
<p>&mdash;&quot;Feci bir yer,&quot; dedi sarışın delikanlı küçümsercesine. &quot;Görünüşüne bakıp da yanılma.&quot;</p>
<p>&mdash;&quot;O da ne demek?&quot; dedi Steiner. En aşağı yetmiş asker barınıyor orada.&quot;</p>
<p>&mdash;&quot;Canım adamlardan söz etmiyorum ben. Sen bizim kaldığımız yeri göreceksin. Şu sokaktan yürü, altıncı ev. Pek gösterişli bir yapı değil ama kantini harika.&quot;</p>
<p>&mdash;&quot;Ya?&quot; Oğlan pek gevezeydi; Steiner yalnız kalmak istiyordu. Onu başından savmak için, &quot;Belki bu gece uğrarım,&quot; dedi.</p>
<p>Oğlan, sırtına bir yumruk indirdi. &quot;Yaşa. Unutma ha! Hem...&quot; bir sır söyleyecekmişçesine yanaştı &quot;kızlarımızın üstüne yoktur. Hele iki kız var ki. Bir tanesi göğsünde Demir Haç taşıyormuş gibi dimdik tutuyor memelerini.&quot;</p>
<p>&mdash;&quot;Kadın mı?&quot; diye sordu Steiner gelişigüzel.</p>
<p>&mdash;&quot;Tabiî. Hastabakıcı ama yüksek tabakadan ha! Müthiş kızlar. Toplantılardan hiç eksik olmazlar.&quot;</p>
<p>&mdash;&quot;Hiç mi?&quot;</p>
<p>&mdash;&quot;Hiç. Dilediğin gibi gönlünü eğlendirirsin. Yalnız o Demir Haç memeli olan Teğmen Mannhelm'ındır; ona el süremiyoruz. Kimse dokunamıyor.&quot; içini çekerek suya baktı. &quot;Her yerde aynı. Heriflerin omuzlarında bir yıldız olmayagörsün, biz askerler yaya kalırız.&quot;</p>
<p>Öylesine efkârlanmıştı ki gülmekten kendini alamadı Steiner. &quot;Zararı yok,&quot; dedi. &quot;O orospularla uğraşmaktansa bir bardak şarap ya da bira içerim daha iyi.&quot;</p>
<p>Sarışın delikanlı karşı çıktı. &quot;Orospu değiller ama. Gertrud'u bir gör, fikrini bak nasıl değiştireceksin. &quot;</p>
<p>&mdash;&quot;Boşuna üsteleme,&quot; dedi Steiner biraz sinirlenerek. &quot;Sizin kantine bu akşam uğrarım. Ama canım kadın istese, herhalde altı evlik yolu katetmem.&quot; Başını hoşça kal anlamında salladıktan sonra suya daldı, kıyıya doğru yüzdü. Giyinirken, bir an, oğlana fazla sert mi davrandığını düşündü.</p>
<p>Hastabakıcıyla aralarında geçen konuşmayı anımsadı. Her yerde aynıdır bunlar. Bu akşam bir şişe bira ısmarlardı sarışın delikanlıya, arayı düzeltirdi. Hem oğlanın kantin konusunda verdiği bilgi önemsenmeyecek gibi değildi.</p>
<p>Düşündükçe ağzı sulanıyordu. Ağzına bira koymayalı ne kadar olmuştu ki? Hesapladı. Ama oğlan biradan söz etmemişti. Etmiş miydi yoksa? Her neyse, gidip bakardı. Birasız kantin duyulmuş şey değildi.</p>
<p>Yüzdükten sonra dirilmişti iyice; yolun toz toprağından kurtulunca, eski günler, sivilken yıkanıp tıraş olup çıktığı Cumartesi geceleri gelmişti aklına, o havadaydı artık. Eve yaklaşırken kapının eşiğinde yüksek sesle konuşan adamlar gözüne çarptı. Konuşmayı kesip ilgiyle süzdüler onu. Birkaç saniye, aralarına katılıp katılmama konusunda bir karara varamadı. Bu arada adamlar onun rütbesini fark etmiş, kabuklarına çekilmişlerdi. Yanlarından geçerken selâmlarına hafifçe başını eğerek karşılık verdi. Odasında hemen yatağına uzandı, uykuya daldı.</p>
<p>Uyandığında karanlık basmıştı. Bir süre gözleri yarı kapalı tavana baktı. Hastabakıcıyı düşündü. O kadar kaba davranmasaydı olmaz mıydı yani? Bir küfür savurarak kalktı, saçını taradı, üniformasını giydi. Akşam yemeği saati geçmek üzereydi. Telâşla merdivenlerden indi. Yemekhane, geniş, güzel bir odaydı. Üç sıra masa, odanın yarısını kaplıyordu hemen hemen. İskemlelerin çoğu tutulmuştu; Steiner, odanın öte ucunda güçlükle bir yer bulabildi. Daha doğrusu iki iskemlenin arasına sıkıştı. Adamlar ilgiyle incelediler onu, aralarında fısıldaşmaya başladılar. Tam yerine yerleşeceği sırada bir ses duydu: &quot;Sizin yeriniz önde, burası askerler için.&quot;</p>
<p>&mdash; &quot;Benim yerim de burası zaten,&quot; dedi Steiner yanıbaşında oturan askere. Adam şaşkınlıkla gözden geçirdi onu, sonra gülümsedi, yemeye devam etti. Öbürlerinin yüzleri de ışımıştı; biraz daha sıkışıp yer açtılar ona. Önünde ne tabak vardı, ne çatal; bakındı Steiner. Koca koca çanaklar gidip geliyordu. Hastabakıcılardan biri yanaşınca bir tabakla, çatal bıçak istedi.</p>
<p>Kız, parmağıyla masanın öte ucunu gösterdi. &quot;Oraya gideceksiniz. Çavuşlarla onbaşılar orada yerler.&quot;</p>
<p>&mdash;&quot;Çavuş olduğuma göre,&quot; dedi Steiner sert bir sesle, &quot;bir tabak getirmenizi isteyebilirim sizden. Yoksa kendim alırım.&quot; Adamlar ilgiyle başlarını kaldırdılar. Hastabakıcı çanağı masaya koydu; güzel yüzü öfkeden kıpkırmızıydı. &quot;Kuralları değiştirmek istiyorsanız, bana değil Çavuş Müller'e söyleyin derdinizi.&quot; Yürüyüp gidecekti; Steiner koluna yapıştı. Kaşık sesleri bir anda kesildi; bütün gözler ona çevrildi. Steiner masanın öbür ucuna baktı; kayış suratlı çavuş, yanında bir takım astsubaylarla kendisini gözlüyordu.</p>
<p>Steiner sesini yükseltti. &quot;Bir kere, sesinizin tonunu hiç mi hiç beğenmedim bayan, üstelik azaltıla azaltıla kuşa çevrilmiş bu karavanayı yemek için de yer aramaya hiç niyetim yok. Hadi bir tabak getirin bana.&quot;</p>
<p>Hastabakıcı çaresizlik içinde çavuşların masasına bir göz atı. Kayış suratlı çavuş koşarak geldi. &quot;Burada kurallara uyulur,&quot; dedi öfkeyle. &quot;Üstçavuşlar da uyarlar aynı kurallara. Bizimle oturacaksınız. Özel işlem yok, anlaşıldı mı?&quot; Steiner derin bir soluk aldı. Hastabakıcının kolunu bıraktı. &quot;Hangi kurallara uyacağım, söyler misiniz?&quot; dedi serinkanlılıkla.</p>
<p>&mdash;&quot;Odanızda asılı ya,&quot; diye kestirip attı çavuş.</p>
<p>&mdash;&quot;Her odada asılı mı?&quot;</p>
<p>&mdash;&quot;Elbette.&quot;</p>
<p>&mdash;&quot;Yaa.&quot; Steiner önündeki adamlardan birinin omuzuna vurdu. &quot;Odandaki talimatı getiriversene bana.&quot;</p>
<p>Adam kalktı, koşa koşa uzaklaştı. &quot;Ben özel işlem peşinde değilim,&quot; dedi Steiner. &quot;Bu bir ilke sorunudur; baştan çözümlenmesi gerekir.&quot;</p>
<p>Çavuşun sesi öfkeden boğuk çıkmaya başlamıştı &quot;Ne sorunu olduğunu yakında öğrenirsiniz. Burada önderlik taslamaya kalkışmayın yalnız.&quot;</p>
<p>&mdash;&quot;Önderlik benden çok size uygun düşer,&quot; dedi Steiner. İğreniyordu, ne var ki dönüş yoktu artık. Kapıya baktı.</p>
<p>Adam dönmüştü. Kayış yüzlünün çevresinden dolanıp ballı kâğıdı Steiner'e uzattı. &quot;Buyurun.&quot;</p>
<p>&mdash;&quot;Çok teşekkür ederim,&quot; dedi Steiner. Kuralları tekrar tekrar gözden geçirdi; iyi ki yanılmamıştı.</p>
<p>&mdash;&quot;Eee?&quot; dedi çavuş sert bir sesle.</p>
<p>Steiner alayla güldü. &quot;Siz beni hepten karacahil mi sandınız?&quot; Artık gülümsemiyordu. Kendisini büyük bir merakla gözleyen adamlara baktı. &quot;Burada astsubayların ayrı yiyeceği konusunda bir kural yok. Var mı yoksa?&quot;</p>
<p>&mdash;&quot;Belirtmek gerekli mi?&quot; dedi kayış suratlı. &quot;Gelenek öyle.&quot; Steiner kaşlarını çattı. &quot;Bildiğim tek şey varsa, burada gerek yazıyla gerek sözle askerlerin durmaksızın aldatıldığıdır. Ben bu eve dinlenmeye geldim, kışlaların, talim alanlarının baskısını hatırlamak için değil.&quot; Söyleyecek söz bulamayan çavuşun elinden kaptı kâğıdı masaya çarptı. &quot;Kendinize gelin artık. Yarın sabah burada kahvaltı edemezsem başka yerde doyururum karnımı. Afiyet olsun!&quot; Buzlu bir sessizliği yararak yürüdü kapıya. Dışarda, pencerelerin birinin önünden geçerken yemekhanede herkesin sessiz, kıpırtısız durduğunu gördü. Islah diye bir şey kalmamıştı; odasından kasketini alıp dışarı çıktı.</p>
<p>Sokağın solundaki evleri sayarak yürüdü. Altıncı ev, bir arsanın ortasındaydı. Ağaçların arasında, gözden uzak bir yerde, döşeli kaldırımdan ışıklı pencerelere doğru yürüdü. Açık bir kapının ağzında dışarı çıkmaya hazırlanan biriyle çarpıştı; ikindi üstü denizde karşılaştığı sarışın oğlandı bu. Kolunu tuttu: &quot;işte geldim.&quot;</p>
<p>Oğlan gözlerine inanamayarak baktı ona. Steiner güldü. &quot;Ne var? Unuttun mu beni yoksa?&quot;</p>
<p>&mdash;&quot;Yok,&quot; diye kekeledi delikanlı. &quot;Ben sizin... Yani çavuşum, ben...&quot; Yutkundu; Steiner'in rütbesini öğrenince boncuk boncuk ter belirmişti yüzünde.</p>
<p>Steiner dirseğiyle hafifçe dürttü onu. &quot;Saçmalamasana oğlum. Karşılaştığımız insanlar hakkında her şeyi öğrenseydik tariki dünya olmamız gerekirdi. Senin sözünü ettiğin kantin nerede bakalım? Boğazım kurudu.&quot; Merdivenin dibinde uzun bir koridor vardı, koridorun ucundaki kapıdan kahkahalar, şarkılar yükseliyordu. &quot;Fena değil galiba,&quot; diyerek çocuğun ardından odaya girdi Steiner. Odayı dolduran yoğun cigara dumanına gözlerini alıştırmaya çalıştı, iki düzine adam, küçük yuvarlak masaların başına çökmüşlerdi; bardaklar, şişeler duruyordu önlerinde; karşı kapıya dayalı duran akortsuz piyanonun eşliğinde şarkı söylüyorlardı bağıra çağıra.</p>
<p>&nbsp;Steiner oğlanın ardından tezgâha doğru yürüdü. Gömleğinin kollarını sıvamış bir asker, barmenlik ediyordu. Steiner'e ters ters baktı.</p>
<p>Sarışın delikanlı eğilip kulağına bir şeyler fısıldayınca yüzü değişti adamın. &quot;Ne buyurdunuz?&quot; dedi.</p>
<p>&mdash;&quot;Neler var?&quot;</p>
<p>&mdash;&quot;Kırmızı şarapla bira.&quot;</p>
<p>Steiner bira istedi. Adam tezgâhın üstüne iki bira şişesi bırakınca Steiner hayretle açtı gözlerini. &quot;Rusya'da Pilsen ha?&quot; diye haykırdı. &quot;Düşte miyim neyim' Beş şişe ver bana.&quot;</p>
<p>&mdash;&quot;ikimiz bir güzel çekeriz biraları,&quot; dedi sarışın.</p>
<p>&mdash;&quot;ikimiz mi!&quot; diyerek bir kahkaha attı Steiner. &quot;İkimiz de ne demek?&quot; Ben şu beş şişenin hakkından tek başıma gelirim. Bebek mi sandın sen beni? Altı aydır bu anı bekliyordum. Altı ay birasız kalmak ne demek, bilir misin sen? Tadını bile unuttum.&quot;</p>
<p>&mdash;&quot;Şişe başına üç marktır fiyatı,&quot; dedi barmen.</p>
<p>&mdash;&quot;İsterse yüz mark olsun,&quot; diye haykırdı Steiner. &quot;Cebimdeki para ne güne duruyor? Al bakalım!&quot; Cebinden bir tomar kâğıt para çıkardı &quot;Altı aylık maaş, savaş zammı, nerede harcayacağız bunları?&quot; Hesabı tezgâhın üstüne bıraktıktan sonra şişeleri koltuğunun altına sıkıştırıp bir masaya yollandı; şişeleri tek tek dizdi önüne. Sarışın oğlan, başını sallayarak ardından seğirtti, yanına oturdu. Masadaki öbür adamlar satranca öylesine dalmışlardı ki onların farkına bile varmadılar. Steiner şişelerden birini aldı eline, etiketi sevgiyle inceledi. Günlerdir su bile içmemiş gibi yanıyordu boğazı. Şişeyi açarken elleri titriyordu.</p>
<p>&mdash;&quot;Paranın üstü burada,&quot; dedi sarışın. &quot;Beş mark verdiler üste; orada bıraktın.&quot;</p>
<p>Steiner elinin tersiyle savurdu parayı. Bardağı itti; şişeyi götürdü dudaklarına, içerken, hazdan gözlerini yumuyordu. &quot;Amma istifçisin ha!&quot; dedi sarışın. &quot;Hiç görmedim böyle bira içen!&quot; Güldü. &quot;Tepeüstü geleceksin, söylemedi deme. Savaş öncesinden kalma bira bu!&quot;</p>
<p>Steiner ağzını eliyle silip gülümsedi, &quot;ilk üç şişede kafayı bulmam nasılsa. Ondan sonrasına da boşver.&quot; ikinci şişeyi açtı.</p>
<p>&mdash;&quot;Beş markın burada.&quot; Sarışın, masanın altından çıkardığı parayı uzatıyordu. Steiner aldı onu, yırttı, bir kenara attı.</p>
<p>Oğlan üzülmüştü. &quot;Nen var senin?&quot; diye sordu.</p>
<p>&mdash;&quot;Bir daha paradan söz açarsan şişeyi kafana yersin. Neye yarayacak bu para? Ölesiye içmeye mi?&quot;</p>
<p>&mdash;&quot;Eve yollayabilirsin,&quot; diye kekeledi delikanlı.</p>
<p>&mdash;&quot;Ev ha!&quot; Steiner kabaca güldü. Satranççılar başlarını kaldırıp baktılar. Steiner aldırmadı bile onlara, ikinci şişeyi de ağzına götürdü, yarısını dikti. &quot;Sen evine para yolluyor musun?&quot;</p>
<p>&mdash;&quot;Elbette.&quot;</p>
<p>&mdash;&quot;Nedenini söyler misin bana?&quot;</p>
<p>Sarışın omuzunu silkti. &quot;Döndüğümde hazır bulayım diye.&quot;</p>
<p>&mdash;&quot;Döndüğünde mi! Yani mezar taşın dikilsin diye? Düşün, taşın üstünde adın yazılı, adın altında da &quot;Ulus için, vatan için öldü,&quot; gibi saçma sapan şeyler...&quot;</p>
<p>Sarışın, tedirgince kıpırdandı. Steiner masaya yaslandı. &quot;Meraklanma. Bir buçuk şişe dişimin kovuğunu bile doldurmaz. Daha yerinde kafam; keyfimi bulmam için beş şişe yuvarlamam gerek. Yalnız sana şunu söyleyeyim: cennet çayırlarında çıplak ayak dolaşırken paraya gereksinme duymayacaksın, cehennemde ateşçilik yaparken de duymazsın ya!&quot;</p>
<p>&mdash;&quot;Karamsarlığı bıraksana,&quot; dedi sarışın, gücenmişti.</p>
<p>&mdash;&quot;Tabiî. Belki de Sibirya'da taş kırarsın, şansın yaver giderse, ya da memlekete döner, yıkıntıları temizlerken bir yandan da 'Heil Hitler!' diye bağırırsın.&quot;</p>
<p>&mdash;&quot;Sus artık.&quot; Sarışın, satranç oyununa dalmış görünen adamları kuşkuyla süzdü; söylenenleri mutlaka duyuyorlardı. Steiner bozulmuştu. Üçüncü şişeyi dikmeye hazırlanıyordu. &quot;Hepimiz acınacak herifleriz aslında,&quot; dedi yavaşça. &quot;Bıkkınlıktan öleceğiz neredeyse, zaten korkudan öleceğiz yoksa.&quot; Tükürdü.</p>
<p>&mdash;&quot;Sen de böyle konuşursan...&quot; Sarışın, Steiner'in göğsündeki şeritleri hayranlıkla gözlüyordu.</p>
<p>Steiner küçümsercesine güldü. &quot;Şunların karşılığında, biliyor musun ki... Bir bilseydin...&quot; Sustu, bakışlarını yere çevirdi. &quot;Sen neden içmiyorsun sahi? Git içecek bir şey al kendine.&quot; Masanın üstüne attı paraları. Sarışın tezgâha gitti, iki şişeyle döndü.</p>
<p>&mdash;&quot;Şimdi keyiflenmeye başladım,&quot; dedi Steiner dördüncü şişeyi açarak. Yeni gelenler vardı. Piyanist yorulmuş, yakındaki bir masaya oturmuştu.</p>
<p>Üniformalar arasında bir hastabakıcının beyaz giysisi pırıl pırıl parlıyor, gözü alıyordu. Sarışın yerinde kıpırdandı.</p>
<p>&quot;Basurun mu var yoksa?&quot; dedi Steiner sert bir sesle. Sarışın başını salladı. &quot;Gertrud'un nerede olduğunu düşünüyorum da...&quot;</p>
<p>&mdash;&quot;Demir Haç göğüsleri olan mı o?&quot;</p>
<p>&mdash;&quot;Yok, öbürü.&quot;</p>
<p>Steiner cigara paketini çıkardı. Uzattı. &quot;Cigara içmem,&quot; dedi sarışın.</p>
<p>Kendininkini yakarken, &quot;Cigara içmiyorsun, içkiye düşkünlüğün yok,&quot; dedi Steiner acıyarak, &quot;paranı olduğu gibi eve yolluyorsun. Ne tat alıyorsun yaşamaktan peki?&quot;</p>
<p>&mdash;&quot;Ben hoşnutum halimden. Hem parayı bizimkiler harcarlar belki.&quot;</p>
<p>&mdash;&quot;Annenle baban mı?&quot;</p>
<p>&mdash;&quot;Evet.&quot;</p>
<p>&mdash;&quot;Tabiî harcarlar,&quot; diye homurdandı Steiner. &quot;Ben de iki yıl önce öyle düşünüyordum. Benimkilere yazdım, yolladığım parayla bir tatile çıkmalarını, dinlenmelerini söyledim.&quot; Ellerine baktı; dudakları titriyordu.</p>
<p>&mdash;&quot;Eee?&quot; diye sordu sarışın. &quot;Dediğini yaptılar mı bari?&quot;</p>
<p>&mdash;&quot;Tatile çıktılar çıkmasına,&quot; dedi Steiner. Sesi boğuktu. Sarışın, merakla eğildi. &quot;Sonra ne oldu?&quot;</p>
<p>Steiner cigarasından derin bir soluk aldı. Yüzü kıpkırmızıydı; alnında ter damlaları belirmişti. Şişeyi aldı, geri kalan birayı da dikti. &quot;Sonra,&quot;&quot; dedi, &quot;sonra... ah...&quot; Cigarayı yere atıp ayağıyla ezdi, sonuncu şişeyi açtı. &quot;Kes artık,&quot; diye tersledi oğlanı. &quot;Çok soru soruyorsun sen, soru soracağına iç. İç bakalım, iç.&quot;</p>
<p>Konuşmadan içtiler bir süre. Sarışın yine tezgâha yollandı. Yalpalıyordu, iskemlelere tutunuyordu arasıra. Hanımevlâdı! diye düşündü Steiner onu gözlerken; bu oğlanlar içki kaldırmazlar! Kendi kendine mırıldanarak başını ellerine dayadı. Odadaki sesler uzak bir belirsizlik içinden, çarpılarak ulaşıyordu kulaklarına. Biri şarkı söylemeye başlamıştı. Piyanist çalıyordu. Steiner ezgiye katıldı.</p>
<p>Ansızın büyük bir kayıtsızlık kapladı içini. Kantin, dönüyordu gözlerinin önünde; duvarlar belli belirsiz yükseliyor, sert, dik köşeler yumuşuyor, her şey kadın memesi gibi yumuşacık yusyuvarlak oluyordu. Sarışın, şişelerle dönünce Steiner onun sırtını sıvazladı. Keyfi gelmişti. &quot;Daha, daha da içeceğiz; bunlar bitsin, yenileri gelecek; bu gece deliler gibi içiyoruz.&quot;</p>
<p>&mdash;&quot;Deliler gibi,&quot; dedi sarışın, şişenin tıpası gürültüyle açıldı. &quot;Dört gün sonra yine ateşin ağzındayım,&quot;&quot; dedi sarışın. &quot;Smolensk'e gidiyorum. Hiç duydun mu adını?&quot;</p>
<p>&mdash;&quot;Tabiî,&quot; dedi Steiner. &quot;Duymaz olur muyum hiç? Shakespeare'in doğduğu yer. Her şey Rusya'da doğar, Rusya'da kalır. Her şey.&quot;</p>
<p>Gülüşüp bardaklarını tokuşturdular. Satranççılar taşlarını bırakıp onların yanına yanaştılar. Steiner iki şişe sürdü önlerine. &quot;Alın bakalım. Boşuna neden yoruyorsunuz kafanızı? Kazanmak yok nasılsa.&quot; Ansızın şarkı söylemeye başlamıştı, yumruklarını masaya vurup tempo tutuyordu.</p>
<p>Auf der Strasse nach Tuapse Marschiert ein Bataiilon Und das sind die Reste Von unserer Division.</p>
<p>Öbür masalara bir sessizlik çökmüştü. Piyanist gülerek bakıyordu onların masasına. Köşeden biri katıldı şarkıya, sonra bir başkası. Sıra nakarata gelince hep bir ağızdan bağırarak söylediler:</p>
<p>Wir konnten schon Tuapse sehn Und mussten vvider stiften gehn Wie einst Napoleon.</p>
<p>Şarkı kesilmişti. Adamlar bardaklarını kaldırdılar, kana kana içtikten sonra başka bir şarkıya başladılar. Steiner yedinci şişeyi açıyordu ki arkasında bir ses duydu.</p>
<p>Sarışın hemen ayağa fırladı;&quot;Gertrud!&quot; diye haykırdı.</p>
<p>&quot;Gelebildin sonunda! Şuraya otur bakalım. Geldiğine öyle sevindim ki.&quot; Yan masadan bir iskemle aldı. Yüzü aydınlanmıştı bayağı; heyecanına gülmemek elden gelmiyordu.</p>
<p>Steiner şişeyi masaya bırakarak döndü. Solgun bir yüz vardı karşısında; uzak duran, değerini bilen bir yüz. Ensesine topladığı kestane rengindeki gür saçları, geniş alnını büsbütün açığa çıkarıyordu. İri, badem gözlerinde müthiş bir güven okunuyordu. Yüz çizgileri ince, düzgündü; hele yumuşak ağzının köşeleri insanı tedirgin edecek kadar sevimliydi. Onun sarışın delikanlının karşısına oturuşunu, masadaki öbür adamları dostça selâmlayışını kısık gözlerle izledi Steiner. Sarışına döndü kız. &quot;Çok içmişsin Klaus,&quot; dedi. Kalınca bir sesi vardı ve Steiner yüreğine ansızın bir bıçak sokulmuş gibi irkildi. Eğildi, iskemlesini biraz geriye itip kalkmaya davrandı.</p>
<p>Hastabakıcının azarı üstüne sarışın delikanlı, suçlu suçlu başını önüne eğmişti. Utançtan ne yapacağını şaşırmıştı. Başını kaldırdı, &quot;Gertrud bu,&quot; dedi, &quot;tanıdığım en iyi kız. Ama içki içen birini cennetten kovulmuş sayıyor.&quot;</p>
<p>Steiner boğazını temizledi. Kendini toparlayamıyordu bir türlü, bir yanlışlık yapmıştı sanki, cigarasını yakıp aklını başına toplamaya çalıştı. Gelgelelim yedi şişe sert bira, etkisini göstermeye başlamıştı bile. Yüzü bir maskeyi andırıyordu; elini dudaklarından geçirdi. &quot;Belki de hanımefendi çok incil okuyordur,&quot; dedi boğuk bir sesle. Sözler ağzından çıkar çıkmaz pişman olmuştu. Hastabakıcı gözlerini ona dikmişti. Cigarasının dumanı arasından kızın yüzü belli belirsiz bir beyazlık halinde görünüyordu; yine şişeye uzandı. Canı cehenneme! diye düşündü. Bu üniformalı orospular hakkımda ne düşünürlerse düşünsünler!</p>
<p>Şişeyi bitirdi, gürültüyle koydu masanın üstüne. Hastabakıcı gözlerini yüzünden ayırmıyordu; şaşkınlığı arttı Steiner' in. &quot;Dediğim hoşunuza gitmedi mi yoksa?&quot; dedi küstahça.</p>
<p>Kız duymazlıktan geldi. Sarışına döndü, sordu: &quot;Kim bu?&quot;</p>
<p>&mdash;&quot;Bir tanıdık,&quot; dedi sarışın utanarak. Yalvarırcasına Steiner'e baktı.</p>
<p>&mdash;&quot;Şaşırdım doğrusu,&quot; dedi hastabakıcı. &quot;Nereden buldun onu?&quot;</p>
<p>Steiner'in öfkesi doruğa varmıştı. Sarışının karşılık vermesine kalmadan iki eliyle masayı itip ayağa kalktı. &quot;Oğlanın yeni aldığı donmuşum gibi söz ediyorsunuz benden,&quot; dedi. &quot;Ama don olsaydım, sizin donunuz olmak daha çok işime gelirdi. îyi geceler.&quot; Yalpalayarak tezgâha doğru yürüdü, elli mark bıraktı, &quot;iki şişe daha ver; üstü kalsın.&quot;</p>
<p>Barmen şaşkın şaşkın baktı. &quot;Sahi mi söylüyorsun?&quot;</p>
<p>&mdash;&quot;Tabiî. Bir gün kıçını silersin bu parayla.&quot; Sonra adamın şaşkın yüzüne bakmadan şişeleri kavradı, öte yana yürüdü. Gözucuyla baktığında sarışınla hastabakıcı hararetli bir konuşmaya dalmışlardı.</p>
<p>Piyanonun yanında duraladı. Birkaç dakika, adamın tuşların üstünde gezinen parmaklarını izledi, sonra omuzuna dokundu: &quot;Volga volga'yı biliyor musun? Biliyorsan çal.&quot;</p>
<p>&mdash;&quot;Biliyorum tabiî. Beş dakika olmadı çalalı.&quot;</p>
<p>&mdash;&quot;Gerçekten mi?&quot; Steiner uzun uzun düşündü. Başını salladı sonra. &quot;Hatırlayamadım. Bir daha çal istersen.&quot;</p>
<p>&mdash; &quot;İstediğin kadar çalarım,&quot; dedi adam.</p>
<p>Steiner boş bir yer buldu piyanoya yakın. Masadaki adamlar dönüp baktılar, ama ses çıkarmadılar. Şişelerini masaya bıraktı. &quot;Ne o?&quot; dedi &quot;Suratımı beğenmediniz mi? Ne yazık ki başka surat yok yedekte.&quot; Oturdu, bir şişe açtı. Adamlar gülüşerek sağlığına içtiler. Gürültünün arasından Volga şarkısı belli belirsiz duyuluyordu.</p>
<p>&mdash;&quot;Sussanıza biraz,&quot; dedi Steiner. Başını salladı; yüreğinin kısa ama hızlı vuruşlarına kulak verdi. Yıkılacak kadar sarhoştu, yine de kendini bütün bütüne bırakmamıştı daha. Hastabakıcıyla sarışın oğlanın oturdukları masaya baktı. Bir an gözgöze geldiler. Kız hemen kaçırdı bakışlarını.</p>
<p>Steiner bir cigara daha yaktı. Bu kadar içmemeliydim, diye geçirdi içinden. Öfkeyle iki yana salladı başını. Kadınlar ne umurundaydı sanki, hele hastabakıcılar! Alayla gülümsedi. Her uzun eteği Anne sanacak kadar şaşkın mıydı yani?</p>
<p>Dumanı içine çekerek düşüncelere daldı. Tutunacak bir şeyi olmalıydı kişinin, eliyle dokunabildiği için gerçek, anlamlı bir şey, yoksa sırf anlamlı bir şeye tutunayım diye uydurduğu düşsel bir yaratık değil. Başı gitgide ağırlaşıyordu. Bütün gücünü harcayarak son şişeyi de dikti, iskemleyi itip kalktı. Oda çevresinde dönmeye başlamıştı. Dudaklarını sıkıp derin bir soluk aldı. Masadaki adamlar gülerek bakıyorlardı. Onların güldüğünü fark edince doğruldu. Kapıya doğru yürüdü yavaşça, sendeleyerek merdivenlerden çıktı.</p>
<p>Dış kapıda duraladı bir süre. Temiz akşam havası büsbütün kötü gelmişti. Yalpalayarak kumsala doğru yürüdü; yüzmek mi istiyordu canı, bilmiyordu. Birden sendeledi, boylu boyunca yere uzandı. Alnı yarılmıştı. Kıpırdamadan, yarı baygın yattı. Ansızın bir ses çarptı kulağına. Omuzuna uzanan kola bir yumruk indirdi. Biri acıyla inildedi.</p>
<p>&mdash; &quot;Defol!&quot; diye haykırdı Steiner. &quot;Ya defolur gidersin, ya da...&quot;</p>
<p>Güçlükle ayağa kalktı, alnından akan kan gözlerine giriyordu. Pek bir şey göremeden ilerledi, kumsala varınca soyundu. Tam suya dalacağı sırada yine o kol tuttu omuzunu; aynı yalvaran, üsteleyen ses kulağında çınladı: &quot;Çıldırdınız mı Tanrı aşkına? Bu halde nasıl...&quot; Hastabakıcının kaygılı gözlerini gördü karşısında.</p>
<p>Pırıl pırıl bir geceydi. Dolunay, yusyuvarlak, sarı bir lâmba gibi duruyordu gökte. Dalgalar ağır ağır kıyıya vuruyor, çakılları söküp çıkarıyor, sonra da topraktaki bir çatlağa siniyormuşçasına eriyip gidiyorlardı. Steiner gözlerini perdeleyen kanı sildi. &quot;Bana bir daha dokunursan tuttuğum gibi denize atarım seni. Derdin ne? Seni ilgilendiren bir yanım mı var yoksa?&quot; Ansızın gülümsedi. &quot;Duyduğum kadarıyla erkekler sarhoşken işe yaramazlarmış,&quot; diye ekledi sonra.</p>
<p>Kızın gözlerinde müthiş bir tiksinti vardı ama yerinden kıpırdamadı. &quot;Defol!&quot; diye bağırdı Steiner.</p>
<p>Beline kadar girdi suya, kendini dalgaların akışına bıraktı Mir süre akıntıya karşı yüzdü, kollarıyla bacakları kaskatı kesilip uyuşuncaya kadar kıyıya dönmedi. Ta uzaktan kızın kendisini beklediğini görüyordu; karanlık bahçenin önünde bir heykel gibi dikiliyordu. Sudan çıktığında dişleri birbirine Vuruyordu Steiner'in. Giysilerine uzanacağı sırada midesi bulandı. Çabucak döndü, yüzünü suya sokup kusmaya başladı. Bedeni öğürtülerden sarsılıyordu, ciğerlerinde hava kalmamıştı nerdeyse; yine de daha derinlere bıraktı kendini, sudan başını çıkarmadı.</p>
<p>Ansızın biri bacaklarına yapışıp gövdesini kumsala çekti. Soluk soluğa uzandı sırtüstü, hastabakıcının korkudan gerilmiş yüzünü gördü.</p>
<p>&quot;Ne yapıyorsunuz?&quot; diye kekeledi kız. &quot;Ne yapıyorsunuz siz?&quot; Uzun uzun inceledi onu. Öfkeyle utanç karışımı bir duygu sarmıştı içini. Kusmuğun acısı dilindeydi hâlâ, mide kasları gerilip duruyordu. Yeniden kusmamak için elinden geleni yaptı. Alnı yine kanamaya başlamıştı. Acısını göstermemeye çalıştı, doğruldu. &quot;Defolup gitmezsen...&quot; Sustu, giysilerine uzandı.</p>
<p>Birdenbire başka bir şey gelmişti aklına. Beş metre kadar ötede, göğüs hizasında bir bahçe duvarı yükseliyordu.</p>
<p>Yavaşça duvara doğru yürüdü, kendini çekti, öte yandaki yumuşak toprağa düştü. Şaşkın hastabakıcı ardından yetişmeden bahçenin karanlığına daldı sürüne sürüne, çimenlere uzandı. Bekledi. Eğer kız kantine gidip yardım isteyecekse, bir an önce buradan uzaklaşması gerekirdi. Canı sıkılmıştı. Kızın duvar boyunca uzaklaşan ayak seslerini duyabiliyordu. Bahçe kapısına varmış olmalıydı şimdi. Sinirleri gerilmişti. Serin gece havasında tirtir titrediği halde yerinden kımıldamıyordu. Ağaçlar ay ışığını bütün bütüne örtmüşlerdi. Kızın beyaz üniformasını seçiyordu uzakta; kendisini arıyordu besbelli. Başını kollarına dayadı, yavaş yavaş inlemeye başladı. Derken kız başının uçundaydı, sevecen sesiyle bir şeyler söylüyordu, sonra yanına oturdu.</p>
<p>Steiner öylesine çabuk harekete geçmişti ki, daha ilk şaşkınlığından kurtulamadan kızcağızın direncini kırmış, ses çıkarmasını engellemişti. Bir çekişte yere yatırdı onu, üstüne atladı, eteğini başına geçirdikten sonra dizini bacaklarının arasına bastırdı. Bir süre sonra çekildi, serbest bıraktı onu. Kızın yavaş yavaş doğrulusunu, üstüne başına çekidüzen verdikten sonra yüzüne sessiz sessiz bakışını gözledi.</p>
<p>&mdash;&quot;Neden ardımdan geldin?&quot; dedi usulca.</p>
<p>Karşılık vermedi kız. Yavaşça başını sallamakla yetindi. &quot;Çok cesursunuz Hemşire Gertrud. Yalnız bir dahaki sefere insancıl ellerinizi sarhoş adamların üstüne koymaya kalkmayın. Yanlış anlaşılabilir davranışınız.&quot;</p>
<p>&mdash;&quot;Çılgınsınız siz.&quot; Üniforması kadar beyazdı yüzü şimdi, sık sık soluyordu.</p>
<p>&mdash;&quot;Hepimiz çılgınız,&quot; dedi Steiner. &quot;Çılgın bir çağda yaşıyoruz; geriye kalan birkaç akıllı başlı kişi de olağanlığın bir işe yaramadığını anlayamadıklarından dikenli tellerin arasında oturuyorlar.&quot; Gülümsedi, alnındaki yarayı yokladı. Konuşurken neşesi yerine gelmişti: &quot;Yüzyılımızda her şey tepeden tırnağa değişiyor. Geçmişte kötü olarak nitelendirilen ne varsa gelecekte iyi diye adlandırılacak, bir zaman geçerli olanlar da kötülenecek. Artık kadınların üstüne çullanmayacağız, altta kalacağız uslu uslu. Öyle bir gün gelecek ki çocukları bile biz doğuracağız da karılarımız işe gidecekler.&quot; Güldü. &quot;Evet, büyük bir çağ var önümüzde hemşire hanım. Çılgınlık öylesine genelleşecek ki tımarhaneler boşaltılacak.&quot; Ona doğru bir adım attı, sesini alçalttı. &quot;Siz de benim kadar çılgınsınız, çünkü normal olsanız böyle alelacayip adamların yanında dolaşıp duracağınıza evinizde oturup çorap örer, yemek kitapları incelerdiniz. Yanlış mı?&quot;</p>
<p>&mdash;&quot;Babam doktordur,&quot; dedi kız usulca.</p>
<p>&mdash;&quot;Daha iyi ya. Kızını bu iki ayaklı tekelerin arasına salmanın ne demek olduğunu biliyordur. Ben babanız olsaydım sizi bir temiz pataklar, sonra kilere kapatırdım.&quot;</p>
<p>Döndü, duvara tırmandı, öbür tarafa inip giysilerini buldu. İyice ayılmıştı artık, yalnız başı çatlayacakmış gibi ağrıyordu. Giyindikten sonra yine duvarın üstünden bahçeye baktı. Hastabakıcı kıpırdamadan olduğu yerde duruyordu.</p>
<p>Yüzü silinmişti, arkasındaki koyu geceden ayırdedilemiyordu. Bir an ona dostça bir şey söylemek geçti içinden. Sonra caydı, omuz silkti, Tümen Dinlenme Evi uzaktan görünene kadar ağaçların arasından yürüdü. Bir iki pencere dışında bütün pencereler karanlıktı. Saat onda yat borusu çalıyordu. Saat ona gelmişti her halde. Adımlarını hızlandırdı, kapı açıktı, yavaşça çıktı merdivenleri. Odasının önüne gelince duraladı. Sonra usulca bitişikteki odaya yürüdü, kulağını kapıya dayayıp dinledi. Koridora bir göz attı, kimsenin gelmediğini görünce yavaşça anahtarı çevirdi.</p>
<p>Karanlık odadan telâşlı, uykulu bir ses yükseldi, &quot;Kim o?&quot;</p>
<p>&mdash;&quot;Üç kerede bul,&quot; diyerek kapıyı ardından usulca çekti. Bir an sessizlik oldu. Sonra bir battaniyenin savrulmasını andıran bir hışırtı duyuldu. Gözleri karanlığa alışmıştı artık; beyazlı bir gölgenin yataktan çıkıp yanına yaklaştığını gördü. Kız tanımıştı onu, durdu, &quot;Çabuk çıkın odamdan,&quot; dedi öfkeyle.</p>
<p>&mdash;&quot;Sinemalardan mı öğrendin bu numarayı? Merak et canım, aspirinin var mı diye soracaktım, o kadar. Başım çok ağrıyor.&quot;</p>
<p>İki adım daha yaklaştı kız, geceliğinin etekleri bileklerine dolaşıyordu. &quot;Sarhoşsun sen,&quot; dedi tiksintiyle.</p>
<p>Onu gözden geçirdi Steiner. &quot;Artık değilim. Denize boşalttım bütün içtiklerimi. Aspirinin var mı?&quot;</p>
<p>Kız duraladı. Kapıya doğru yürüdü; Steiner kolunu yakaladı, sıkıca kavradı belinden. &quot;Işığı mı yakacaktın?&quot;</p>
<p>&mdash;&quot;Evet.&quot;</p>
<p>&mdash;&quot;Işığa gerek yok,&quot; dedi, kızın kollarını usulca okşadı. Geceliği sağ omuzundan kaymıştı; onun bunu bile isteye isteye yaptığını fark etti Steiner. Bu arada kız savunmaya geçmişti. &quot;Bırak beni!&quot; diyordu soluk soluğa. &quot;Bırakmazsan bağırırım. Bağırırım diyorum sana.&quot;</p>
<p>&mdash;&quot;Tabiî bağırırsın.&quot;</p>
<p>Memeleri diri ve yumuşaktı, öpmeye çalıştığını anlayınca yüzünü kaçırdı Steiner, onu yatağa yatırdı.</p>
<p>Sonra yatakta yanyana yatarlarken Gertrud geldi aklına. Neden kantine koşup yardım istememişti acaba? Hiç kuşkusuz değişik bir kızdı o, şu yanında yatan, adını bile bilmediği kıza hiç benzemiyordu. Gülümsedi, &quot;Adın ne senin?&quot;</p>
<p>&mdash;&quot;Inge derler arkadaşlar.&quot; Steiner'in bir şey söylemediğini görünce yaklaştı, göğsünü okşadı. &quot;Sevdin mi adımı?&quot;</p>
<p>&mdash;&quot;Tabiî sevdim. Neden sevmeyecekmişim?&quot;</p>
<p>&mdash;&quot;Kim bilir bunu kaç kıza söylemişsindir?&quot;</p>
<p>Güldü Steiner. &quot;Şu ana kadar Inge adında bir kızla tanışmamıştım. Yani yatakta,&quot; diye ekledi sonra. Doğrulmaya çalıştı. Kız sıkı sıkı yapıştı koluna. &quot;Nereye gidiyorsun?&quot;</p>
<p>&mdash;&quot;Yatağıma.&quot;</p>
<p>&mdash;&quot;Ama burada benimle de yatabilirsin,&quot; dedi kız gücenerek. Başını salladı Steiner. &quot;Uyuyamam ki o zaman.&quot; Kız, battaniyeyi çenesinin altına çekerek onun giyinişini gözledi. Giyindikten sonra yanına geldi Steiner, yatağın üstüne eğilip, &quot;İyi geceler,&quot; dedi.</p>
<p>&mdash;&quot;Öpmeyecek misin beni?&quot; öfkeden sesi titriyordu kızın. Steiner eğildi, omuzuna gelişigüzel bir öpücük kondurdu.</p>
<p>&mdash; &quot;Bu kadarcık mı?&quot;</p>
<p>&mdash;&quot;Yetmiyor mu? Para mı istiyorsun yoksa?&quot;</p>
<p>Başının altındaki yastık alev almış gibi sıçradı kız yerinden, sonra yatağa attı kendini, hıçkıra hıçkıra ağlamaya başladı. Steiner bir an durdu, ne yapacağını şaşırmıştı. Sonra yavaşça çıktı odadan, kapıyı çekti. Koridorda durdu, gözlerini kapadı. Hıçkırık sesi kesilince odasına girdi. Uzun bir süre pencereden denizi gözledi. Uyku diye bir şey kalmamıştı, bitkinliği de bütün bütüne yok olmuştu. Yavaş yavaş soyundu yine. Başağrısı da geçmişti; ne var ki alnındaki yara zonklayıp duruyordu. Mumun ışığında çevresine kan oturmuş kesiği inceledi. Yatağa yatıp gözlerini yumdu. Mum eridi, söndü. Acık pencerenin öte yanında deniz göğüs geçiriyor, kıyıya doğru delicesine koşuyordu; ay, korkunç bir maske gibi suyun üstünde asılı duruyordu eski bir mabut gülümseyişiyle.</p>
<p>Steiner, ertesi sabah erken kalktı. Yirmi dört saat hiç durmamacasına uyumuş gibi canlı, diriydi. Alnındaki kanı dikkatle sildi, üstüne bir flaster yapıştırdı, tam zamanında girdi yemek odasına. Askerlerin arasında bir yer ayırmışlardı ona. Adamların çoğu sofranın başındaydılar, selâmına göz kırparak karşılık verdiler.</p>
<p>Bir gece önce yönetmeliği getiren çocuk, iskemlesini çekti, &quot;Kutlarız sizi Çavuşum,&quot; dedi.</p>
<p>&mdash;&quot;Çanlarına ot tıkadınız,&quot; dedi bir başkası. &quot;Alnınıza ne oldu öyle? Biriyle mi dalaştınız yoksa?&quot;</p>
<p>Steiner yerine oturdu. &quot;Yok canım, burnumu sürttüm biraz.&quot; İskemlesine çöktü, arkaya yaslandı.</p>
<p>&mdash;&quot;İşte Lord Hazretleri geliyorlar,&quot; dedi biri. Herkes dönüp kapıya baktı; astsubaylar görünmüşlerdi. Kayış suratlı en arkadan geliyordu. Steiner'in bulunduğu yöne bakmadan oturdular. Steiner, bir ara Inge'nin onlara servis yaptığını gördü. Kahvaltıdan sonra odasına çıktı, ortalığı föyle bir düzeltti, kumsala yürüdü. Sabah ayazına karşın uzun bir süre oyalandı suda. Neden sonra bir sıranın üstünde kendisini seyreden sarışın delikanlı çarptı gözüne. Steiner onu görmezlikten geldi, giyeceklerinin bulunduğu yere doğru yüzdü, giyindi.</p>
<p>Ansızın Hemşire Gertrud'dan söz etmek geldi içinden; Ancak sarışınla konuşabilirdi bu konuda. Yavaş yavaş onun bulunduğu yöne doğru yürüdü, adının bağrıldığını duyunca, şaşırmış gibi yaptı. &quot;Bu saatte burada işin ne?&quot; Sıraya çöktü.</p>
<p>&mdash;&quot;Başına ne oldu?&quot; diye sordu oğlan.</p>
<p>Steiner flastere dokundu. &quot;Ufak bir kaza,&quot; dedi. &quot;Sen daha kaldın mı benden sonra?&quot;</p>
<p>&mdash;&quot;Kantinde mi?&quot;</p>
<p>&mdash;&quot;Kantinde.&quot;</p>
<p>Denize baktılar. Uzun bir süre sonra sarışın sordu: &quot;Sen sonra Gertrud'u gördün mü?&quot;</p>
<p>&mdash;&quot;Neden sordun?&quot; dedi Steiner kuşkulanarak.</p>
<p>&mdash;&quot;Hiiç, aklıma geldi de. Senin arkandan o da çıktı; çok sarhoş olduğunu, başına bir şey gelebileceğini söyledi.&quot;</p>
<p>&mdash;&quot;Sen neden çıkmadın onunla?&quot;</p>
<p>Delikanlı sinirli bir kahkaha attı. &quot;Ben de zom olduğum için yararımdan çok zararım dokunurmuş, öyle dedi. Bir saatten fazla kantinde bekledim ama dönmedi.&quot;</p>
<p>&mdash;&quot;Yaa,&quot; dedi Steiner dalgın dalgın.</p>
<p>Sarışın, kuşkuyla gözlüyordu onu. Eğildi, yerden bir taş alıp suyun üstünde sektirdi. &quot;Her neyse,&quot; dedi, &quot;bu sabah da bir garipliği vardı.&quot;</p>
<p>&mdash;&quot;Kadınların öyle günleri olur.&quot;</p>
<p>Sarışın başını salladı. &quot;Yok, öyle bir şey değil bu. Burnumu başkasının işine sokmayı pek sevmem ama dün gece neler olup bittiğini bilmek isterdim doğrusu.&quot;</p>
<p>&mdash;&quot;Sorsana kendisine.&quot;</p>
<p>Sustular. Kumsal, yavaş yavaş canlanıyordu. Tek başına, gruplar halinde gelenler oluyordu. Çoğu hemen denize koşuyor, bazıları güneşlenmek üzere kuma uzanıyorlardı. Sarışın oğlandan daha fazla bilgi alamayacağını anlayınca kalktı Steiner. &quot;Hoşça kal, biraz işim var da...&quot;</p>
<p>&mdash;&quot;Bu akşam gelmeyecek misin?&quot;</p>
<p>Steiner başını salladı. &quot;Hayır. Bu kadar çılgınlık yeter şimdilik.&quot;</p>
<p>&mdash; &quot;Ama daha öbür kızı görmedin bile. Demir Haç memeli olanı. Dün akşam ortalıkta yoktu. Kadın diye ona derim ben.&quot; Steiner kaldırdı kaşlarını. &quot;Teğmeninki değil miydi o?&quot;</p>
<p>&mdash;&quot;Boş ver canım. Senin gibi bir erkeğin yanında o fıçı göbekli teğmenin sözü mü olur?&quot;</p>
<p>&mdash;&quot;Yapma,&quot; dedi Steiner gülerek. Oğlanın kıskançlığı sezilmeyecek gibi değildi. Bu delikanlıyla Gertrud'un aralarında bir şey olabileceğini düşününce nedense içi yandı. Oysa ona neydi canım? Kıyı boyunca ilerlerken, sabahki neşesinin yerinde yeller esiyordu.</p>
<p>O akşam yemekten sonra şehri dolaşmaya karar verdi Steiner. Çiçek bahçelerinin keskin, tuzla karışık kokusunu içine çekerek yürüdü. Bir gariplik vardı üstünde; sık sık duruyor, dağların yamaçlarını ya da denizi gözlüyordu.</p>
<p>Yamaçlardan, yükseltilerden, uçurumlardan geçen daracık bir patikada yürüyordu sanki, canlılığın ve dinginliğin arasından kavşağa doğru ilerliyordu; bütün yolların kesiştiği noktaya. Oradan bambaşka bir yöne sapan yepyeni bir yol olabileceğini düşününce acı acı gülümsedi. Bir tek yol vardı onun için, rahat bir soluk alabilmek amacıyla şu tatil köyünde mola veren bütün adamlar için bir tek yol vardı... cepheye giden yol. Bir an, gözlerini kapadı. Hiç düşünmemeli bunları, dedi kendi kendine. Keskin kenarlı bir usturaya benziyordu bu düşünceler; kendisine ayrılan zamandan değerli bir gümüş yaprağını daha kesip götürüyordu, o kadar. Yavaş yavaş geldiği yoldan geri döndü. Bu saatte kimseler yoktu sokakta. Evlerin pencerelerinden karanlık avlulara ışık sızıyordu. Kumsala çevirdi adımlarını. Dağlar, kapkara bir engel gibi göğe yükseliyorlardı. Soluk soluğa batıya, solan günün son ışınının, göğü alev saçan bir kılıç hızıyla böldüğü yere doğru koşuyorlardı. Gök kan içindeydi, deniz gözalabildiğine kana boyanmıştı. Steiner'in içi titredi.</p>
<p>Birisiyle konuşmak, bir insanla ilişki kurmak geldi içinden, kendisine doğru yürüyen sarışın delikanlıyı görünce o yüzden çok sevindi. Delikanlının ağzı kulaklarına varmıştı. &quot;Hah!&quot; dedi. &quot;Senin için ayarladım kızı, bekliyor!&quot;</p>
<p>&mdash; &quot;Kimi?&quot;</p>
<p>&mdash;&quot;Ilse'yi canım,&quot; dedi sarışın telâşla, &quot;hani...&quot;</p>
<p>Bu adı duyunca irkildi Steiner. Oğlanın omuzuna yapıştı, heyecanla, &quot; Ilse de kim? Kim Ilse?&quot; diye fısıldadı. &quot;Demir Haç memeli olan,&quot; dedi sarışın kolunu kaçırarak. &quot;Geliyor bak!&quot;</p>
<p>Ayın önünde bulutlar vardı, yine de kumsaldan yürüyen hastabakıcının beyaz üniformasını seçti Steiner.</p>
<p>&mdash; &quot;Bana bak ben...&quot;</p>
<p>&mdash;&quot;Eğlenmeye bak...&quot;</p>
<p>Steiner'in sözünü bitirmesine kalmadan sarışın delikanlı koşarak uzaklaştı. Hastabakıcı geliyordu. Steiner kasketini gözlerinin üstüne eğdi. Saçmalıyorum, diye düşünüyordu bir yandan, ilse adında milyonlarca kız vardır. Ama kızın sesini duyunca bedenini bir titreme aldı. Cebinden fenerini çıkardı, onun yüzüne tuttu. İri siyah gözlerini yumdu kız, gülüyordu. &quot;Söndür şu ışığı...&quot; elini gözlerine siper etti... &quot;göremiyorum.&quot; Steiner tek söz söylemeden feneri söndürdü, cebine attı.</p>
<p>&mdash;&quot;Kızları böyle uzun uzadıya inceler misin hep?&quot; diye sordu. Yalın, sıradan bir sesi vardı.</p>
<p>Steiner yan çevirdi yüzünü, &quot;Özür dilerim,&quot; diye mırıldandı. &quot;Karşımdakini iyice tanımak isterim.&quot;</p>
<p>Küçük bir kahkaha attı kız. &quot;Beğendin mi bari?&quot; Steiner çabucak sağa sola bir göz attı. Kızın kendini savunmasına zaman bırakmadan elinden tutup çekti onu, yanına yatırdı. Tam altındaydı şimdi kız, hâlâ gülüyordu.</p>
<p>Steiner kasketini çıkardı, ceketinin cebine soktu, &quot;İyi akşamlar ilse,&quot; dedi.</p>
<p>Kızın gülüşü dondu dudaklarında.</p>
<p>&quot;Beğenmez olur muyum seni hiç?&quot; Kabaca güldü, sıkı sıkı sarıldı ona. &quot;Yitip giden bir şey yok,&quot; dedi. &quot;Geçmiş ölmüyor, hortlayıp çıkıyor karşımıza.&quot;</p>
<p>Kurtulmaya çalışıyordu kız. Yüzü acıdan çarpılmıştı; kollarının ağırlığı altında çırpınıyor, inliyordu, Birdenbire gevşedi, kendini bıraktı, kollarından sıyrılıp yere düştü. Steiner üstüne eğilmişti. Gözleri yerinden uğramıştı kızın, ağzı seğiriyordu boyuna. Tanrım, diye düşündü Steiner, Tanrım. Düş görüyordu galiba. Ama yok, gerçeğin ta kendisiydi bu. Gözlerini yumdu. On üç ay geçmişti aradan, o günden beri tam on üç ay...</p>
<p>Bohemya ormanında geceler yumuşaktır, kışkırtıcıdır. Hastanenin bitişiğindeki kocaman parkta kiraz ağaçlarının kokusundan geçilmez. Dağ yamaçları çamlarla doludur, gece göğüne karşı bir masal ormanı gibi dikelirler. Steiner'in hastanede geçirdiği ikinci hafta bu. Bir hafta sonra salıverecekler. Bacağındaki yara bütün bütüne iyileşmiş; mutlu olmaması için hiç bir neden yok. Bu hastabakıcı ilse... Yarasına baktığından bu yana kafası hep onunla meşguldü.</p>
<p>Kız ona böylesine ilgi göstermeseydi belki de düşünmezdi üstünde. O akşam da yanına oturmuştu parkta, açıkça sunuyordu kendini.</p>
<p>&mdash;&quot;Ne buluyorsun bende?&quot; diye soruyor Steiner. &quot;Bu hastanede yüzden fazla yatak var. Sana benden çok daha iyi davranacak bir sürü adam bulabilirsin.&quot;</p>
<p>Kız elini kaldırıyor. &quot;Belki de ince olmayanlar daha çok çekiyor beni.&quot;</p>
<p>Biraz geri çekiliyor Steiner, kiraz ağaçlarının beyaz baharlarına bakıyor. &quot;Şeyler gibi konuşuyorsun...&quot; Susup, dudaklarını ısırıyor.</p>
<p>&mdash;&quot;Kimler gibi?&quot; diye soruyor kız. Yüzünü iyice yaklaştırıyor. Uzun kara saçlarından bir tutam dudaklarına değiyor. &quot;Kimler gibi?&quot; diye yineliyor sorusunu. Karşılık vermediğini görünce kolunu omuzuna dolayıp gülümsüyor. &quot;Orospuların nasıl konuştuğunu nereden biliyorsun bakalım? Onu diyecektin değil mi?&quot;</p>
<p>İstemediği halde hayranlık duyuyor Steiner ona. &quot;Belki de seni tanıdığım için,&quot; diyor boğuk bir sesle.</p>
<p>&mdash;&quot;Beni tanıdığın için mi?&quot; İnatçı bir çocukla uğraşırcasına diretiyor. Onun soluğunu yüzünde duyuyor Steiner. &quot;öyleyse beni iyi tanımıyorsun,&quot; diyor kız yumuşak bir sesle. &quot;Daha iyi tanımak ister misin?&quot;</p>
<p>Deliyim ben, diyor Steiner. Kızın yüzü öylesine yakınında ki başka hiç bir şey görmüyor gözü. Yavaşça onun ağzının önüne dökülen saçlara uzanıyor dişleriyle. Dudakları birleşince, kendine sıkı sıkı çekiyor onu.</p>
<p>Böyle başlamıştı. Üç gün sürmüştü ama. Şimdi yine önünde kumda yatan kıza ne kadar uzun bir süredir baktığını hesab etti.</p>
<p>Doğruldu, kız da gözlerinin içine bakıyordu. &quot;Kalk ayağa!&quot; diye emretti. Sesindeki kesinlikten ürktü kız, hemen kalktı. Birkaç metre ötedeki sıraya sürükledi Steiner onu; kız karşı koymuyordu. &quot;Otur,&quot; dedi. Kendisi de oturdu yanına. Bir ân ne yapacağını kararlaştıramadı. Hiç beklemiyordu bu karşılaşmayı. Titreyen elleriyle bir sigara yaktı. Sigaranın yanan ucuna baktı; derken bir ağlama sesi geldi kulağına.</p>
<p>&mdash;&quot;Gözyaşları ha, ilse?&quot; dedi. &quot;Neden? Aslında geçen sefer ağlaman gerekmez miydi?&quot;</p>
<p>Kız döndü, müthiş bir öfkeyle, &quot;Pis itoğlu it!&quot; diye haykırdı. Steiner güldü, onun yürekliliği hoşuna gitmişti. &quot;İtoğlu it miyim ben?&quot;</p>
<p>&mdash;&quot;Evet,&quot; dedi kız öfkeyle. &quot;Oldum bittim itoğlu itsin sen. Kadınlara nasıl davranılacağını bilmezsin.&quot;</p>
<p>&mdash;&quot;Bir kadın zorla bir erkeğin koynuna girerse,&quot; dedi Steiner soğuk bir sesle, &quot;ondan ne bekleyebilir ki? Eninde sonunda ya yalnız kalır yatakta, ya da kıçına bir tekme yer.</p>
<p>Orospuların yazgısıdır bu.&quot;</p>
<p>Kız irkilmişti. Steiner gülümsedi. &quot;Eskiden sözcükler karşısında bu kadar alıngan değildin,&quot; dedi. &quot;Kendini ele veriyorsun ilse.&quot;</p>
<p>Kız bir sıçrayışta ayağa kalkmaya davrandı ama Steiner kolunu bırakmadı! &quot;Dur bakalım, daha işimiz bitmedi.&quot; Sigarayı fırlattı. &quot;Bizim ufak serüvenin nasıl başladığını biliyorsun. Ben değildim isteyen. Senden bir şeyler öğrendim, onu gizlemiyorum. Gelgelelim bütün öğreneceklerimi ilk geceden öğrenmiştim zaten, yeni bir şey çıkmayacağını da biliyordum.&quot; Alayla gülümsedi &quot;Erkekler, ilk yattıkları kadına gösterdikleri beceriksizliği asla unutamazlar; hele o kadın senin gibi görmüş geçirmiş biriyse. Üçüncü gece hakkında ne düşündüğümü yüzüne söyledim. Aklımı başıma toplamam için üç gece yetmişti.</p>
<p>Sonra...&quot;</p>
<p>öfkesi tazelenmişti yine. Binbaşı Dietrich'in hastabakıcılar ve doktorlarla odasını arayışını, eşyalarının arasında saati bulduğu zaman yüzünde beliren ifadeyi bir türlü unutamıyordu. Kötü bir düştü. Savaş divanına verilmiş, hüküm yemiş, ceza taburunda günleri aşağılanmakla geçmişti. Bunları andıkça öfkeden yumruklarını sıkıyor,</p>
<p>bayılacak gibi oluyordu. Tatsız rastlantıların peşpeşe gelmesi değildi bu, daha baştan anlamıştı. Baştan sona akıllıca düzenlenmiş bir tertipti. Yalnız kızın kendi ağzından da duymak istiyordu.</p>
<p>Başını salladı ilse. &quot;Ne dediğini anlayamadım,&quot; dedi. Doğruyu söylüyormuş gibi bir içtenlik katmaya çalışıyordu sesine, ama Steiner o sesin titrediğini fark etmişti; kötü kötü güldü.</p>
<p>&mdash; &quot;Bilmiyorsun demek,&quot; dedi usulca. &quot;Bilmezsin tabiî. Yalnız bol bol zaman var önümüzde. Bu akşam nasıl olsa hatırlayacaksın. Bitişikteki odada operatörün kol saati çalınmıştı. O saat ertesi gün benim eşyalarımın arasında bulunmuştu, değil mi? Onu oraya bir kişi koyabilirdi, o da sendin ilse.&quot;</p>
<p>Kızın yüzünün sarılığı karanlıkta bile seçilebiliyordu. Gülmeye çalıştı ama sesi öylesine garip çıktı ki sustu. &quot;Delirmişsin sen,&quot; dedi sonunda. &quot;Böyle bir şeyi neden yapayım?&quot;</p>
<p>&mdash;&quot;Neden mi?&quot; Yırtıcı bir kahkaha attı Steiner. &quot;Daha üçüncü gece sana yarış beygiri değil insan olduğumu söylediğim için. Neden olacak başka?&quot;</p>
<p>Kız karşılık vermedi. Ortalık gitgide aydınlanıyordu. Ay, dağların üstüne yükselmişti şimdi, denize dalmazdan önce oyalanıyordu biraz. Steiner defterini çıkardı cebinden, karıştırıp boş bir sayfa buldu. Feneri yaktı sonra, ilse, tedirgin, onun hareketlerini izliyordu. Defterin üstüne eğilip bir şeyler yazmaya başladığını görünce sordu, &quot;Mektup mu yazıyorsun bana?&quot;</p>
<p>Kayıtsız görünmeye çalışıyordu ama boşuna. Steiner, yazdığını bitirinceye kadar karşılık vermedi. Sonra yazdıklarını okudu, başını keyifle salladı. &quot;Tamam,&quot; dedi kalemle kâğıdı kızın kucağına koyarak. &quot;İmzala şunu.&quot;</p>
<p>&mdash;&quot;O da ne?&quot;</p>
<p>&mdash;&quot;İtirafın. Yazılı istiyorum.&quot;</p>
<p>Ansızın ayağa fırladı kız, kaçmaya çalıştı. Steiner hazırlıklıydı, iki adımda yetişti arkasından, ilse tekmeler, yumruklar savuruyordu boyuna. Steiner sertleşmek zorunda kaldı. Onu saçından tuttuğu gibi denize sürükledi, dizlerine kadar girdi suya, kızın başını bastırdı. Sonra çekti çıkardı: &quot;imzalayacak mısın?&quot;</p>
<p>Ilse öksürdü, soluk almaya çalıştı; kımıldayacak hali kalmamıştı. Steiner kucaklayıp götürdü, sıranın üstüne yatırdı onu, kalemle kâğıdı çıkarıp feneri yüzüne tuttu: Saçlarından alnına, oradan da ellerine damlıyordu sular. &quot;Bunlar gereksizdi,&quot; dedi yavaşça, &quot;ikimiz için de tatsız oldu. Yatakta benden üstündün ama burada sözün geçmez.&quot; Kâğıdı defterin üstüne koyup uzattı. &quot;İmzalamazsan yine batırırım kafanı, hem bu kere boğuncaya kadar.&quot;</p>
<p>Onun titrek elleriyle kâğıdı imzalayışını izledi. Kâğıtla defteri aldı, dikkatle cebine yerleştirdi. Sonra feneri yaktı. &quot;Gidebilirsin artık.&quot;</p>
<p>Kız kıpırdamıyordu. &quot;Gidebilirsin,&quot; dedi azarlarcasına.</p>
<p>Kız sendeleyerek kalktı ayağa. Baktı. &quot;Beni ihbar edeceksin demek,&quot; dedi kuru bir sesle.</p>
<p>Steiner başını salladı.</p>
<p>&mdash; &quot;Tanrım,&quot; diye mırıldandı kız, &quot;ne yapacağım şimdi?&quot; Steiner omuz silkti. Kız usul usul uzaklaşıyordu, ıslak etekleri uzun bacaklarına yapışmıştı, boynu eğikti, omuzları inip inip kalkıyordu. Hiç acımadı Steiner: Bir süre denizi gözledi. Sonra cebinden kâğıdı çıkardı. El yazısının titrekliğine karşın adı açık seçik okunuyordu: Ilse Baumann. Kızın soyadını hiç sormadığını düşünerek şaşırdı. Bir an duraladı. Sonra kâğıdı paramparça etti, parçaları suya fırlattı.. Dalgaların üstünde dağılıp gitti kâğıt parçaları.</p>
<p>Odasına doğru giderken bir zamanlar bir yerde okuduğu söz geldi aklına: bağışlamayı bilmeyen kişi, kendi mutsuzluğunu taşır gölgesinde. Bir süre yatakta bu sözü düşündü, pek kavrayamadı anlamını.</p>
<p>Ertesi gün kumsala doğru yürürken bir hastabakıcının o yana geldiğini gördü. Gertrud'u tanıdı hemen, karşıya geçti. Kızın adımları hızlanmıştı; yanından geçip gitmek istiyordu besbelli. Önüne çıktı Steiner: &quot;Keşke sizinle şimdi tanışsaydık,&quot; dedi.</p>
<p>Kız durdu, dudakları titriyordu. Konuştuğunda soğuk ve gururluydu sesi. &quot;Her şeyi olduğu gibi kabul etmek gerek. Bozulanları onarmak, yalnızca istemekle olsaydı.&quot; Günışığında yüzü büsbütün İnce görünüyordu Steiner'in aklında kaldığından da alımlıydı, düpedüz güzeldi. Ellerini nereye koyacağını şaşırdı Steiner, cebine soktu. &quot;Belki de haklısınız,&quot; dedi yavaşça. &quot;Ama insan bozulanı önemsemek ya da önemsememekte serbesttir.&quot;</p>
<p>Kız kararlı bir şekilde salladı başını. &quot;Ben her şeyi olduğu gibi görürüm, sonradan görmek isteyeceğim gibi değil.&quot; Steiner, sevinçle dinliyordu onun sesini. &quot;İlkeleri olan bir insansınız siz, orası öyle,&quot; dedi. &quot;Yalnız aramızda kalsın ama ilk karşılaşmamızın başka türlü olmasını istemez miydiniz?&quot;</p>
<p>&mdash;&quot;Ben genel düşüncelerimi söylüyordum,&quot; dedi kız. Yüzü hafifçe kızarmış, günbatımında bir buzulun alabileceği renge bürünmüştü.</p>
<p>&mdash;&quot;Kadın olsaydım,&quot; dedi Steiner içtenlikle. &quot;Hiç genelleme- yapmazdım.&quot; Sonra konuyu hemen değiştirdi. &quot;Kantindi ki biralardan ötürü kutlarım sizi. Bu akşam uğrayacağım. Gelir misiniz?&quot;</p>
<p>Gertrud başını salladı. &quot;Hayır.&quot;</p>
<p>&mdash;&quot;Bir şişeden fazla içmem.&quot;</p>
<p>&mdash;&quot;Size uzun bir su kürü salık veririm.&quot;</p>
<p>Sonra hızla yürüdü gitti. Steiner biraz şaşırmıştı, ağaçların arasında yitene kadar baktı arkasından. Odasına doğru yürüdü; düşünceli, biraz da üzüntülüydü.</p>
<p>&nbsp;</p>
<p>Çavuş Fetscher kaygılar içindeydi. Odasındaki pencereden asık bir yüzle dışarıyı gözlüyordu, ama ilkbahar sabahının o anlatılmaz parıltısını görmeden. Belirsiz aralarla duyulan homurtu, öğle üstünün sessizliğini bozuyordu; Fetscher başını her kaldırışında bir küfür savurup sessizliğine gömülüyordu yeni baştan. Sonunda kalktı, dışarı çıktı.</p>
<p>Sokaktan o yana doğru gelen şarap fıçısı kılıklı adamlara yatacak yer bulmuştu. Askerler bir evin duvarının gerisinde çukur kazmakla meşguldüler. Başlarını kaldırdılar.</p>
<p>&mdash; &quot;İşi bırakın artık,&quot; dedi Fetscher karamsar bir sesle. &quot;Yarın sabah cepheye gidiyorsunuz.&quot;</p>
<p>&mdash;&quot;Bu kadar çabuk mu?&quot; diye haykırdı Pasternack. &quot;Hani bir haftalık tatilimiz vardı?&quot;</p>
<p>&mdash;&quot;Ben de öyle sanıyordum,&quot; diye homurdandı Fetscher. &quot;Kumandanın emri böyle ne yazık ki. Tabur Karargâhına gidecekmişsiniz.&quot;</p>
<p>Kruger çukurdan çıktı, giysilerindeki toz toprağı eliyle süpürdü. &quot;Orospu çocukları n'olacak! Bir haftalık dinlenme izni verirler, üç gün sonra hadi iş başı!&quot;</p>
<p>Öbürleri ellerindeki araç gereçleri öfkeyle bir yana savurdular. &quot;Meyer ne diyor bu işe?&quot; diye sordu Schnurrbart. Fetscher omuz silkti. &quot;Nereden bileyim? Bilsem ne yararı dokunur ki?&quot; Gözlüğünün camlarını silen Dorn'a döndü. &quot;Seninle görüşmek istiyorlarmış, subayların eğitimi konusunda. Triebig, arasın dedi.&quot;</p>
<p>Dorn karşılık vermek üzere ağzını açtı ama vazgeçti.</p>
<p>Hollerbach gülümsedi. &quot;Aman,&quot; dedi. &quot;Çok geçmez, bizi tanımazlıktan gelirsin, burnun büyür.&quot;</p>
<p>&mdash;&quot;Saçmalamasana sen,&quot; diye kestirip attı Dorn.</p>
<p>Kruger bir sigara yaktı. &quot;Daha önceden kestirebilseydik,&quot; dedi Fetscher'e, &quot;korunağını kendin yapmak zorunda kalırdın.&quot;.</p>
<p>Öbürlerine döndü. &quot;Aslında ha burada olmuşuz, ha tabur karargâhında, fark etmez. Ruslar kokumuzu aldıklarına göre... Acaba orada ne yükleyecekler sırtımıza?&quot;</p>
<p>&mdash;&quot;Aynı şey,&quot; dedi Fetscher.</p>
<p>&mdash;&quot;Yani korunak mı kazacağız?&quot; diye sordu Kern.</p>
<p>&mdash;&quot;Tabiî.&quot;</p>
<p>&mdash;&quot;Ama orada yeterince korunak vardır nasılsa,&quot; dedi Anselm.</p>
<p>&mdash; &quot;Fetscher yüzünü buruşturdu. &quot;Tabur Kumandanı daha sağlam bir tane istiyormuş.&quot;</p>
<p>&mdash;&quot;Korkuyor ha?&quot; diye söze karıştı Schnurrbart. Fetscher pek hoşlanmamıştı bu sözden, &quot;Emir böyle, o kadar,&quot; dedikten sonra yürüyüp gitti.</p>
<p>&mdash;&quot;Şimdi ne yapalım?&quot; diye bağırdı Schnurrbart arkasından.</p>
<p>&mdash;&quot;Bugün tatil, ne isterseniz yapın. Üniformalarınıza bir çekidüzen verin.&quot;</p>
<p>Fetscher yazı masasına oturmuş, kâğıtları karıştırıyordu; mutsuzdu. O gün belki onuncu keredir aynı şeyi düşünüyordu: bir kumandanın, bir birlik kumandanının özel evrakını İstetmesi için önemli bir şey olsa gerekir. İki gün önce Stransky aramış, Üstçavuş Steiner'in dosyasını ivedilikle talim karargâhına yollamasını emretmişti.</p>
<p>Fetscher nedense bir bityeniği sezmişti bu işin içinde, dosya ertesi gün geri gönderildiği halde içi rahatlamamıştı bir türlü. Stransky, bir zamanlar Steiner'in sicilini lekeleyecek bir davranışı bulunduğunu öğrenmişti artık. Fetscher çok eskiden duymuştu bu Olayı, kendince bir karara varmıştı. Üstelik bu suçlayıcı belgelerin kimsenin eline geçmemesi için de ne gerekirse yapmıştı. Stransky'nin öğrenmesi onu neden böylesine tedirgin ediyordu, anlayamıyordu bir türlü. Acaba Steiner'e yazsa mıydı bu konuda? Ama mektup Gursuf'a zamanında yetişemezdi ki. En iyisi, işleri oluruna bırakmak, kokuyu çok önceden almış olması gereken Meyer'le konuşmaktı. Bir küfür daha savurarak önündeki evrakı incelemeye çalıştı. Ama boşuna, îki saat sonra dışarı çıktığında elinde Kruger'in onbaşılığa yükseltilmesini öneren kâğıt vardı.</p>
<p>&mdash;&quot;Ne derseniz deyin,&quot; dedi Schnurrbart, &quot;bu kesimdeki &quot;eşsizlik bir hafta daha sürmez, kokuyu alıyorum.&quot;</p>
<p>Dördü oturmuş cigara içiyorlardı. Kruger yere tükürdü, sonra Dorn'a, &quot;Akıllıysan kuyruğunu kaptırmazsın,&quot; dedi. &quot;Ruslar hır çıkarmaya kararlıysalar, işimiz bitiktir. Salaklaşma.</p>
<p>Senin eğitim kursu bitene kadar savaş da biter nasılsa, savaş bitince de subay ya da asker olman fark etmez.&quot;</p>
<p>&mdash;&quot;Vicdanımın sesini dinliyorum ben,&quot; dedi Dorn.</p>
<p>&mdash;&quot;Vicdan ha!&quot; Kruger öfkeyle pofladı. &quot;Cesedin de vicdanı mı olurmuş? Evlisin sen, değil mi?&quot; Dorn yavaşça başını salladı. &quot;Öyleyse ne düşünüyorsun? Karını unutma.</p>
<p>Çocukların da var üstelik, değil mi?&quot;Dorn yine başını salladı. Kruger piposunu üstüste çeken Schnurrbart'a döndü. &quot;Bu serseme ne buyrulur? Hem karısi var hem çocukları, ama sırf Vicdanı yüzünden bu fare kapanından kaçamıyor, Adolf'un subayı olmak istemiyor.&quot;</p>
<p>&mdash;&quot;Delinin biri canım,&quot; dedi Schnurrbart yavaşça. &quot;Deli ki ne deli,&quot; dedi Anselm; tahta bir sandığın üstüne oturmuştu, elinde armonikası vardı.</p>
<p>Dorn başını önüne eğmişti. Gece oluyordu. Doğu'da, cephenin olduğu yerde kargaşa sürüp gidiyordu; sık sık kıpkırmızı ışıklarla aydınlanıyordu gökyüzü. Schnurrbart sordu: &quot;Karının adı ne?&quot;</p>
<p>Dorn başını kaldırdı: &quot;Maria.&quot;</p>
<p>&mdash; &quot;Ya çocuklarınki?&quot;</p>
<p>&mdash;&quot;Betty ile Jürgen.&quot;</p>
<p>Schnurrbart başını salladı. Piposunu ağzından çekip boğuk bir sesle konuştu: &quot;Benim arkamda yolumu bekleyen, bir Maria, bir Betty bir Jürgen olsaydı, benim ve onların başına gelecekleri kararlaştırmaya hakkım olup olmadığını düşünürdüm. Yalnız bunu düşünürdüm, yoksa vicdanın canı cehenneme.&quot;</p>
<p>Kruger hayranlıkla baktı ona. &quot;Papaz gibi konuştun ama haklısın aslında,&quot; dedi. Dorn'a baktı sonra. &quot;Senin yapacağın beni ilgilendirmemeli. İlkeleri saptamak kolay değil. Yalnız şunu söyleyeyim: bir daha kahramanlık taslamak istersen, seninle Taş Devri'ne kadar konuşmam. Bunu aklından çıkarma.&quot;</p>
<p>Dorn başını kaldırdı, üzüntülüydü. Adamların söylediklerini o daha önceden düşünmüş, tartmıştı. Subaylığa karşı duyduğu tiksinti olmasa, bu tiksintiyi bir bastırabilse çoktan boyun eğecekti istenilene. Yine de başka bir şey vardı. Onlara iletmeye çalıştı düşüncesini: &quot;Siz işi olduğundan daha basit bir hale getiriyorsunuz. Şimdiye kadar birbirimize alışmadık mı, hem...&quot;</p>
<p>Kısa bir sessizlikten sonra Kruger homurdandı: &quot;Koyu duygusallıktan başka bir şey değil bu. Senin cıvataların gevşemiş arkadaş...&quot; Duygularını gizlemek için elini kolunu vargücüyle sallıyordu. &quot;Sana ne diyorum? Birkaç güne kadar, topumuz iki seksen uzanacağız yere. O zaman ne yararı olacak bunların, ha?&quot; Dorn'un gözlerinin içine baktı. &quot;Hiç yararı olmayacak, değil mi? Şimdi çekip gidersen en azından bizi kıyma haline getirişlerini gözlemek zorunda kalmazsın.</p>
<p>Hem de ne kıyma!&quot; Sözlerini pekiştirmek için bir osuruk koyuverdi. Schnurrbart öksürerek bastırdı gürültüyü. &quot;Bana göre hava hoş!&quot; dedi Kruger ansızın ayağa kalkarak. &quot;Yarın sabah sirk başlıyor yine.&quot;</p>
<p>Schnurrbart da kalktı, esniyordu. &quot;İyi düşün,&quot; dedi Dorn'a.</p>
<p>&quot;Çocuklarının seni özledikleri kadar özlemezsin bizi. İyi geceler.&quot; Kruger'in ardından eve doğru yürüdü.</p>
<p>Dorn kalkacağı sırada Anselm, omuzuna elini koydu. &quot;Bir dakika,&quot; dedi. &quot;Sana sormak istediğim bir şey var.&quot; Dorn'un içinden konuşmak gelmiyordu, yine de başını salladı. &quot;Evet?&quot;</p>
<p>Anselm, söze nereden başlayacağını kestiremeden durdu bir süre. Sonunda, &quot;Sen katoliksin, değil mi?&quot; dedi.</p>
<p>&mdash;&quot;Evet,&quot; dedi Dorn; şaşırmıştı.</p>
<p>&mdash;&quot;Has bir katolik misin?&quot;</p>
<p>&mdash;&quot;Galiba.&quot;</p>
<p>Anselm, ellerini göğsünün üstünde kavuşturdu. &quot;Ben de öyle düşünmüştüm ama emin olmak istedim. Uzun süredir seninle konuşmak istiyordum. Artık gideceğine göre, ertelemenin gereği kalmadı.&quot;</p>
<p>Bu giriş etkilemişti Dorn'u. Anselm'in karanlıkta belli belirsiz seçilen yüzüne bakıp bir şeyler çıkarmaya çalıştı. &quot;Ne düşünüyorsan söyle bana, çekinmeden.&quot;</p>
<p>&mdash;&quot;Söylemek kolay değil,&quot; diye kekeledi Anselm. Sonra toparlandı. &quot;Ben de katolikim. Belki de kadınlardan falan söz ettiğim için küçümsüyorsundur beni.&quot;</p>
<p>Dorn başını salladı. &quot;Hepimizin zayıf yanları var.&quot; Anselm rahatlamıştı. &quot;Seninle konuşuluyor işte,&quot; dedi hoşnutluk içinde. &quot;Aslında, söylediklerimin yarısını indir, yani insanböbürlenmeyi seviyor ne olsa.&quot; Utanarak güldü. Bu konuda zengin deneylerim var, ama kendiliğinden oldu bütün bunlar, insan karşı duramıyor ki. &quot;Dorn'un sustuğunu görünce tedirginliği yeniden bastırdı. Boğazını tuttu, sesini alçalttı. &quot;Sen evli bir adam olarak anlamazsın belki bunları ama insan belli bir yaşa varınca karşı duramıyor. Katılmıyor musun yoksa?&quot;</p>
<p>&mdash;&quot;Çok güç tabiî.&quot;</p>
<p>Anselm yakına geldi, sesi yakarır gibiydi. &quot;Söyleyeceğime inanmanı isterim. Kiliseye de, günah çıkarmaya da gocunmadan gittim hep, ama bir kere kadınla yattıktan sonra anlamı kalmadı bunların. İki kere günâh çıkarttım.</p>
<p>Papazı duymalıydın; beni sorumsuzlukla mı suçlamadı, etin günahlarından mı söz etmedi? Düpedüz hainmişim gibi davrandı bana, ben de günah çıkartmayı, kiliseye gitmeyi hepten boşladım sonunda.&quot;</p>
<p>Sustu, tedirgin bakışlarla başı önünde duran Dorn'u inceledi. Dorn, elini onun omuzuna koydu. &quot;Ne kadar güçlü olduğunu anlamışsındır her halde.&quot;</p>
<p>Anselm sinirli bir kahkaha attı. &quot;Geceleri uyuyamıyorsam, kadın görünce deliye dönüyorsam, güçlü olmamın ne yararı var? Çok sık düşündüm bu konuyu, inan. Belki de şimdiden bir iki yıl sonra evlenmeye karar versem ya da bir ev almak için para biriktirmeye kalksam bir değişiklik olurdu. Yine de kurtulamazdım ama. Bedenim gereksiyor bir kere, onsuz insanlıktan çıkıyorum.&quot;</p>
<p>Dorn içini çekti. &quot;Beden bir çıkar yolunu buluyor eninde sonunda,&quot; dedi inanmadan.</p>
<p>&mdash;&quot;Onu biliyorum,&quot; diyerek başını salladı Anselm. &quot;Önceleri öyle belki, ama sonradan işin daha da güçleştiğini kabul etmelisin. Gece düş görmeye başladığın zaman, sabah sersem gibi kalkıyorsun yataktan. Hem...&quot; alayla güldü... &quot;düşünde gördüğün ne ki? Cennet mi? Cehennem mi? Hadi canım...&quot; başını salladı... &quot;iyi ki günah çıkartırken gördüğümüz düşleri anlatmamız gerekmiyor. Ağlanacak bir şey çıkardı ortaya, gülünecek değil.&quot;</p>
<p>Söylenecek şey kalmamıştı. Dorn, düşünceli bir tavırla yaktı cigarasını. Sırf bu konu yüzünden kiliseyle bağlantılarını kesen binlerce kişiyi düşündü. Anselm'in bakışlarını üstünde duyuyordu, omuzunu silkti. &quot;Sana yardım edemiyeceğim,&quot; dedi. &quot;Genç yaşta evlendim; duygularını anlayabiliyorum ama tamtamına ne olduğunu kestiremiyorum.&quot;</p>
<p>&mdash;&quot;Felsefe okumuşsun,&quot; dedi Anselm çaresizlik içinde. Dorn acı açı gülümsedi. &quot;Evet, felsefe okudum, ama bu sorunu en iyi bir papaz çözümler. Benden çok daha akıllıca şeyler söyleyebilir sana. Tümen papazıyla görüşsene bir kere.</p>
<p>Ayaklarını sıkı sıkı yere basan bir adamdır. Her şeyi anlat ona. Seni suçlamaz, yardım eder, bir yerlere yöneltir.&quot;</p>
<p>&quot;Bıktım usandım hepsinden,&quot; dedi Anselm tiksintiyle. &quot;Böyle söylememelisin,&quot; dedi Dorn ciddileşerek. &quot;Belki de senin karşılaştığın papaz çok katı fikirliydi. Hepsi öyle olamaz ki. Geri dönmek istiyorsan yol her zaman açıktır.</p>
<p>Yalnız Tanrı konusunda kuşkularından vazgeçmen gerekir.&quot;</p>
<p>&mdash;&quot;Düşüneyim bakayım,&quot; dedi Anselm. &quot;İçeri geliyor musun benimle?&quot;</p>
<p>&quot;Biraz daha kalacağım.&quot;</p>
<p>Anselm iyi geceler diledikten sonra gitti. Dorn yine içini çekti. Cigarasını fırlatıp attı, bulutsuz nisan göğünün altında oturdu bir süre daha. Subay olsa mıydı ki? Düşündükçe güçleşiyordu karar vermesi. Karısından gelen son mektubu anımsadı; merak etmemesini, evde her şeyin yolunda gittiğini söylüyordu. Evde... Kollarını bacaklarına doladı, başını yıldızlara doğru kaldırdı. Evim, diye geçirdi içinden, gözleri yaşlarla doldu. İçeri girdiğinde saat geceyarısını çoktan geçmişti.</p>
<p>Ertesi sabah erkenden yola çıkıp tabur karargâhına vardılar. Schnurrbart, emir subayının korunağına gitti. Birliğin geldiğini haber verdi. Triebig'in sırtında bir gömlek vardı, yüzü gözü köpük içindeydi, ustura elindeydi. Bu kadar erken saatte tedirgin edildiği için kızmış görünüyordu. Traş olduktan sonra Schnurrbart ile birlikte dışarı çıktı, adamlara talimat verdi. &quot;Sallanmayacaksınız,&quot; dedi, &quot;korunak yarın akşama kadar hazır olmalı. Gerekli araç gereci levazımcılardan alabilirsiniz.&quot;</p>
<p>Bir baş işaretiyle Dorn'u içeri çağırdı; birlikte korunağa girdiler. Ona bir sigara uzattıktan sonra hemen konuya geldi. &quot;Sizi sıkmak istemiyoruz,&quot; dedi dostça, &quot;ama sizin yeteneğinizde birinin gerçek yerine oturması gerekli. Şu anki durumunuzda, bulunduğunuz rütbede rahat etmenize imkân yok en azından. Subaylara, belli bir düzeyin üstündeki insanlara büyük gereksinme duyuyoruz; neden çekimser davrandığınıza aklım ermiyor bir türlü. Birkaç gün sonra evinize döneceksiniz ki bu da az şey değil. Hem Rusya'dan kurtulma şansı da açık. Şu kadarını söyleyeyim ki sizin yerinizde olsam, bir an düşünmezdim.&quot;</p>
<p>Dorn acıyla salladı başını. Bütün gece boyunca gözünü kırpmamıştı, enine boyuna gözden geçirmişti bu sorunu yine de bir karara varamamıştı. Triebig bir süre daha konuştuktan sonra masanın üstüne bir takım kâğıtlar koydu. &quot;Yapacağınız tek şey imzanızı basmak. Elbette önce izne çıkıp evinize döneceksiniz, paskalyayı ailenizle birlikte geçireceksiniz.&quot;</p>
<p>&quot;Bilmemki.&quot; Dorn kâğıtlara bakıyordu.</p>
<p>Triebig ayağa kalktı. &quot;Size birkaç saat daha zaman veriyorum. Düşünün taşının, iki sularında gelip kararınızı bildirin.&quot;</p>
<p>Dorn başını salladı, yavaşça ayağa kalktı.</p>
<p>&mdash; &quot;Sizi anlayamıyorum doğrusu,&quot; dedi Triebig tedirgin bir sesle, &quot;yerinizde başka biri olsaydı sevinçten oynardı.&quot; Dorn kötü bir şey söylememek için kendini güç tuttu, selâm verip dışarı çıktı.</p>
<p>Bu arada adamlar öbür korunakların sağına düşen bir noktada, meyve bahçesinin tam ortasında kocaman dikdörtgen bir çukur kazmaya başlamışlardı. Dört metre derinlikte olacak demişti tabur kumandanı, emir böyleydi. Kruger sivri uçlu küreğini topraktaki kök yığınlarının arasına daldırdı hırsla, bir yandan da küfürler yağdırıyordu.</p>
<p>Schnurrbart bile dayanamadı sonunda. Doğruldu, alnındaki teri sildi, &quot;Kessene sesini biraz,&quot; dedi. &quot;Sinirlerim zaten bozuk.&quot;</p>
<p>Öbürleri de işi bırakıp ters ters baktılar Kruger'e. Kruger umursamadı bile. &quot;Dört metre ha!&quot; diye kükredi. &quot;Hiç böyle şey duydunuz mu? Sanki korunak yapımında değil madende çalışıyoruz. Bari asansör de koyalım içine. Yüzbaşı korkudan donunu dolduracak nerdeyse.&quot;</p>
<p>Daha da söyleyecekti ama Dorn geliyordu uzaktan bakılınca, hortlaktan farkı yoktu. &quot;Ne var yahu?&quot; diye haykırdı Schnurrbart. &quot;Bir şey mi çıkardılar yoksa?&quot;</p>
<p>Dorn konuşmadan başını salladı, soyunmaya başladı.</p>
<p>&mdash; &quot;Ne var?&quot; diye üsteledi Anselm. &quot;Gitmiyor musun yoksa?&quot;</p>
<p>&mdash;&quot;Gidiyorum, gidiyorum,&quot; dedi Dorn.</p>
<p>Kruger sırıttı. &quot;Eee sonunda aklını başına devşirdin. Suratına bakan da cenazeye gittiğini sanacak. Boş ver alışırsın zamanla. Bir kere trene kurul, eve doğru yola çık, bir şeyciğin kalmaz.&quot;</p>
<p>Dorn hiç ses çıkarmadan küreğini aldı.</p>
<p>Öğleye kadar göğüs hizasında bir çukur kazdılar. &quot;Yemek molası,&quot; dedi Schnurrbart küreği bir yana atarak.</p>
<p>Çukurdan çıktılar, yanlarında getirdikleri kumanyayı çıkarıp ağaçların arasına dağıldılar. Dorn tek başına oturdu.</p>
<p>Biraz sonra Anselm geldi yanına, onu konuşturmaya çalıştı. Gelgelelim Dorn'un ağzını bıçak açmıyordu; Anselm vazgeçti, sessizce yemeğini yemeye koyuldu. Gökte bulutlar dolandığı halde güneş yakıcıydı. Cephe sessizdi; havan topları, makineli tüfek sesleri arasıra bölüyorlardı sessizliği. Dorn üzgün Üzgün yere bakıyordu, çok değerli bir şeyini yitirmiş gibiydi. Ailesini düşünmeye çalıştı, cebine uzanıp karısının yazdığı son mektubu çıkardı. Mektubun sonundaki kargacık burgacık yazıyı görünce yüzü yumuşadı: &quot;Babacığım, çabuk gel.&quot;</p>
<p>Mektubu yere bırakırken başını çevirecek oldu. Öbürleri yere yapışmışlardı. Ne oluyor acaba? diye düşünebildi ancak.</p>
<p>Sonra müthiş bir patlama. Patlamanın basıncıyla sırtüstü yere yuvarlandı. Gökyüzüne bakan yüzü hiç değişmemiş, usul bir sevinç vardı dudaklarında. Camları kırılmış gözlüğü yanıbaşında duruyordu.</p>
<p>Kalın duman sütunu çatladı yer yer. Ağaçların örselenmiş dalları sallandı, adamlar kıpırdandılar. Yüzleri korkudan sapsarı, yerlerinde doğruldular. Çukurun kenarında Anselm ile Dorn, uyuyormuş gibi yatıyorlardı. İlk kendini toplayan Schnurrbart oldu; yavaşça yaklaştı yanlarına. Profesör'ün yırtık üniformasının parçaları arasından kıpkırmızı kesilmiş etini görünce döndü, Anselm'in başucuna çöktü. Yüzüstü yatıyordu Anselm, parmakları toprağa gömülmüştü.</p>
<p>Schnurrbart çevirdi onu. Yüz diye bir şey kalmamıştı. Öbürleri, iki ölünün başucunda ses çıkarmadan durdular.</p>
<p>Korunaklardan sesler geliyordu. Stransky bir iki saniye güründü, şöyle bir baktı onların bulunduğu yöne, hemen Korunağına girdi.</p>
<p>Birkaç dakika sonra Triebig geldi. &quot;Ölmüşler mi?&quot; Başlarını salladılar. Yüzü bembeyazdı. Diliyle dudaklarını ıslattı. &quot;Geceye kadar burada kalsınlar,&quot; dedi. &quot;Sonra aldırırız.&quot; Bir iki adım daha giderek bombanın açtığı deliği inceledi. Sonra korunağına doğru yürüdü.</p>
<p>&mdash;&quot;Yıldırım gibi indi,&quot; dedi Kern.</p>
<p>&mdash;&quot;Her zaman yıldırım gibi iner zaten,&quot; dedi Schnurrbart. Dorn'a baktılar. Cansız gözleri, dalların arasından gökteki incecik bulut şeritlerini inceler gibiydi. &quot;İyi adamdı Profesör,&quot; dedi Kern boğuk bir sesle. &quot;Bu pis, lanet savaş... böyle bir adam, bu kadar bilgili bir adam.&quot; Gözlerini silip yutkundu.</p>
<p>Kruger'in yanıbaşında duran Pasternack ansızın döndü. Alnını bir ağaca dayadı öylece kaldı.</p>
<p>&mdash;&quot;Neden ağlıyorsunuz bakalım?&quot; diye haykırdı Kruger. &quot;Hanginiz paçayı kurtaracaksınız sanki? Güldürüyorsunuz adamı.&quot; Çukurun başına yürüdü, küreğini aldı, deli gibi kazmaya başladı. Hollerbach ses çıkarmadan onun ardından gitti.</p>
<p>&mdash;&quot;Siz ne bekliyorsunuz?&quot; dedi Schnurrbart ötekilere.</p>
<p>&mdash;&quot;Böyle mi bırakacağız onları?&quot; diye sordu Maag.</p>
<p>&mdash;&quot;Ben örterim. Bu iş burada bitsin artık.&quot;</p>
<p>Dalgın dalgın yürüdüler. Schnurrbart bir süre daha cansız gövdelere baktı. Sonra Profesörün çantasına uzandı, muşambalarla yağmurlukları çıkarıp iki ölünün üstüne örttü; öyle ki artık yalnız kabaralı çizmeleri görünüyordu. Dorn'un sağ kolunu battaniyenin altına sokmaya çalışırken sıkılı yumruğundaki kâğıt çarptı gözüne. Güçlükle çekti kâğıdı, baktı; bir mektuptu. Yavaşça doğruldu. Gözleri çizmelere takılmıştı şimdi de. Alman ordu çizmesi, 10 numara. Ansızın bu çizmelerin ilk sahibi geldi aklına; Dorn'dan kısa bir süre sonra bölüğe katılmış, sonra makineli tüfek kurşunlarıyla delik deşik olmuştu. O zaman Dorn, Fetscher'dan daha yeni ve daha rahat görünen bu çizmeleri istemişti. O günden bu yana aşınıp gitmişti kabaralar, taban deliklerle doluydu. Ne kadar yol almıştı bu çizmeler, nerelerden geçmişti? Küçücük bir Çek kasabasının döşeli kaldırımlarında keyifli takırtılar çıkaran, mart güneşinde pırıl pırıl yanan bu çizmeler nereden nereye gelmişlerdi? Schnurrbart yolları ezbere biliyordu.</p>
<p>Slovakya'nın düzgün yollarında, Polonya'nın tozlu patikalarında, Ukrayna'nın dar sokaklarında, isteplerin çiğnenmiş çiçekleri üstünde, Kafkasya'nın ıssız ormanlarında durmadan yürümüşlerdi. Gündüz - gece, dere - tepe, dağ - deniz demeden.</p>
<p>Yol hiç bitmiyordu. Deri, tozdan ve sıcaktan yer yer çatlamıştı. Bu çizmeler yağmur - çamur demeden bata çıka yol almış, bataklıklardan, dizboyu kardan geçmişti.</p>
<p>Delicesine bir hesaba girişti Schnurrbart: evet, en aşağı altı milyon adım atmıştı bu çizmeler. Şimdi ise ulaşacakları yere gelmiş, dinleniyorlardı işte; çirkin, eski püskü. değersizdiler, ılık güneş çatlak derinin üstünde parlıyordu. Hiç ses çıkarmadan, sabırla bekliyorlardı, yapıldıkları deri kadar sabırlıydılar.</p>
<p>Schnurrbart ansızın gözlerinden yaşlar aktığını fark etti. Evet, Dorn çizmeleriyle bedenini geride bırakmıştı.</p>
<p>Akşamüstü adamlar onun gövdesiyle çizmelerini bir atın üstüne atacaklardı. Tepelerin arasında bir yerde ordu mezarlığı vardı; ölüden kalanlar oraya gömülecekti. Yalnız tahta bir haç kalacaktı geriye - haç, bir de karısının,</p>
<p>Betty'nin ve Jürgen'in acıları.</p>
<p>Schnurrbart mektuba baktı, sonra yine çizmelere. Bir şeyi hepten akıldan çıkardığını düşündü: felsefenin durmak bilmeyen devinimini. Felsefe Doktoru Dorn, varlığının temel anlamını, nesneler arasındaki bütün ilişkileri kavramıştı şimdi, çünkü ölümün çözemeyeceği sorun yoktur. Belki şimdi öyle bir sezme gücüyle doluydu ki daha fazla bilgiye gereksinme bile duymuyordu; öylesine yalındı her şey, bütün büyük olaylar gibi korkulacak kadar yalındı. Yavaşça mektubu cebine koydu. Pasternack hâlâ ağaca yaslanmış duruyordu. Gitti, elini onun omuzuna dayadı. &quot;Hadi,&quot; dedi usulca. Öbürlerine karıştılar.</p>
<p>Gursufta son akşamdı. Kumsaldaki sıraya çökmüş, denize bakıyorlardı. Steiner dirseklerini bacaklarına dayamış, çenesini elleri arasına almış, hüznünü altetmeye çalışıyordu. On dört gün süren düş bitmişti işte. Öbürleri gibi o da cepheden gelecek çağrıya uymak zorundaydı; sarışın delikanlı nasıl on gün önce gitmiş, Merkez'in kaynayan kazanına atılmıştı. Kimseyi unutmuyorlardı. Baştan beri biliyordu bunu, pek aldırmamıştı da. Öbür sorunlar kadar önemsiz bir sorundu o zamun gözünde. Birlikteki arkadaşlarını yeniden göreceğini düşündükçe bu dingin, güzel yerden ayrılırken duyacağı ufak iç sızlaması da yok olacaktı kuşkusuz. Zaten gelecek hep gölgelemez miydi yaşanılan anın sevincini? Ne var ki yaşanılan andan geleceğe doğru uzanan bir şey oluvermişti. On gün önce aklının kıyısından bile geçiremeyeceği bir şey. Şimdi...</p>
<p>Denize baktı, boğazına tıkanan yumruk boğucuydu.</p>
<p>Buradan gittikten sonra da duyacaktı denizin ezgisini, dalgalar yine kıyıya vuracak, çamlar rüzgârda salınacak, güneş her akşam bu saatte denize dalıp gidecekti. Hepsi, hepsi geride kalacaktı.</p>
<p>Koluna bir el dokundu. &quot;Düşünme artık Rolf.&quot;</p>
<p>Acı acı gülümsedi. &quot;Çok yaklaştı da,&quot; dedi usulca. &quot;Düşünmeden edemiyorum.&quot;</p>
<p>Kız içini çekti, başını onun omuzuna yasladı. &quot;Oysa dün ne kadar da uzaktaydı,&quot; diye fısıldadı. &quot;Yıldızlar kadar uzaktı.&quot; Onu kendine çekti. &quot;Yıldızlar çoğu zaman insanlardan daha yakındırlar bize; yarın benden binlerce ışık yılı uzakta olacaksın.&quot;</p>
<p>&mdash;&quot;Yani ne kadar uzak?&quot;</p>
<p>&mdash;&quot;Ne kadar mı?&quot; Kaşlarını çattı Steiner, alnını kırıştırdı. Denize baktı sonra. &quot;Denizin üstünden yürü, yürü, yorgunluktan adım atacak halin kalmayana kadar. O zaman ilk adımı atmış olursun.&quot;</p>
<p>&mdash;&quot;Kaç adım var önümde?&quot;</p>
<p>Göğe kaldırdı gözlerini. &quot;Kaç yıldız varsa, o kadar.&quot;</p>
<p>&mdash;&quot;Öyleyse uzak gerçekten.&quot;</p>
<p>Başını salladı. Kolunu kızın beline dolayıp yüzüne baktı. &quot;O akşam kantine gelmemeliydin.&quot;</p>
<p>&mdash;&quot;Daha mı iyi olurdu sence?&quot;</p>
<p>&mdash;&quot;Aynı soruyu dün sorsaydın, hayır derdim.&quot;</p>
<p>&mdash;&quot;Ya bugün?&quot;</p>
<p>Umutsuz bir gülüş belirdi dudaklarında. &quot;Bugün ne diyeceğimi bilemiyorum.&quot;</p>
<p>&mdash;&quot;Gelmek istememiştim.&quot;</p>
<p>&mdash;&quot;Ama geldin.&quot;</p>
<p>&mdash;&quot;Evet.&quot;</p>
<p>&mdash;&quot;Seni nasıl bekledim, bilemezsin. Hem gerçekten bir şişeden fazla içmedim.&quot;</p>
<p>Kız çabucak öptü yüzünü, elini saçlarında dolaştırdı. &quot;Sözünü tuttun,&quot; dedi sevecenlikle.</p>
<p>Sustular. Steiner o buluşmayı hatırladı. Onun kumsalda kendisiyle gezinmeye çıkmaya ne kadar çabuk razı olduğunu düşündü, oysa böyle bir tehlikeyi göze alacak deneyden yoksundu. Çok az konuşmuşlardı o gece, ertesi gece yine buluşmuşlardı; gittikçe artmıştı paylaştıkları şeyler. Birbirlerinin aracılığıyla yeni şeyler keşfetmişlerdi çevrelerinde, daha önce hiç gözlerine çarpmayan şeyler; ve birbirlerine yaklaştıkça Steiner'in alaycılığı, sertliği kendiliğinden yok oluvermişti.</p>
<p>Odasında yalnız kalınca hep onunla son buluşmalarını anıyor, onun söylediklerini hatırlıyor, içindeki burukluğun eriyip gittiğini, gizli, bastırılmış duyguların usulca yeşerdiğini duyuyordu.</p>
<p>Ansızın bütün bunlar olup biterken onun hakkında hiç bir şey bilmediğini düşündü. Canı sıkıldı. &quot;Senin hakkında çok az şey biliyorum.&quot;</p>
<p>Kız gülümsedi. &quot;Bir erkeğin bir kadın hakkında çok şey bilmesi iyi değildir zaten.&quot;</p>
<p>&quot;Anlayamadım.&quot;</p>
<p>Kız, sesini alçalttı. &quot;öğrenilenler çabuk unutulur.&quot; Hala anlamamıştı; &quot;Galiba başka başka şeylerden söz ediyoruz,&quot; dedi.</p>
<p>Kız başını salladı. &quot;Hayır. Yalnız neden benim hakkımda birşeyler öğrenmek istiyorsun?&quot;</p>
<p>&quot;Cevabı kolay. Seninle bir gün yine karşılaşmak istediğimden.&quot;</p>
<p>&quot;Peki, neden karşılaşmak istiyorsun benimle?&quot;</p>
<p>Steiner'in bakışları sertleşmişti. O zaman kız, hemen tuttu elini. &quot;Bak, ikimiz de kadınla erkek arasında ayışığında gezmekten ya da arasıra öpüşmekten daha önemli bir şey olması gerektiğini bilecek kadar olgunuz, sağduyu sahibiyiz.&quot;</p>
<p>&quot;Neden söylüyorsun bunları?&quot; dedi Steiner yavaşça.&quot;</p>
<p>Kız gözlerini kaçırdı. Sonra başını dimdik kaldırdı havaya. &quot;Çünkü,&quot; dedi kaçınmadan. &quot;Çünkü son ana kadar mutlaka bir şeyi düzeltmeyi düşünmeni istemiyorum. Hele benim adıma.&quot;</p>
<p>Soluk soluğa onun yüzüne baktı Steiner. &quot;Ters bir duygu mu bu?&quot; diye sordu sonunda.</p>
<p>&mdash;&quot;Evet, ters bir duygu.&quot; Önün yere baktığını görünce ekledi. &quot;Ters olmasaydı bir daha karşılaşmak istemezdik zaten.&quot; Sesi güçlenmişti şimdi. &quot;Beni yanlış anlama. Ben daha da az tanıyorum seni. Ama bildiklerim söylediklerimi doğrulamaya yeter sanırım.&quot;</p>
<p>Steiner anlamıştı şimdi. Başını salladı, bedenini usulca çekip göğsüne yapıştırdı. &quot;Biliyorum ne demek istediğini. Belki de duyguların gelişmesi, büyümesi için zamanın gerekli oluşundandır bu. Hiç zamanımız olmadı ki.&quot;</p>
<p>&mdash; &quot;Belki vardı da kullanmayı bilemedik,&quot; dedi kız dalgın dalgın ,&quot;ya da böyle olması kaçınılmazdı.&quot;</p>
<p>&mdash;&quot;Senin de Profesörle Schnurrbart'tan geri kalan yanın yok.&quot;</p>
<p>&mdash;&quot;Onlar da kim? Daha önce hiç sözlerini etmemiştin.&quot;</p>
<p>&mdash;&quot;Biliyorum,&quot; dedi Steiner. &quot;Kendi gözünle görseydin, tanısaydın olurdu, anlatamam şimdi. Belki de onlar olmasaydı seninle karşılaşamazdım.&quot;</p>
<p>&mdash;&quot;Bulmaca gibi konuşuyorsun.&quot;</p>
<p>&mdash;&quot;Bulmaca diye bir şey yoktur. Zihin yetersizliğine bulmaca deyip rahatlıyoruz.&quot;</p>
<p>&mdash;&quot;Felsefe yapıyorsun şimdi de.&quot;</p>
<p>Steiner güldü, ayağa kalktı, onu da kaldırdı kolundan tutup. &quot;Gel,&quot; dedi yavaşça.</p>
<p>Akşamın kara çizgisi geçti gökten, yalnız denizin karanlığa karıştığı yerde o parlak ışık durup duruyordu; bir süre daha titredi, sonra ölü bir adamın suratı gibi büzüştü, oynaşan binlerce ışık saçtı suyun yüzeyine; en sonunda karanlık kara bir perde gibi ufku kapadı, her şeyi gizledi gözlerden.</p>
<p>Kolkola kumsal boyunca yürüdüler. Steiner yangözle süzüyordu kızı. Denize doğru uzanan çıkıntıya doğru yürüyüp yere çöktüler. Onun bedenini yanıbaşında hissetti Steiner, kolunu beline doladı; kız hemen yaslandı uzanan kola. &quot;Neden oluyor bütün bunlar?&quot; diye sordu fısıldayarak.</p>
<p>&mdash;Neler?&quot;</p>
<p>&mdash;&quot;Savaş, kıyım.&quot;</p>
<p>&mdash;&quot;Belki de biz karşılaşalım diyedir.&quot; Doğruldu. &quot;Önceden kararlaştırılan şeylere inanır mısın?&quot;</p>
<p>&mdash;&quot;Bilmem ki.&quot; Parmakları, ağzının kıyılarında dolaşıyordu. &quot;Neye inandığımı, ne söylememi istediğini bilmiyorum ki.</p>
<p>Yalnız ikimizin karşılaşabilmesi için birçok şeyin biraraya geldiği bir gerçek.&quot;</p>
<p>Steiner başını salladı. Kızın sesi yankılar uyandırmıştı içinde. Eğildi, soluğunu yüzünde duydu. &quot;Peki bir daha ne zaman karşılaşacağız?&quot;</p>
<p>O gözlerini kapadı, &quot;Yıldızların üstünde ya da altında bir yerlerde. Belki...&quot;</p>
<p>Steiner uzun bir öpüşle susturdu onu. Elleriyle bacaklarına dokununca irkildi. Kız, gözlerini açtı. Sonra kollarını Onun boynuna doladı, içini çekti. Duru ve canlıydı teni. Steiner usulca soydu onu, özenle, sevecenlikle. Karşı koymadı kız, soğuk gece havasında elleriyle dokunduğu bedeni usulca titriyordu.</p>
<p>Uzun bir süre sonra geldikleri yoldan geri döndüler. Tanıştıkları yapının dolaylarına geldiklerinde Steiner, &quot;Hâlâ senin hakkında her şeyi biliyor sayılmam,&quot; dedi.</p>
<p>&mdash;&quot;Yazarım sana.&quot;</p>
<p>Başını salladı. &quot;Nasıl istersen. Adresi unutma sakın.&quot; Alçak duvarın üstünden yapıyı gözledi. &quot;Erkenden yola sıkacağım, bir daha görmeyeceğim seni. Belki de savaş bitene kadar karşılaşamayacağız. Nerede oturduğunu neden söylemiyorsun bana?&quot;</p>
<p>&mdash;&quot;Hepsini yazacağım.&quot; Kız usulca göğsüne yaslandı. Steiner bu garip davranışın nedenini kavrayamamıştı, eğildi, onun yüzüne baktı. Daha iyi görebilmek için çenesini kavradığında kız yavaşça öte yana çevirdi başını, &quot;N'olur yapma,&quot; diye fısıldadı. Sonra birdenbire kollarını onun boynuna doladı, delicesine öptü, bıraktı, koşmaya başladı.</p>
<p>Steiner, karanlıkta yitip gidene kadar gözledi onu. Arkasından seslenmek geldi içinden; gelgelelim sesine söz geçiremiyordu. Bir iki adım attı sendeleyerek, sonra duraladı. Arkasından dalgaların tekdüze, ağır ve yaslı mırıltısı geliyordu. Bir süre ağaçlara baktı. Sonra döndü.</p>
<p>Kumsaldan dinlenme evinin oraya kadar ağır ağır yürüdü. Kapıda bir an durdu, dağlara baktı. Göğün basıncı altında ezilmişlerdi sanki. Onların eğik omuzlarının üstünde ay duruyordu; ayın yüzü soğuk ve anlamsızdı. Steiner omuzlarını kaldırdı, dudakları oynadı. Tıpkı dua eder gibi, &quot;Nasıl istersen,&quot; diye fısıldayan kendi sesini duyunca yadırgadı. Odasına çıktı.</p>
<p>Tekdüze yaşamanın içinde Paskalya kimsenin ilgisini çekmeden geçip gitti. Baharın bile farkında değildiler. Yalnız arasıra siperlerden ya da korunaklardan çıkıp, derin hendeklerden başlarını kaldırarak güneş ışığına yarı kapalı gözlerle baktıklarında, çevrelerini unuttukları oluyordu. Ne yazık ki uzakta bir bomba patlıyordu o sırada, toz - duman bulutu başlarının üstüne çökeliveriyordu. O zaman hayvanlar gibi yere çöküyorlardı; yüzleri sertleşiyor, öfkeden kızarıyordu. Küfür sallayıp korunaklarına dönüyor, orada hendeğin ucundan masmavi görünen gök şeridine bakmayı özlüyorlardı yine.</p>
<p>Beklenilen Rus saldırısı henüz başlamamıştı. Kocaman tüfekler, gittikçe daha büyük tüfekler kurşun saçıyordu bulundukları mevzilere. Tepe, bütün gün, bombaların saçtığı toz toprak bulutuyla kaplı oluyordu, geceleriyse uçaklar öyle alçaktan uçuyorlardı ki adamlar başlarını omuzlarının arasına sıkıştırıyor, pusuyorlardı korunaklarında. Düşman saldırısının ne zaman başlayacağı umurlarında bile değildi.</p>
<p>Aylardır, yıllardır bekleme sanatında ustalaşmışlardı. Bu uzun eğitimden gelen hünerle cambazlar gibi dolaşıyorlardı makineli tüfek yuvalarında, hendek kenarlarında; çünkü biliyorlardı ki atacakları tek yanlış adım, gösterecekleri en ufak beceriksizlik yüzünden bir daha kıpırdamamacasına yere serilebilirlerdi. Mevzilerin durmaksızın ateşe tutuluşu, Rus keşif uçaklarının her geceki saldırıları, geri mevzilerin ağır bombardıman altında tutuluşu taburda büyük kayıplara yol açıyordu. Gün geçmiyordu ki üzücü bir olay çıkmasın.</p>
<p>Yurtlarından binlerce kilometre ötede, yazgıları üstüne kesin kararı verecek bu 1943 yazının bulutsuz göğü altında Rus saldırısını bekleyen askerler, savaşın yeni ve korkunç bir şekil alışını, cepheden anayurda kadar genişleyişini çaresizlik içinde izliyorlardı. Çevrelerindeki bildik yüzler, gitgide azalıyordu; gittikçe çatışmanın anlamsızlığını kavrıyor, suskunlaşıyor, umutsuzluğa düşüyorlardı.</p>
<p>İkinci Bölüğün korunakları geniş bir hendek boyunca, yirmi beş otuz metre aralarla sıralanmıştı. Görev başında olmayan askerler, sert tahta yataklarına uzanıp dinleniyorlardı.</p>
<p>Steiner yine aralarındaydı. Bir hafta önce katılmıştı tabura. Döner dönmez, Fetscher çağırmıştı onu; uzun uzun konuşmuşlardı; Fetscher alay kumandanını dinlemesini, hemen karargâha naklini istemesini salık vermişti. Dorn'un ölümü müthiş bir sarsıntı yaratmıştı Steinerde, yine de çavuşun iyi niyetli öğüdünü hemen reddetti. Onu bölükten ayırabilmek için bir değil bir düzine Stransky gelse kâr etmezdi, öyle demişti.</p>
<p>Birlikteki arkadaşlarıyla karşılaşması, gürültüsüz patırtısız olmuştu. Schnurrbart ile Kruger onbaşı kokartlarını takmışlardı, Steiner kutlayınca acı acı güldüler. &quot;Bunların bana yararı ne?&quot; dedi Kruger boğuk bir sesle, &quot;değil mi ki en çok bir ay sonra çevremde emir vermek istediğim kişilerden hiç biri kalmayacak?&quot; Anselm ile Dorn'un ölümleri unutulmamıştı hâlâ. Steiner de çok geçmeden o karamsar havaya girdi; Gertrud'un kaçamak davranışlarını hatırladıkça büsbütün artıyordu karamsarlığı. İyi ki bunları düşünecek vakti yoktu. Grupları yeniden bölümlere ayırmıştı; vaktinin çoğunu birkaç gün önce gelen acemileri yetiştirmeye harcıyordu. Mevzi çatışmalarının olanakları ve sakıncaları konusunda bilgi veriyordu onlara, yaklaşan kaçınılmaz çalışmanın ne gibi bir seyir izleyeceğini çiziyordu ki zamanı gelince akıllarını şaşmasınlar.</p>
<p>Korunağındaki masada oturmuş, Faber'in tayınını dikkatle bölüştürüşünü dalgın dalgın gözlerken de aklı fikri onlardaydı. Faber'in iri, ciddi yüzü, kemerli burnu, çıkık çenesi, ince dudakları bu kesme işini çok ciddiye aldığını gösteriyordu. Bıçağı tutuşunu gören, onu baltasını hangi noktaya sallayacağını kararlaştıran bir oduncu sanırdı.</p>
<p>Gözleri derin göl rengindeydi Faber'in Üçüncü Bölükten İkinciye geçişine tek karşı çıkan, Teğmen Gausser'di.</p>
<p>Gausser, bu güvenilir askeri elinden kaçırmak istememiş, ancak Meyer'in ricası sonucu boyun eğmişti. Sonraları Meyer Steiner'e bir daha gözüne birini kestirdiğinde gidip Ruslar arasından tutsak almasını söylemişti ona. Yine de gerçekleşmişti nakil ve Faber şimdi İkinci Birliğin makineli tüfekçisiydi.</p>
<p>Korunakta ranzalarda yatan beş kişi yüksek sesle horluyorlardı. Beşinin arasında eski birlikten kalan tek asker, Kern'di. Maag ile Pasternack öbür korunakta Kruger'in kumandasına verilmişlerdi; Hollerbach ile Schnurrbart ise geriye kalan tek korunağı dört acemi ile paylaşıyorlardı. Birlikte otuz kişi vardı şimdi, yine de &quot;eskiler&quot; birbirlerinden ayrılmak zorunda kalacakları için hiç hoşnut değillerdi bu artıştan. Hollerbach, Maag ve Pasternack'la birlikte olmak istemişti ama Steiner yeni gelenleri cephe deneyi geçirmiş birinden yoksun bırakmanın haksızlık olacağını ileri sürmüştü. Zaten, demişti Kruger, iki haftaya kalmaz bütün birlik tek korunağa sığar hale gelir.</p>
<p>Kara Ormanlı yemeğini bitirmişti. Yağlı parmaklarını pantalonuna sildi. Steiner ranzalardaki adamları kaygılı gözlerle inceliyordu. &quot;Pek iş yok bunlarda,&quot; dedi Faber. Steiner dalgınlığından sıyrıldı. Başını salladı. &quot;Biliyorum ama başka ne bekleyebiliriz ki? Zavallıların cepheye gelişi çok kötü bir zamana rasladı. Dört hafta eğitim görecekler, sonra doğru ateşin ağzına. Korkarım epey dert açacaklar başımıza.&quot;</p>
<p>&mdash; &quot;Bence de,&quot; dedi Faber. &quot;Ağaç bile zamanında eğilmeyi öğrenmeli. Yoksa ilk fırtınada kırılır gider.&quot;</p>
<p>Steiner gülümsedi. &quot;Sen ağaçtan başka örnek bilmez misin kuzum?&quot;</p>
<p>&mdash;&quot;Bilmem sayılır,&quot; dedi Faber usulca.</p>
<p>Steiner cigarasını çıkardı, uzattı, &quot;içer misin?&quot;</p>
<p>&mdash;&quot;Yok.&quot;</p>
<p>&mdash;&quot;Peki.&quot; Omuzunu silkti, bir cigara yaktı.</p>
<p>Faber'le birçok kereler konuşmuş, ailesinin St. Blasien yakınlarında küçük bir çiftliği olduğunu öğrenmişti.</p>
<p>Gelgelelim oduncu öylesine ketumdu ki başka bir şey alamamıştı ağzından. Yalnız bir kere çekingenliği bırakarak coşmuştu ağaçlar konusunda tartışırlarken. İlgilendiği, yakından bildiği tek konu buydu. Steiner konuşmayı o yöne kaydırdı. &quot;Ben çimenin büyüyüşünü duyanlardan değilimdir zaten,&quot; dedi. &quot;Ağaçlara gelince... o konuda bildiğim tek şey de ağaçların güzel oldukları, kereste olarak işe yaradıklarıdır. Galiba onlar üstüne başka bir şeyler öğrensem fena olmayacak.&quot;</p>
<p>Faber'in yüzü değişmemişti. Kocaman ellerini masanın üstüne koydu. &quot;Ağaçlar konusunda insan her zaman yeni birtakım şeyler öğrenebilir. Bizim oralarda ormanda kaç tane ağaç olduğunu merak eden bir adam vardı. Kesin sayısını bilmek istiyordu, saydı sonunda.&quot;</p>
<p>&mdash;&quot;Ağaçları mı saydı?&quot; dedi Steiner inanamadan.</p>
<p>&mdash;&quot;Yaa. Bir fırçayla bir kutu beyaz boya aldı, daldı ormana. Saydığı her ağacın üstüne beyaz bir işaret koydu.&quot; &quot;Deliymiş adam düpedüz.&quot; Faber başını salladı. &quot;Bu işe başladığında altmış beş yaşındaydı, yardımla geçiniyordu üstelik. On beş yıl kadar ormanda dolaştı durdu, bütün rastladığı ağaçları damgaladı.&quot;</p>
<p>&mdash;&quot;Onu tımarhaneye koymak gerekirmiş ya..&quot;</p>
<p>&mdash;&quot;Böyle diyenler de oldu,&quot; dedi Faber. &quot;Yalnız etkin bir takım dostlarının aracılığı sayesinde ona dokunmadılar; Üniversitede öğretim üyeliği yapmıştı, ünlü bir gökbilimciydi Kendisini bu saçma sapan işten vazgeçirmeye kalkışanlara yalnızca güler, bütün hayatını yıldızları incelemekle geçirdiğini, yine de ormandaki ağaçların sayısını bilemediğini söylerdi.&quot;</p>
<p>&mdash;&quot;Ne anlamı var bunun?&quot; dedi Steiner. &quot;Belki de göğü öylesine uzun bir süre gözlemlemiştir ki ayağının altındaki toprağı unutup gitmiştir. Ne oldu sonunda?&quot;</p>
<p>&mdash;&quot;Bir kaç yıl önce öldü.&quot;</p>
<p>&quot;Yapabileceği en iyi şey de buymuş zaten. On beş yıl İçinde kaç ağacı damgalayabilmiş acaba?&quot;</p>
<p>&quot;Kimseye söylemedi yaşadığı sürece. Yalnız bir gün döndüğünde kesin sayıyı keşfettiğini anlatmış. Ağaçlar söylemişler, dediğine göre. O günden sonra da öldü zaten.&quot; &quot;Tanrı rahmetini esirgemesin,&quot; dedi Steiner. &quot;Böylelerine acımak gerekir. Bana kalırsa... ben hayatımın son on yılını daha verimli bir işe harcamak istiyorum. Ağaçların konuştuklarını duyduğum zaman bir şişe nitrogliserin içer atlarım Jungfrau dağının tepesinden. Sen ne diyorsun bu işe peki? İnanıyor musun onun dediklerine?&quot;</p>
<p>Faber usulca ayağa kalktı. &quot;Benim yaşadığım bölgelerde İnsanların işleriyle inançları başka başkadır,&quot; dedi usulca. Ağaçların kendilerine özgü bir dili olduğuna inanırlar, çünkü güvenilir, sağlam şeylerden söz eder ağaçlar. Bizim köylülerimiz de ağaçlara benzerler.&quot;</p>
<p>Steiner kuşkulu bakışlarla süzüyordu onu. &quot;Galiba, kentlilere bir şeyler dokunduruyorsun.&quot;</p>
<p>Faber'in ciddi yüzünden hafif bir gülümseme geçti. &quot;Siz ağaçların yapraklarısınız.&quot;</p>
<p>&mdash;&quot;Öyle mi dersin? Bu da az şey değil hani. Yaprak olmasa ağaç neye yarar!&quot;</p>
<p>&mdash;&quot;Yapraksız ağaç yine ağaçtır,&quot; dedi Faber. &quot;Ama ağaçsız yaprak kurumuş, tükenmiş bir şeydir ve yaprak her zaman ağaçtan önce ölür.&quot; Korunaktan çıktı.</p>
<p>Makineli tüfek yuvasında Maag ile Pasternack boşalmış donanım kutularının üstüne oturmuş, tahtalardaki budaklara yapıştırmışlardı yüzlerini. Sıcaktı içersi, giysilerini çıkarmışlardı. Belli aralarla ağır havan toplarının sesi geliyordu kulaklarına. Plop plop plop! ağaçkakanın tahtayı oyması gibi bir şeydi. Bombalar tam arkalarındaki tepeye iniyordu.</p>
<p>Pasternack içini çekti. &quot;Bu savaş ne kadar sürecek acaba?&quot; Maag çilli yüzünü buruşturdu, yere tükürdü. &quot;Zafere kadar,&quot; dedi böbürlenerek. &quot;Bir gün hem de pek yakında kara talihi altedeceğiz.&quot;</p>
<p>&mdash;&quot;Artık inanamıyorum buna.&quot;</p>
<p>&mdash;&quot;Ben de inanamıyorum doğrusu,&quot; dedi Maag. &quot;Ama aldıran kim? Boğazımıza kadar çamura batmışız bir kere, önemli olan o.&quot;</p>
<p>Pasternack omuz silkti. &quot;Saçma bu dediğin,&quot; dedi gücenerek.</p>
<p>&mdash;&quot;Hiç de saçma değil,&quot; diye cevabı yapıştırdı Maag. &quot;Kayanın tepesinden yuvarlanacağımıza çamura batalım daha iyi. İş siyasete dayanıyor ki ben bunda yokum arkadaş.&quot; Yine tükürdü. Pasternack'ın üzgün bakışlarını görünce onun omuzuna bir şaplak indirdi. &quot;Merak etme, nasılsa kurtulacağız bu cehennemden. Yalnız bu savaştan sağ çıkmak istiyorum, bütün kaygım bu. Çamura saplandığı sürece arabanın yanındayım ama uçurumdan yuvarlanmaya başladığı an atarım kendimi dışarı.&quot;</p>
<p>&mdash;&quot;Boynun kırılır.&quot;</p>
<p>&mdash;&quot;Doğru, yine de dikkat ederim atlarken, hiç üzülme sen.&quot; Yakınlarına bombalar düşüyordu boyuna. Yere kapandılar.</p>
<p>Kara bir duman girdi yarıktan. Hava biraz aydınlanınca ayağa kalktı Maag, homurdandı, bombanın düştüğü çukura baktı. &quot;Şu kahrolası havan topları,&quot; dedi, &quot;üç buçuk metre yakına düşselerdi kemiklerimiz toz olurdu.&quot; Başka bir şey gelmişti aklına. &quot;Belki şu köprüde rastladığımız kızlar ateş ediyorlardır. Dedim ya, onları öldürseydik, daha iyi olurdu.&quot; Pasternack giysilerindeki tozu silkeledi. &quot;Ne yararı olurdu ki? Bir sürü yedek vardır. Üstelik kadın, üniformalı da olsa kadındır.&quot;</p>
<p>Maag'ın karşılık vermesine kalmadan Schnurrbart göründü. Maag gülümsedi ona. &quot;Ne var ne yok Onbaşım?&quot; Schnurrbart, donanım kutularından birini çekip üstüne oturdu. &quot;Bir daha bana onbaşı demeye kalkışırsan, seni tut- tuğum gibi atarım şu hendekten dışarı.&quot; Piposunun dumanını içine çekti, keyifle tavana doğru savurdu. &quot;Ne olabilir ki?</p>
<p>Savaşı kaybetmek üzereyiz, biliyorsunuz.&quot;</p>
<p>Maag çizmesinin ucuyla toprağı dürttü öfkeyle. &quot;Nasıl kanıtlayacaksın bunu?&quot;</p>
<p>&quot;Haritalara bak istersen,&quot; dedi Schnurrbart.</p>
<p>Bir süre konuşmadan durdular, yarıktan dışarıyı gözlediler. Sonunda Maag bir küfür savurdu. &quot;Ne var yani? Her ordunun başına gelebilir bu. Belki başkaları kazanır savaşı, bunda şişinecek bir şey yok ki. Hepsi bize karşı birleşmişler kendi aralarında. Hele müttefiklerimizi hiç hesaba katma, bir boka yaramıyorlar. Japonlar dışında tabiî.&quot; Ansızın bir öfke kaplamıştı içini. &quot;Bugün elini sıkıp gülücükler yolluyorlar, yarın bakıyorsun arkandan vurmuşlar seni. Hepsinin canı cehenneme!&quot;</p>
<p>&quot;Kimin?&quot;</p>
<p>Başlarını çevirince Kruger'in kapıdan iki büklüm içeri girmeye çalıştığını gördüler.</p>
<p>&quot;Hepsinin, senin de,&quot; diye homurdandı Maag. Kruger göğsünü öne çıkardı. &quot;Hey, üs'tünüzle konuşuyorsunuz; kendinize gelin.&quot;</p>
<p>&quot;Öyleyse gelir kıçımı öpersin.&quot;</p>
<p>Kruger kızardı. &quot;Bugünlerde içinizden birinin canı fena yanacağa benzer,&quot; diye bağırdı.</p>
<p>Schnurrbart başını kaldırdı. &quot;Kesin hırlaşmayı,&quot; dedi usulca.</p>
<p>Gözü yerde kıvranıp duran bir solucana takılmıştı. &quot;Şu zavallı hayvanı örnek alın bari,&quot; dedi alaycı bir sesle. &quot;Bütün gün çamurda yattığı halde yakınmak nedir bilmiyor.&quot;</p>
<p>Maag tiksintiyle salladı başını. &quot;İğrenç şeyler bunlar,&quot; dedi. &quot;Neye yaratıldıklarına şaşıyorum zaten.&quot;</p>
<p>Kruger ilgiyle inceledi böceği. &quot;Gelgelelim başını kesmeye kalksan, bedeni yaşamayı sürdürüyor,&quot; dedi.</p>
<p>&mdash; &quot;Ne yazık ki bazı onbaşılar için aynı durum sözkonusu değil,&quot; dedi Schnurrbart.</p>
<p>Maag kikirdedi; Kruger öfkeyle baktı ona. Sonra Schnurrbart'a döndü, &quot;Adamların yanında böyle yersiz sözler söylemesen daha iyi olur,&quot; dedi soğuk bir sesle.</p>
<p>Schnurrbart yutkundu, genzine bir şey kaçtı, öksürdü; öbürleri Kruger'in öfkeli suratına şaşkın bakakaldılar. Kruger kalktı, çizmesiyle ayağının dibinde duran solucanı ezdikten sonra yürüdü. &quot;Bugünlerde sık sık benim üstüme düşünmek zorunda kalacaksın,&quot; dedi.</p>
<p>Schnurrbart başını salladı. &quot;Yüznumaraya gidince başka ne yapacağım zaten?&quot;</p>
<p>Kruger dışarı çıktı. &quot;Ne var bunda?&quot; diye sordu Maag. &quot;Şaka da kaldırmıyor.&quot;</p>
<p>Schnurrbart yerde hâlâ kıvranmakta olan solucana baktı bir süre. &quot;Her şey şaka zaten,&quot; dedi, çıkıp gitti.</p>
<p>Maag omuz silkti. &quot;Savaş humması başladı bunlarda,&quot; dedi öfkeyle. &quot;Kıçıma kadar...&quot;</p>
<p>Pasternack ses çıkarmadı. Breslau'daki evini düşünüyordu; her şey birdenbire bir kat daha güçleşmiş, umutsuzlaşmıştı.</p>
<p>Akşamüstü korunaklarında oturmuş, gevezelik ediyorlardı. Steiner ranzaya çökmüş, Schiller'in şiirlerini karıştırıyordu ama kayıtsızca. Anlatamayacağı bir tedirginlik vardı içinde. Faber masaya oturmuş, mektup yazıyordu, iri, kıllı elleri kâğıdın yarısını kaplıyordu; arasıra dalgın dalgın, yanan mumun ışığına bakıyor sonra bir iki kelime daha yazıyordu. Yanıbaşında Kern'le iki acemi iskambil oynuyor, çene çalıyorlardı. Steiner bir süre gözledi onları. Sonra öbür korunakları gözden geçirmeye karar verdi. Kalktı.</p>
<p>O anda kapı açıldı, bölük kumandanının ablak yüzü göründü. Kalkmaya davranan adamları elini sallayarak yerlerine oturttu. &quot;Rahatınızı bozmayın.&quot; Sonra Steiner'e döndü. &quot;Benimle gelsene, mevzileri dolaşacağım.&quot; Sesi öylesine tatsızdı ki Steiner şaşırdı. Tek kelime söylemeden tüfeğini alıp Meyer'in ardından yürüdü.</p>
<p>Ilık, durgun bir geceydi. Makineli tüfek yuvasını, öbür mevzileri denetlediler. Meyer konuşmuyordu; gözcülerin verdiği raporları ses çıkarmadan dinliyordu, her zamanki gibi iki çift sözle gönüllerini almaya kalkmıyordu bile. Bölüğün sağ kanadına vardıklarında durdu, gerisin geri yürümeye başladı. Yine durdu, hendeğin tepesinden içeri bir göz attı. &quot;Ruslar aynı yönde ilerlemeye devam ederlerse aşağı yukarı buraya çıkacaklar.&quot;</p>
<p>Steiner başını salladı. İki günden beri Rusların ormandan başlayan, sonra ortadaki geniş düzlüğü aşıp Alman mevzilerine ulaşan bir hendek kazdıklarını biliyordu. &quot;Yaklaştıklarında onlara hoşgeldin demeye gitmemiz gerekecek galiba. Ama öbür günden önce bitiremezler kazıyı.&quot;</p>
<p>&mdash;&quot;Öyle diyelim de öyle olsun.&quot; Meyer bir adım geriledi; Steiner bir tuhaflık sezdi onun halinde. Bu garip davranış sininirine dokunmaya başlamıştı. &quot;Berbat bir iş,&quot; dedi Meyer gelişigüzel. &quot;Bu ikindi Triebig'le konuştuk. Senin rütbeni bir süre önce indirmişler öyle mi?&quot;</p>
<p>Steiner bir an gözlerini yumdu. Bekliyordu bunu, yalnız bu kadar çabuk değil. Stransky hızlı çalışıyor, diye düşündü, tiksintiyle büzdü dudaklarını.</p>
<p>&quot;Doğru,&quot; dedi buz gibi bir sesle. Meyer başını salladı. &quot;Neden peki?&quot;</p>
<p>&mdash;&quot;Onu da biliyorsunuzdur,&quot; dedi Steiner telâşlanmadan. Meyer başını salladı. Suratı asılmıştı. &quot;Ben olayı tek yanlı olarak biliyorum. Şimdi aslını öğrenmek isterim. Herhalde söyleyecek bir şeyin vardır.&quot; Bu son sözleri söylerken emir verir gibi bir sertlik gelmişti sesine.</p>
<p>Steiner kaşlarını çattı. &quot;Bence açıklamanın gereği yok,&quot; dedi. &quot;Hiç kimseye, hattâ bölük kumandanına bile hesap vermek zorunda değilim.&quot;</p>
<p>&mdash;&quot;Gerçekten mi söylüyorsun bunları Steiner?&quot;</p>
<p>&mdash;&quot;Gerçekten söylediğimi biliyorsunuz bal gibi. &quot;Sesi sertti, inatçıydı.</p>
<p>Birbirlerini birkaç saniye süzdüler. Sonra Meyer tek kelime söylemeden yürüdü gitti. Steiner yerinden kıpırdamadı, küçümseyen bakışlarını karanlığa dikmişti. Sersem, diye düşündü öfkeyle, salak şey! Bir süre sonra ıslık çalmaya başladı. Parmak uçlarına kadar yayılan, başını içki içmiş gibi döndüren bir uyuşukluk kapladı bedenini. Bira, diye düşündü bir kahkaha atarak. Ansızın Rus makineli tüfeğinin takırtısı duyuldu; kurşunlar o kadar yakınından geçiyordu ki ister istemez diz çöktü, küfretmeye başladı. Korkusu bir an sürdü. Hemen yakındaki makineli tüfek yuvasına girdi. Karanlıkta hendeğe atlamaya çalışan biriyle çarpıştı. Maag'ın sesini aldı birden, omuzuna yapıştı. &quot;Nereye?&quot; Avaz avaz bağırıyordu.</p>
<p>&mdash;&quot;Yardım istemeye,&quot; diye kekeledi Maag.</p>
<p>&mdash; &quot;Bunun için mi bırakıyorsun yerini?&quot; diye kükredi Steiner, Maag'ı yuvanın içine itti. Karanlıkta makineli tüfeğe uzanırken bir yandan da Maag'a çıkışıyordu.</p>
<p>Yarıktan dışarı baktı. Ruslar ateşi kesmişlerdi. Bir iki bomba geçti tepeden, yakınlarda bir yerde patladı. &quot;Keşke daha Önce...&quot; Sustu,&quot; Maag'a döndü. &quot;Tabanca nerede?&quot;</p>
<p>&mdash;&quot;Burada,&quot; dedi Maag, uzattı. Steiner bir fişek ateşledi, makineli tüfeğin madenî bölümünde garip bir takırtı oldu, vınlayan kurşunların ürkünç sesi doldurdu havayı, arıkovanına düşmüşlerdi sanki. Tam karşımızdalar her halde,&quot; dedi Maag korku içinde, &quot;şu siperlerde!&quot;</p>
<p>Steiner, makineli tüfek yuvasının tam altındaki yamaçta kocaman bomba çukurları gördüğünü hatırladı. &quot;Git öbürlerini çağır,&quot; diye emretti. Son birkaç saniyede ateş hafiflemişti. Steiner ne yapacağını düşündü. Herhangi bir adım atmadan önce Meyer'e danışmak zorundaydı; hiç de istemiyordu bunu. Adamların geldiğini görünce başka şeyler düşünmeye başladı.</p>
<p>İlk giren Schnurrbart oldu. &quot;iyi akşamlar arkadaşlar,&quot; dedi neşeyle. &quot;Mutfak nerede? Kurşun çorbası alacaktım da.&quot; Steiner gülümsedi. Kruger ile Hollerbach'ın da gelmelerini bekledi. Sonra durumu kısaca özetledi onlara. &quot;Onları sürüp çıkarmamız gerek,&quot; dedi. &quot;Yoksa biz davranamadan biterler tepemizde.&quot; Sustu.</p>
<p>Girişten Meyer'in heyecanlı sesi geliyordu. Güçlükle girdi içeri. &quot;Ne oluyor?&quot;</p>
<p>Konuşmadan verilen raporu dinledi. Steiner sözünü bitirince kaşlarını çatıp öylece durdu bir süre. Sonra başını kaldırdı. &quot;Baraj yapın,&quot; diye buyurdu, &quot;ben kumandana haber vermeye gidiyorum.&quot; Koşarak uzaklaştı.</p>
<p>Steiner yine tabancayı aldı, Maag'ın verdiği fişekleri de alarak Bölük Kumandanının ardından seğirtti. Önce birini ateşledi, sonra ikinciyi. Onların havaya kırmızı yeşil ışıklar saçarak toprağa düşüşlerini gözlerken topçuların aydınlatılan bölgeyi görmeleri için dua etti. Hatların kilometrelerce ilerisinde neler olup bittiğini düşünüyordu; adamlar koştular, yeni baştan doldurdular silâhlarını. Steiner soluk soluğa kalmıştı. Biraz sonra telâşlı ayak sesleri duyuldu; sert bir gümbürtünün hemen ardından Meyer girdi içeri. Gürültü gitgide arttı, müthiş bir vınlama halini aldı, çok geçmeden patlamalar başladı. Steiner, teğmenin ardısıra makineli tüfek yuvasına doğru yürüdü. Adamlar sabırsızlık içinde bekliyorlardı.</p>
<p>&mdash; &quot;Kumandanın emirleri,&quot; dedi Meyer. &quot;İkinci Takım hemen bir karşı saldırıya geçecek. Çukurları kuşatacak, alabildiğiniz kadar tutsak alacaksınız. Steiner, sen yöneteceksin harekâtı. Bir plânın var mı?&quot;</p>
<p>Steiner bir süre düşündü. &quot;Üç yönden saldırıya geçeriz: Kruger batıdan, Schnurrbart doğudan, ben güneyden.&quot; Sonra tasarıyı kabataslak özetledi. &quot;Yaylım ateşi başlayınca, topların desteği gerekecek, ormanın kıyısındaki Rus mevzilerine girdiğimizde. Hepsi bu kadar galiba.&quot;</p>
<p>Meyer başını salladı, &quot;Plân iyi; inşallah uygulamada da başarılı olursunuz.&quot;</p>
<p>Steiner adamlarına hazırlanmalarını emretti. Makineli tüfek yuvasından çıkmadan önce Meyer'e döndü yine. &quot;Bizim mevzilere kim geçiyor?&quot;</p>
<p>&quot;Birinci Takım. Emir verdim. Bir dakika, Steiner.&quot; Unların çıkmalarını bekledi Meyer. &quot;Sana bütün yüreğimle şanslar dilerim,&quot; dedi duralayarak. &quot;Yalnız şu kadarını söyleyeyim ki seni anlamak bazen çok güç oluyor.&quot;</p>
<p>&quot;Belki,&quot; dedi Steiner. &quot;Belki.&quot; Sonra adamların ardından koştu.</p>
<p>Ateş kesilmişti. Havada yanık barut kokusu dolanıyordu. Hendek boyunca yürürken yüreğinin hızla çarptığını fark etti Steiner. Korunağında dört yedek fişeklik taktı palaskasına, Faber'le konuştu, adamlara acele etmelerini söyledi. Çok geçmeden Birlik yola çıkmaya hazırdı. Hepsinin sinirleri gergindi. Silâhların şangırtısı bir türlü dinmek bilmiyordu; Steiner sık sık uyarıyordu adamları. Arasıra bir Rus makineli tüfeğinin kesik ateşi duyuluyor, kurşunlar zararsızca geçip gidiyordu başlarının üstünden.</p>
<p>Kruger yüzünü buruşturdu. &quot;Bana daha iyi bir iş veremez miydin sanki? Yamaçta hiçbir şey yapmadan yangelip yatacağım, saçma bir iş bu.&quot;</p>
<p>&mdash;&quot;O kadarla kalsa şanslısın,&quot; dedi Steiner. &quot;Schnurrbart'la ben saldırıya geçince düşman için kaçacak tek yön kalıyor, doğu. Cehennemde sanacaksın kendini o zaman.&quot; Schhurrbart'a döndü. &quot;Anlaşıldı mı?&quot;</p>
<p>Schnurrbart başını eğdi. Uzakta Meyer'in alçak sesle konuştuğunu duyuyorlardı.</p>
<p>&mdash;&quot;Hadi bakalım,&quot; dedi Steiner. Kruger'in karanlıkta yitip gidişini gözledi. Sonra kolunu havaya kaldırdı, öbürleri ardından geldiler. Haberleşme merkezinin bulunduğu siperden yüz metre kadar batıya götürdü onları. Yamacı usulca inmeye başladılar.</p>
<p>Düzlüğe vardıklarında son talimatı verdi. &quot;Siz burada bekleyin,&quot; dedi Schnurrbart'a. &quot;Tam beş dakika sonra saldırıya geçin. Ateş başlar başlamaz biz yetişeceğiz. Tamam mı?&quot;</p>
<p>&mdash;&quot;Tamam,&quot; diye homurdandı Schnurrbart; el sıkıştılar.</p>
<p>&mdash;&quot;Şansınız açık olsun.&quot; Hollerbach'la da vedalaştıktan sonra</p>
<p>Steiner ıssız yolun güney doğusuna doğru götürdü adamlarını.</p>
<p>Schnurrbart gidişlerini gözlüyordu. Sonra adamlarına döndü: &quot;Birbirinizden ayrılmayın, el bombalarını sık kullanmaktan çekinmeyin. Unutmayın, bütün Alman ulusunun gözü sizin üstünüzde.&quot;</p>
<p>Adamlar yavaş sesle gülüştüler, içlerinden biri &quot;Scheisse,&quot; dedi.</p>
<p>Schnurrbart küfrü savurana baktı. Son gelen acemilerdendi, soluk yüzlü, on sekiz yaşında bir oğlan. &quot;Ne yapalım oğlum?&quot; dedi Schnurrbart. &quot;Çatışma başlayınca kıçını tutamayacaksın, biliyorum.&quot;</p>
<p>&mdash;&quot;Niye biz geçiyoruz saldırıya anlamıyorum,&quot; dedi bir başkası. &quot;Bence burada durup çavuşun oraya gitmesini beklemeliyiz, daha iyi olur.&quot;</p>
<p>Schnurrbart öfkeyle arkasına döndü. &quot;Kapa çeneni oğlum. Biraz daha konuşursan, doğduğuna pişman ederim seni.&quot;</p>
<p>&mdash;&quot;Biz de dün doğmadık,&quot; dedi adam. Asi bir sesi vardı.</p>
<p>&mdash;&quot;Dün değilse evvelki gündür,&quot; dedi Schnurrbart saatini bakarak.</p>
<p>&mdash;&quot;Vakit tamam her halde,&quot; dedi Hollerbach, Schnurrbart saati cebine attı. &quot;Bir dakikamız daha var.&quot;</p>
<p>Steiner'in gittiği yöne doğru baktı. Ansızın iri iri açıldı gözleri. Kolunu kaldırdı.</p>
<p>&mdash;&quot;Biri geliyor,&quot; diye fısıldadı Hollerbach.</p>
<p>Gök yıldızlarla kaplıydı, öyleyken tepenin eteği koyu bir karanlığa gömülmüştü, göz gözü görmüyordu. Yavaşça yanlarına yaklaşan birtakım karaltılar gördüklerini sandılar. Kendilerini yere attılar, alınlarındaki çelik miğferleri geriye itip soluk almaya cesaret edemeden beklediler. Karaltılar gittikçe belirginleşti, silâhların gürültüsü sardı etrafı. Yere yapışmışlardı, tüfeklerinin kabzaları omuzlarına dayalıydı. Steiner'le adamları ormana doğru yol alıyorlardı. Rus siperlerine yaklaştıkları anda Steiner ansızın yere attı kendini. Biraz ötede, güneyden güneydoğuya doğru yürüyen bir sıra karaltı almıştı gözünü, karanlığın içinde usulca ilerliyorlardı. Telâşla yana kaydı, adamları onu izlediler; biliyordu ki böyle giderse iki - üç metre fark kalacaktı aralarında. Sürünerek epeyce yol aldı adamlar. Ruslar uzaklaşınca doğruldular. &quot;Kaç kişiydiler dersin?&quot; diye fısıldadı Steiner.</p>
<p>&quot;Bilmem ki,&quot; dedi Faber. &quot;Yüz kişi falan her halde.&quot; &quot;Schnurrbart'la burun buruna gelecekler.&quot;</p>
<p>Faber başını salladı. &quot;Ne yapsak?&quot;</p>
<p>Steiner kararsızdı. Gerçekten kapana kıstırılmışlardı. Bir yanda orman vardı, ağaçların karaltısı belli belirsiz seçiliyordu karanlıkta, öte yanda da Ruslar, Schnurrbart'la bir düzine adamını silindir gibi ezip geçeceklerdi. Birinin haber iletmesi gerekiyordu Schnurrbart'a. Gelgelelim zamansız ateş açmakla plânının içine edebilirdi. Çabuk karar vermesi gerekiyordu, dişlerini kenetledi; ter damlaları belirli alnında. Öbürleri hiç kıpırdamadan durdular, sinirleri gergin kuzeye doğru baktılar, çatışma neredeyse başlardı.</p>
<p>Steiner öne atıldı birden. Tam o sırada Alman mevzilerinin bulunduğu yerden bir cehennem gürültüsü yükseldi. Steiner ormanın kenarına telâşla göz attı; sonra makineli tüfek gümbürtüsü altında sesleri bile duyulmayan bir düzine kadar karabinanın ateşe başladığı yere doğru koştu. Beş - altı aydınlatma fişeğinin aynı anda ateşlendiği alan ışığa boğuldu birden. Bağırmalar, tüfek seslerine karıştı. Tamam, diye düşündü Steiner, hendeğe girdiler Ruslar.</p>
<p>Durdu. Müthiş bir gürültü oldu tepelerinde. Yüzükoyun yere yattılar, yüzlerini ellerine gömdüler. Oysa Alman topçularının ateşiydi bu; anlayınca ayağa fırlayıp koşmaya başladılar.</p>
<p>Steiner ne düşüneceğini bilmiyordu, karmakarışıktı kafası. Yerdeki karaltıları ayırdedince geri döndü, koşarak tırmandı yamacı, hendeğe girdi. Düşmanı gafil avlayabilirlerdi; bir düzine iyi nişanlanmış el bombası baskın yapan Rusları paniğe uğratabilirdi. Faber, makineli tüfeğin arkasına geçti, ateşe başladı.</p>
<p>Ne var ki Ruslar, bu yeni duruma şaşılacak kadar çabuk ayak uydurdular; direnç arttı. Steiner, adamlarından ikisinin yamaçtan aşağı cansız yuvarlandıklarını gördü. Tam bu çaresiz çatışmaya son vereceği sırada beklenmedik yardım ulaştı.</p>
<p>Kruger. adamlarıyla birlikte kararlaştırılan noktaya varmıştı. Sürünerek ilerliyor, fısıldaşıyorlardı. &quot;Bu plân yürümez.&quot; Maag, sinirle tüfeğinin kayışını çekiştirdi.</p>
<p>Pasternack ona katılmıyordu. &quot;Neden? Bence pekâlâ yürür. Biz arkadan ateş etmeye başlayınca Ruslar neye uğradıklarını şaşıracaklar. Hiç beklemiyorlar bunu.&quot; Kruger, tetikteydi, karanlığı gözlüyordu.</p>
<p>&mdash; &quot;Ne düşünüyorsun sen?&quot; diye sordu Maag.</p>
<p>Doğu Prusyalı omuz silkti. &quot;Durun bakalım, patlamadınız ya? Hem gevezeliği kesin de gözlerinizi dört açın. Bir dakika sonra şenlik başlıyor.&quot;</p>
<p>&mdash;&quot;Başlasın,&quot; diye homurdandı Maag, ukalâca.</p>
<p>Kruger sabırsızca saatine baktı. &quot;Karavana istemem ha!&quot; dedi acemilere. &quot;Ruslar yaklaşırken bir aydınlatma fişeği ateşleyeceğim. Elleme mangal kömürü gibi toplarsınız canınızın çektiğini.&quot;</p>
<p>Tedirgin bir sessizlik oldu. Yine saatine baktı. Sıkıntısı öbürlerine de bulaşmıştı; adamların birçoğu ayağa kalktılar. Onlara çıkışacağı sırada müthiş bir yaylım ateşi başladı. &quot;Tamam,&quot; diye fısıldadı Maag soluk soluğa.</p>
<p>Kruger ayağa fırladı. Siperler bir anda ışığa boğulmuştu. &quot;Çılgın bunlar,&quot; diye haykırdı çaresizlik içinde. &quot;Neden atıyorlar bu mermileri?&quot;</p>
<p>&mdash;&quot;Her şeyi gözönüne sermek için.&quot; diye kekeledi Maag. Kruger elini kaldırdı. Gelgelelim yaylım ateşi başlamıştı bir kere, patlamalar tüfeklerin sesini bastırıyordu.</p>
<p>&mdash;&quot;Bir şey dönüyor orada,&quot; diye haykırdı Maag. &quot;Bunlar Rus tüfekleri.&quot;</p>
<p>Kruger düşünmeye çalıştı. Eğer karşı saldırı çıkmaza girdiyse -ki öyle anlaşılıyordu- kendilerine ihtiyaç vardı. Bir an Steiner'in emrine körü körüne uymayı geçirdi içinden.</p>
<p>Burada kalıp öbürlerinin çatışmaya girişini gözleyebilirdi rahatça. Sonra aklına Schnurrbart geldi; siperlerde her şey pamuk ipliğine bağlıydı artık. Sesi korkudan tıkanarak emir verdi adamlara. Ses çıkarmadan ama isteksizce uydular verilen emirlere, tüfeklerini doğrultup beklediler. Çukurlara doğru yürüyorlardı. Siperlerden fırlatılan fişekler, çıplak toprağı aydınlatıyor, kıpırdayan gölgelerle dolduruyor, acıma bilmeyen bir açık seçiklikle ayrıntılar kazıp çıkarıyordu karanlıktan. Çukurlara otuz adım kala ateş başladı.</p>
<p>Pasternack inleyerek yere çöktü; başka biri görünmeyen bir nesneye, uzanırcasına ellerini havaya kaldırdı kendi topuğunun üstünde döndükten sonra gürültüyle yere düştü. Kruger kocaman adımlar atarak koştu, bir, iki el bombası fırlattı toprağın üstünde beliren kafalara. Ruslar toprağa gömülmüşlerdi sanki. Gümbürtünün sona ermesini bekleyemedi bile; birkaç saniye sonra çukura atladı.</p>
<p>Kıvranın bir gövdeye takıldı ayağı, düştü, sırtüstü yuvarlandı, tüfeğine davrandı hemen. Çukurun kenarında iki Rusun usulca gözden kayboluşlarını izledi; kurşun sesleri duyuldu, sonra sessizlik bastırdı.</p>
<p>Sendeleyerek ayağa kalkarken Maag'ın adını haykırdığını duydu. Sesi çıkmıyordu bir türlü, delikten dışarı çıktı.</p>
<p>Adamlar birkaç metre ötede yan yana duruyorlardı.</p>
<p>&mdash;&quot;Öbürleri neredeler?&quot; dedi boğuk bir sesle.</p>
<p>Maag omuzunun kenarından baktı. Sağ kolu kaskatı sallanıyordu. &quot;Neyin var?&quot; diye sordu Kruger.</p>
<p>&mdash;&quot;Koluma bir şey oldu,&quot; dedi. &quot;Ama Pasternack'ın işi tamam.&quot;</p>
<p>&mdash; &quot;Öldü mü?&quot;</p>
<p>&mdash;&quot;Evet. Göğsünün tam ortasından vuruldu.&quot;</p>
<p>Kruger, gözüne bir şey kaçmış gibi üstüste kırpıştırdı gözlerini. Çukurdan bir inilti geliyordu. Adamlar oraya doğru koşuyorlardı, Kruger onlara engel oldu. &quot;O herifin bize zararı dokunmaz nasılsa. Biz öbür çukurlara bir göz atalım.&quot;</p>
<p>&mdash;&quot;Gereği yok,&quot; dedi Maag. &quot;Geberdi gitti hepsi. Her halde sayıca çok değillerdi. Şimdi ne yapacağız?&quot;</p>
<p>&mdash;&quot;Steiner'le Schurrbart'ı arayacağız,&quot; dedi Kruger. &quot;Ötekiler neredeler?&quot;</p>
<p>&mdash;&quot;Yaralandılar, Şurada yatıyorlar. Götürecek miyiz onları da?&quot;</p>
<p>Kruger bir an düşündü, sonra başını iki yana salladı. &quot;Sonra bakarız. Kaç kişiler?&quot;</p>
<p>&mdash;&quot;Beş.&quot;</p>
<p>&mdash;&quot;İyi. Belki birkaç kişi daha çıkar, o zaman hepsini birden götürürüz.&quot;</p>
<p>Öfkeli gözlerle süzdüler onu.&quot; Bana bak...&quot; dedi içlerinden biri;</p>
<p>&mdash;&quot;Kes,&quot; diye haykırdı Kruger. &quot;Size konuşun diyen olmadı. Neden gelmediniz peşimden?&quot;</p>
<p>Sert bakışından gözlerini kaçırdılar, karşılık vermediler. Yaylım ateşi kesilmişti; batıdan süren çatışmanın sesleri geliyordu hâlâ. El bombalarının patlayışını rahatlıkla duyabiliyorlardı. Tepeden bağırışmalar işitildi, aydınlatma fişekleri birbirini izliyordu. Kruger işaret verdi. Tepenin doruğunda birinci takımdan adamlarla karşılaştılar; adamlar heyecanla bağırıyorlardı.</p>
<p>&mdash;&quot;Ne oluyor?&quot; diyerek bir küfür salladı Kruger. Adamlardan biri, Rusların siperlere baskın yaptıklarını, Meyer'in elindeki bütün adamları toparlayıp onları püskürtmeye hazırlandığını söyledi.</p>
<p>&mdash;&quot;Öyleyse gidelim,&quot; dedi Kruger, yürüdü.</p>
<p>Birinci Takım da ardından geliyordu. Yüz adım kadar ötede büyük patlamaları çığlıklar izledi. Sonunda, Rusların açtığı gediğe vardılar. Hendekten çıkan birkaç karaltı koşmaya başladı ileri doğru. Bir an Meyer'in tok sesini duydular. Sonra kulakları yırtan bir gümbürtü oldu, Rus askerleri koşarak indiler yamaçtan, kaçıyorlardı. Kruger namluyu üstlerine boşalttı. Yeni bir fişeklik çıkaracağı sırada Steiner'le Faber'i gördü; birkaç metre ötesindeydiler. Bir saniye gördüklerine inanamıyormuş gibi süzdüler birbirlerini.</p>
<p>Kruger yine bastı küfürü. &quot;Schnurrbart nerede?&quot; Steiner yamaçtan aşağı baktı. Rusları püskürten Alman askerleri tek tek, ya da gruplar halinde dönüyorlardı.</p>
<p>Meyer de aralarındaydı. Steiner'i görünce, &quot;Ne var?&quot; diye sordu heyecanla.</p>
<p>Steiner omuz silkti. Gereksiz bir soruydu bu.</p>
<p>Kruger bir adım atıp öne çıktı: &quot;Çukurları temizledik!&quot;</p>
<p>&mdash;&quot;Gerçekten mi?&quot; Meyer çok şaşırmıştı. &quot;Şimdiye kadar neden söylemedin?&quot;</p>
<p>&mdash;&quot;Vakit mi oldu ki?&quot; diye homurdandı Kruger.</p>
<p>&mdash;&quot;Nasıl başardınız bu işi?&quot;</p>
<p>Steiner kısaca anlattı. &quot;Tam geri çekileceğimiz sırada sizin gösteri başladı. Biraz gecikseydiniz...&quot; Hollerbach'ı görünce durdu. Önündekileri iterek onun yanına yaklaştı. &quot;Schnurrbart nerede?&quot;</p>
<p>&mdash;&quot;Odadadır her halde,&quot; dedi Hollerbach.</p>
<p>&mdash;&quot;Nerededir?&quot;</p>
<p>Hollerbach kekelemeye başladı. &quot;Namlularımız boşalana kadar ateş ettik. Ruslar üstümüze gelince tepeye tırmanmaya başladık. Schnurrbart'ı görmedim.&quot;</p>
<p>&mdash;&quot;Ya!&quot; Steiner öfkeyle baktı ona. Sonra koşarak inmeye başladı yamaçtan; Kruger, Hollerbach ve Faber de ardından gittiler. Sonunda, buldular Schnurrbart'ı; yüzüstü yatıyordu. Steiner uzun bir süre baktıktan sonra eğildi, dikkatle inceledi onu. &quot;Yaşıyor,&quot; dedi boğuk bir sesle. &quot;Çabuk hastaneye götürelim.&quot;</p>
<p>Schnurrbart'ı usulca kaldırıp dik yamacı tırmandılar. Hastane ağzına kadar doluydu. Doktorların işi başlarından aşkındı; Schnurrbart'a bakacak birini bulmak çok güç oldu. Yerde yanyana yatan yaralılar arasında tanıdık yüzler gördü Steiner. Kapının yanında barsakları dağılmış bir adam yatıyordu. Yüzü kan içindeydi; tanınmayacak haldeydi.</p>
<p>Steiner ona bakarken içinde kabaran kusma isteğini güçlükle bastırdı, dişlerini sımsıkı kenetledi. Böylesine kötü yaralar almış birinin yaşaması inanılacak şey değildi.</p>
<p>Schnurrbart'ı bir battaniyenin üstüne yatırmışlardı. Kruger, onun miğferinin kayışını çözdü, bağırdı: &quot;Kafasından yaralanmış!&quot;</p>
<p>Steiner'in eli ayağı tutulmuştu, gözlerini yumdu. Sonra Faber'in sesini duydu: &quot;Deli misin sen? Sıyırmış geçmiş kurşun.&quot; Steiner derin bir soluk aldı. Gözlerini açtı.</p>
<p>Adamlar Schnurrbart'ın pantolonunu kesmişlerdi. &quot;Bacağından da yaralanmış,&quot; dedi Kruger.</p>
<p>&mdash;&quot;Baldırından,&quot; dedi Hollerbach. &quot;Kurşun delip geçmiş.&quot; Steiner, Schnurrbart'ın yüzüne bakacak kadar cesaretlenmişti. Şakağından sızan kan, kalın sakalının arasında kayboluyordu. Yüzü solgun, kirliydi, yanakları çökmüştü, bildik Schnurrbart'ı andıran yanı kalmamıştı. Onu görünce müthiş bir acı duydu Steiner. Boğazına bir yumruk takılmıştı, genzi yanıyordu. Korunağın gürültüleri, yaralı adamların iniltileri, yavaş sesle konuşan doktorlar ve hastabakıcılar, araçların çıkarttığı sesler, gömleklerinin kollarını sıvamış, oradan oraya koşuşan doktorların verdiği emirler, mumların ışığı, hepsi her şey cansız bir dekordu sanki. Karşısında, beş yıldır yanından ayrılmayan bir adamın sakalları uzamış, maskeli yüzü duruyordu.</p>
<p>Birileri tartışıyordu. Doktorlardan biri Kruger'e bağırıyordu. &quot;Çıkıp gidin buradan. Burası bekleme salonu değil.&quot; Steiner'e döndü sonra, &quot;özür dilerim çavuşum, odanın boşalması gerekiyor.&quot;</p>
<p>Steiner, adamlara dışarı çıkmalarını söyledi. İstemeyerek uydular emre. &quot;Siz durumun ne olduğunu söyleyin, ben de çıkacağım,&quot; dedi doktora, eliyle Schnurrbart'ı gösterdi.</p>
<p>&mdash;&quot;Bir dakika sonra bakacağım.&quot;</p>
<p>Biraz sonra geldi. Kanlı ellerini gazlı beze sildi,</p>
<p>Schnurrbart'ın önünde yatan adama baktıktan sonra durdu. &quot;Yaralı mısınız?&quot; diye sordu.</p>
<p>Steiner başını salladı. &quot;Ben değilim. Şu askerin durumunu öğrenmek istiyorum yalnız.&quot;</p>
<p>Doktorun Schnurrbart'ın üstüne eğilişini, sağ şakağın altındaki yarayı elleyişini sakin sakin gözlemeye çalıştı. &quot;Miğfer giymiyor muymuş bu?&quot;</p>
<p>&mdash;&quot;işte miğferi,&quot; dedi Steiner. Çelik miğfere bakarken gözleri iri iri açıldı korkudan. &quot;Şuna bakın!&quot; dedi kocaman deliği göstererek.</p>
<p>Doktor miğferi aldı elinden, inceledi. &quot;Çok şanslıymış doğrusu! Kurşun arkadan gelmiş, madeni delip dönmüş, dışarı çıkmış. Olacak şey değil.&quot;</p>
<p>&mdash;&quot;Yarası kötü mü?&quot; diye sordu Steiner.</p>
<p>Doktor yine Schnurrbart'ın üstüne eğilmişti. &quot;Yok canım. Hafif bir beyin sarsıntısı geçiriyor. Birazdan kendine gelir.&quot;</p>
<p>&mdash;&quot;Ya bacağı?&quot;</p>
<p>&mdash;&quot;Şimdiden bir şey söyleyemem. Kemik zedelenmediyse bir aya kadar ayağa kalkabilir.&quot; Öbür hastaya geçti.</p>
<p>&mdash;&quot;Neymiş?&quot; diye sordu Hollerbach dışarda.</p>
<p>Steiner elini salladı. &quot;Bir şey yokmuş. Dört haftaya kadar döner buraya.&quot;</p>
<p>Rahatlayarak iç çektiler. &quot;Salak,&quot; dedi Kruger sevinçle. &quot;O sarsak kafasını kollamasını kaç kere söylemiştim.</p>
<p>Pasternack'ı biliyor musun?&quot;</p>
<p>&mdash;&quot;Öldü mü?&quot; dedi Steiner kısık bir sesle.</p>
<p>&mdash;&quot;Öldü.&quot;</p>
<p>Steiner dudağını ısırdı. &quot;Başka ölen var mı?&quot;</p>
<p>&mdash;&quot;Maag,&quot; dedi Kruger. &quot;Mezarlığa götürdüler bile. Birliğin yarısı telef oldu. Haa, Meyer seni arıyor. Geleceğini söyledik.&quot;</p>
<p>&mdash;&quot;Beklesin biraz&quot; diye homurdandı Steiner.</p>
<p>Yüzbaşı Stransky tehlikeli serüvenler atlatmıştı. Önce harekâtın sonucunu korunağında beklemeye karar vermişken sonra fikrini değiştirmiş, Triebig'i de yanına alarak İkinci Bölüğe kadar gitmişti. Düşman saldırısı başladığında mevzilere yeni varmışlardı daha. Stransky hemen dönmüş, gerisin geri korunağına yollanmıştı. Varır varmaz da korkudan titreyen emir subayına adamları toplamasını korunağın önünde savunmaya hazır duruma geçirmesini emretmişti. Sonra, Alaya telefon edip bilgi vermişti durum hakkında. Çavuş Fetscher, eli tüfek tutan herkesi toparlayıp tabur karargâhına getirecekti, hem de derhal. Kaygılı alay kumandanına verdiği bilgiyi renkli ayrıntılarla süsledi; son mermiye kadar dayanmaktan söz etti. Biraz sonra Çavuş Fetscher muhabere subaylarıyla çıkıp geldiği sırada Teğmen Meyer telefon etti, düşmanın püskürtüldüğünü, mevzilerin yeniden ele geçirildiğini bildirdi. Sonuçta, Fetscher'le yanındakiler, içlerinden küfürler savurarak yine de rahatlayarak geri döndüler; alay kumandanı da mutlu haberi öğrenmiş oldu.</p>
<p>Artık Stransky Meyer ile Steiner'i bekliyordu, sabırsızdı. Kendi deyimiyle bu gibi &quot;kötü raslantıların&quot; nasıl geçiştirileceğini anlatıyordu Triebig'e. &quot;Her şey soğukkanlılığı yitirmemeye, çabuk ve kesin hareket etmeye dayanır,&quot; dedi.</p>
<p>Meyer ile Steiner geldiklerinde Stransky olaylar hakkında bilgi istedi Steiner'den. Üç subay kulak kesilmiş dinliyorlardı. Stransky sık sık hoşnutsuzluğunu belirten sözler söylüyor, Steiner de duymazlıktan geliyordu söylenenleri. Rapor bitince Stransky, Meyer'e döndü: &quot;Kötü. Demek Rusların hendeğe girmeleri önlenebilirmiş.&quot;</p>
<p>&mdash;&quot;Olağan koşullar altında elbet önlenebilirdi,&quot; dedi Meyer. &quot;Ama mevziler sağlam değildi bir, sonra adamlar kararsızdılar, kendi arkadaşları vardı ilerde. Tepeden çıkan adamların Ruslar olduğunu anlayıncaya kadar iş işten geçti.&quot;</p>
<p>&mdash;&quot;Farketmez,&quot; dedi Stransky sertçe. Masadan bir mum aldı, elinde döndürdü birkaç kere, sonra Steiner'e döndü. &quot;Böyle bir durumu önceden düşünmeniz gerekirdi. Baskın birliğinin kumandanı, bütün olasılıkları hesaba katmak zorundadır.&quot; Meyer güç tuttu kendini, karşılık vermedi. Steiner'in sesi duyuldu. &quot;Bana verilen görev, çukurları temizlemekti. Yüz kadar Rus askeriyle karşılaşacağımı ne ben biliyordum, ne de başkası.&quot;</p>
<p>&mdash;&quot;Hemen saldıracaktınız Ruslara,&quot; diyerek söze karıştı Triebig. &quot;O zaman buralara kadar gelemezlerdi.&quot;</p>
<p>Steiner küçümsercesine baktı ona. &quot;Saldırmayışımın nedenleri öylesine açık ki üstünde konuşmayı gereksiz buluyorum.&quot;</p>
<p>Stransky yumruğunu masaya indirdi. &quot;Sizinle aynı fikirde değilim. Bu gibi durumlarda ne yapılacağını bilmiyorsunuz siz.&quot; Meyer'e döndü. &quot;Keşke size verseymişim bu görevi.</p>
<p>Besbelli takım kumandanınızın yeteneklerini biraz büyütmüşüz.&quot;</p>
<p>Meyer, Steiner'e baktı. Daha önce aralarında geçen kırıcı konuşmaya karşın haksızlık edemezdi ona. Öfkesi sesinden belli oluyordu konuşurken: &quot;Size katılmıyorum kumandanım. Ben de bu durumda tamtamına Steiner'in davrandığı gibi davranırdım.&quot;</p>
<p>Stransky ona baktı. &quot;Bunu duyduğuma üzüldüm. Kendinizi birlik kumandanıyla bir tutacaksanız, siz bilirsiniz; yalnız iyi sonuçlar çıkmaz bundan.&quot;</p>
<p>&mdash; &quot;Yüzbaşı haklı,&quot; dedi Triebig yumuşak bir sesle. &quot;Bu gibi durumlar yalnızca serinkanlılık değil başka kişisel erdemler de ister. Çavuş Steiner'in kişiliğini biliyoruz. Davranışından kuşkulanmakta haklıyız.&quot;</p>
<p>Bir sessizlik oldu. Steiner'in yüzündeki kan çekilmişti. Meyer çabucak ayağa kalktı. &quot;Belki siz kişilik konusunda uzmansınız,&quot; dedi Triebig'e alayla, Stransky'ye döndü sonra. &quot;Başka emirleriniz var mı?&quot;</p>
<p>Stransky oturduğu yerden baktı ona; gözleri parlıyordu. &quot;Şimdilik bu kadar. Yarın sabah ölenlerin listesini getirirsiniz. Saat dokuzda raporunuzu bekliyorum.</p>
<p>Gidebilirsiniz.&quot;</p>
<p>Korunaktan birkaç adım uzaklaşmışlardı ki Steiner durdu. &quot;Yapmam gereken bir iş var,&quot; dedi usulca.</p>
<p>Meyer karanlıkta onun yüzünü göremiyordu ama sesinden ürktü. &quot;Başını belâya sokarsın,&quot; dedi, &quot;saçma bir şey yapma sakın.&quot;</p>
<p>Steiner başını salladı. Meyer bir an duraladı, sonra omuzunu silkip uzaklaştı.</p>
<p>Steiner yavaşça geriye döndü, biraz dolaştıktan sonra ağaçlar arasında görünmeyeceği bir yer buldu. Kumandanın korunağının önünde bir nöbetçi duruyordu. Steiner uzun bir bekleyişe hazırladı kendini. Plânını bütün ayrıntılarıyla gözden geçirdi yeniden. Oldukça basitti yapacağı. Bütün iş, o saatte başka bir yerde olduğunu doğrulayabilmesine dayanıyordu ki Kruger ile Hollerbach, Steiner'in yanlarında olduğu konusunda and içerlerdi seve seve; emindi bundan. Dakikalar birbirini izledi. Korunaklardan birinde ışık yandı. Bir adam yavaşça çıktı dışarı, çevresine bakındı, kapıyı örttü, gözcüyle biraz konuştuktan sonra ağaçların arasında yitip gitti. Steiner, eğri bir kütüğün arkasına gizlendi. Gözcü, tüfeğini öbür omuzuna aldı, bir ileri bir geri volta atmaya başladı. Neden sonra sağa doğru yürüdü, bahçenin batı ucuna geldi, durdu. Seçilmez olmuştu artık. Steiner tam ağacın arkasından çıkacağı sırada bir gürültü duydu.</p>
<p>Ağaçların arasında bir gölge belirdi, duraladıktan sonra kedi adımlarıyla Triebig'in korunağına yürüdü. Steiner meraklanmıştı. On dakika sonra Triebig göründü.</p>
<p>Kumandanın korunağından çıktı, sağına soluna bakmadan, dosdoğru kendi korunağına doğru ilerledi. Çıt çıkmıyordu içerde, konuşma falan duyulmuyordu. Steiner şaşırdı. Bir süre sonra kapının yanındaki pencereden görünen ufak ışık da söndü. Kuşkulanmış ti iyiden iyiye. Ne oluyordu acaba? Merakını yenemedi. Gözcünün kendisini göremeyeceğine emin olduktan sonra yavaşça yaklaştı, karanlıkta yoklaya yoklaya merdiveni indi, kapıda durup dinledi; tüfeğini kolunun altına sıkıştırmıştı. İçerde kıpırtı yoktu. Kapıyı usulca araladı, kayıverdi içeri.</p>
<p>Telâşlı birtakım hareketler oldu, sonra yine sessizlik çöktü odaya. Usulca kapıyı çekti, kapıya arkasını verip el fenerini yaktı. Ranzada iki adam yatıyordu; birisi Triebig'dı. Elinde tabancası, gözleri korkudan açılmış, el fenerinin ışığına bakıyordu. Triebig'in yanındaki askeri de görmüşlüğü vardı bir yerlerden; taburdandı. Steiner feneri masaya bırakırken, yerdeki giysilere takıldı gözü. Katlanılmaz sessizlik sürdü.</p>
<p>Steiner masanın çevresinden dolaşıp yatağa yanaştı, elindeki Rus tüfeğini sopa gibi tutuyordu.</p>
<p>&mdash; &quot;İndir şunu,&quot; diye fısıldadı tabancayı göstererek. Triebig kımıldamadı. Solgun yüzüne ansızın yürüyen kan, saçlarının diplerine, gözlerinin akına dolmuştu bir anda. Anlaşılmaz bir ses çıkardı, battaniyeyi çıplak omuzlarına çekmeye çalıştı. O sırada Steiner'in eli uzandı; battaniyeyi bir ucundan kavrayıp aldı üstünden, yere fırlattı.</p>
<p>- &quot;Kalk ayağa!&quot; diye bağırdı Triebig'e. Onun bileğine yapıştı, elindeki tabancayı sökerek alıp masanın üstüne koydu. Triebig ne yapacağını kestiremeden ayağa kalktı. Öbür adam duvara yapıştı, bacaklarını topladı. Çocuksu yüzünde öyle müthiş bir korku okunuyordu ki Steiner üzüldü onun adına.</p>
<p>&mdash;&quot;Kapıyı sürgülemen gerekirdi,&quot; dedi. &quot;O zaman suçüstü yakalanmazdın böyle de muz oğlu domuz.&quot;</p>
<p>&mdash;&quot;Ne istiyorsun benden?&quot; diye fısıldadı Triebig.</p>
<p>&mdash;&quot;Az kalsın unutuyordum.&quot; Steiner'in yüzünde yabansı bir gülümseme dolaştı. &quot;Hatırlattığın için teşekkürler.&quot; Triebig geri geri gidip duvara yapıştı, titriyordu.</p>
<p>&quot;Stransky'nin yanında hakkımda söylediklerinden ötürü seni dövmeye gelmiştim,&quot; dedi Steiner. &quot;Yalnız bağırmana nasıl engel olabileceğimi düşünüyordum. Şimdi seni rahat rahat dövebilirim, sesini çıkaramazsın.&quot;</p>
<p>&mdash;&quot;Çıkarırım,&quot; diye kekeledi Triebig.</p>
<p>Steiner başını salladı. &quot;Çıkaramazsın,&quot; dedi kesin bir ses le. &quot;Çıkarırsan yardıma gelenler burada neler olup bittiğini de anlarlar. Stransky ne der acaba?&quot;</p>
<p>Triebig dudaklarını oynattı ama sesi çıkmadı. Ansızın fırladı, giysilerinin bulunduğu yere koştu. Eğilip alacağı sırada, Steiner kabaralı çizmesiyle bastı elinin üstüne. Triebig bağırmak üzere açtı ağzını. Yalnızca bir inilti çıktı.</p>
<p>&mdash;&quot;Artık unutmazsın dediğimi.&quot; Dedi Steiner öfkeyle. Ayağını çekti, Triebig'i omuzundan tutup kaldırdı. &quot;İstersen ağzına bir mendil tık. Ses çıkarma da gerisi beni ilgilendirmez.</p>
<p>Unutma, kellen gider ha!&quot;</p>
<p>Ansızın indirdi yumruğunu. Triebig'in suratının ortasına indi yumruk. Kendini savunmaya çalıştı, gelgelelim Steiner'in yumrukları acımasız iniyordu birbiri üstüne. Bilekleri acıyana kadar vurdu Steiner. Sonra kaldırdı adamı, yatağın üstüne fırlattı.</p>
<p>Öbürü iyice yapışmıştı duvara.</p>
<p>&mdash;&quot;Adın ne senin?&quot; dedi Steiner. Çocuk karşılık vermedi.</p>
<p>&mdash;&quot;Adın ne senin?&quot; diye sertçe yineledi. &quot;Keppler.&quot;</p>
<p>&mdash;&quot;Bunun emir eri misin?&quot; Çocuk başını salladı.</p>
<p>&mdash;&quot;Kalk bakalım, giyin, defol git buradan! Konuşacak olursan savaş divanına veririm seni. Anlaşıldı mı?&quot; Çocuk usulca başını salladı. Triebig'in üstünden atlayıp yataktan indi. Steiner tüfeğini aldı, Triebig'e baktı: bayılmıştı. Ayılması epey sürerdi her halde. Keppler'e tek kelime söylemeden korunaktan çıktı. Usulca merdiveni tırmandı, çevresine bakındı.</p>
<p>Gözcünün karaltısı uzakta belli belirsiz seçiliyordu. Steiner onun arkasını dönmesini bekledi, iki büklüm koşarak ağaçların arasına daldı, yamacı tırmanmaya koyuldu. Gün doğmak üzereydi. Gece karanlığı sürüyordu daha. Tepenin gerisinden tek tuk tüfek sesleri duyuluyordu. Gece, usul usul eteğini çekiyordu yıldızlardan. Korunağına varınca Steiner durdu, Meyer'e gitmesi gerekip gerekmediğini düşündü.</p>
<p>Bölük kumandanı uyuyor olmalıydı. Karar veremeden baktı hendekten yana. Kendini kirli hissetti.</p>
<p>Ansızın bir ışık yaladı yüzünü. Şaşırarak başını kaldırdı. Doğuda gök açılıyordu. Ufuk alev alevdi, birkaç saniye sonra kocaman bir dalgayı andıran bir gümbürtü vurdu mevzilere.</p>
<p>Steiner basamakları koşarcasına indi, kapıyı bir tekmede açtı. Karşısında altı kişi vardı, şaşkın gözlerle yüzüne bakıyorlardı. Masanın üstünde bir mum, usul usul yanıyordu. Kapıyı çekti, saatine baktı.</p>
<p>&mdash;&quot;Saat daha üç,&quot; dedi Faber.</p>
<p>&mdash;&quot;Yaa,&quot; diye mırıldandı Steiner. &quot;Üç daha.&quot;</p>
<p>Yarbay Brandt, yarı giyinik ranzasında oturuyordu. Uykulu gözlerle pabuçlarına uzanırken Krimskaya'daki casuslara küfürler yağdırıyordu bir yandan: hani Rus saldırısı Mayıs ortalarında başlayacaktı? Belki de Ruslarla canciğer dosttular bu herifler, özellikle yanlış bilgi veriyorlardı.</p>
<p>Pabuçlarını giymişti, başını önüne eğip düşündü bir süre. Dışarda öyle bir gürültü vardı ki duyan, taş bir yoldan yüz tane kamyon geçiyor sanırdı. Korunaktaki eşya zangırdadı, pencerenin camı sallandı, mumun titrek ışığı sönmek üzereydi.</p>
<p>Ansızın telefon çaldı. Brandt, Kiesel'in sesini aldı. &quot;Başlıyor kumandanım.&quot;</p>
<p>&mdash;&quot;Zaten hiç durmamıştı ki,&quot; diye homurdandı Brandt. &quot;Beş dakikaya kadar burada olun &quot; Almacı yerine bıraktı, bir süre durdu. Baraj ateşiyle uyanmıştı uykusundan. Rüyasında operadaydı. Şimdi hangi operayı gördüğünü hatırlamıyordu. Belki de Figaro'nun Düğünü'ydü dedi, gözlerini kapayarak.</p>
<p>Kapı vuruldu. Üniformasını giyerken Kiesel girdi içeri. O anda telefon yine çaldı. Brandt koştu. &quot;General,&quot; diye mırıldandı Kiesel'e göz kırparak.</p>
<p>Ansızın yokoldu gülümsemesi. Başını düşünceli düşünceli salladı. &quot;Tabiî Generalim. Gerekli emirleri derhal veririm.&quot; Telefonu kapadı. &quot;Cephe boyunca şiddetli top ateşi açılacak. Bütün yedekler harekete geçirildi. General, Rusların şimdiye kadar böylesine bir saldırıya geçmediklerini söylüyor. Galiba beklediğimiz başımıza geldi.&quot; Santralle bir kaç kelime konuştu, &quot;işte,&quot; dedi öfkeyle. &quot;Cepheyle bağlantımız kesildi daha şimdiden.&quot;</p>
<p>&mdash;&quot;Telsiz var,&quot; dedi Kiesel.</p>
<p>Brandt başını salladı. &quot;Bağlantı kurmaya çalışıyorlar.&quot; Korunağın öbür köşesine yürüdü, bir şişe şnaps çıkarıp iki bardağa doldurdu. &quot;Bugün genel kuralı bozmak zorundasın,&quot; dedi, &quot;önümüzde ateşli bir gün var; sıcak bir şeyler indirelim mideye.&quot;</p>
<p>Kiesel başını salladı, içtiler. Brandt bardağını bıraktı masanın üstüne, saatine baktı. &quot;Üçü yirmi geçiyor. Uvertür iki saat sürer.&quot;</p>
<p>Zaman ilerledikçe, taburlardan gelen raporlar gitgide kötüleşiyordu. Stransky, ormanlık bölgenin kenarında motor sesleri duyduğunu bildirmişti. Kiesel mesajı okurken başını salladı. &quot;Stransky baraj ateşi sırasında bile motor sesi duyabiliyorsa,&quot; dedi, &quot;tanklar kapısına dayanmış demektir.&quot; Kısa bir süre sonra taburlarla bağlantı kurulmuştu ve Brandt kumandanlarla konuşma olanağını buldu. Cepheye yardım gönderdiğini söyleyerek güçlendirmeye çalıştı onları. Birkaç dakika sonra hatlar yine kesildi. Muhaberecilerin yarısı kabloları onarırken can vermişlerdi. Brandt vazgeçmelerini söyledi; saldırı başlayana kadar telsiz bağlantısı yeterdi.</p>
<p>Gök yavaş yavaş aydınlanıyordu. Ateş sesleri artmıştı, gittikçe yakınlaşıyordu düşman. Brandt Kiesel'e döndü; pencereden dışarı bakıyor, cigarasını içiyordu Kiesel. &quot;Gel,&quot; dedi &quot;bir de dışardan bakalım şu gösteriye. Ne dersin?&quot; Kiesel gülümsedi. &quot;İstemesem bile asıl fikrimi söyleyemezdim zaten. Bulunduğumuz durumların yüzde doksan dokuzunda terbiyeli olduğumuz ya da görev duygusu gözettiğimiz için cesaret gösteririz.&quot;</p>
<p>&mdash; &quot;Ya yüzde birinde?&quot; diye sordu Brandt.</p>
<p>Kiesel kapıyı aralayıp cigarasını dışarı fırlattı. &quot;Çılgınlığımızı ortaya vurmak için.&quot;</p>
<p>Hava, tam karşıdaki sarp yamacı görebilecekleri kadar ağarmıştı. Göğün donuk grisine gümüş çizgiler karışmıştı; yıldızlar ağır ağır siliniyorlardı. Tepenin ardından kesintisiz top ateşleri duyuluyordu Yamacı tırmanırlarken, &quot;Cehennem gibi,&quot; dedi Kiesel. Biraz daha ilerlediler, bir duvarla karşılaşmışçasına kalakaldılar sonra. Doğuda gözalabildiğine bir volkan uzanıyordu. Ufuk; kıvrılan, bükülen, püsküren bir canavardı; kocaman gövdesiyle titriyor, sapsarı alevler saçıyor, toprağa alev püskürtüyor, bir an bile boş durmuyordu. Karalı - mavili tepelerin arasında yıldız sağanaklarıyla dolu kapkara girintiler uzanıyordu.</p>
<p>Bıçak ucu gibi sipsivri tepeler, yanan göğe karşı dikiliyordu. Batıda, uzaklarda, ay gözü yarı kapalı bir kiklops gibi duruyordu gökte. Brandt, Kiesel'in omuzunu tuttu.</p>
<p>Biraz ötedeki sipere doğru yürüdüler, birkaç gün önce kumandanın emriyle kazılmış bir siperdi bu. Gözcüler için kazılmıştı; o yüzden de geniş mazgallar vardı kapısında.</p>
<p>İçerde Teğmen Spannagel ile karşılaştılar, İkinci Topçu Bölüğünün gözcülerindendi. Telsizi yanındaydı; beklenmedik konukları görünce sevindi. Spannagel'in telefonundan yararlanarak muhaberat birliğine nerede olduğunu bildirdi Brandt; mesajların oraya iletilmesini istedi. Sonra durumu sordu Spannagel'e. Teğmen ateşe hazır olduklarını bildirdi; telsiz bağlantıları sağlamdı, Rusları püskürtmeye yetecek kadar donanım da vardı ellerinde.</p>
<p>Brandt dürbünle karşıki tepeyi gözledi. Bu arada Kiesel ile Spannagel alçak sesle kendi aralarında konuşuyorlardı.</p>
<p>Serinkanlı görünmeye çalıştığı halde bu genç, ince yüzlü teğmenin sinirli olduğu apaçık ortadaydı. Durmadan ayak değiştiriyordu. &quot;Şu Rusların kullandığı kurşunların yarısı bizde olsaydı görürlerdi günlerini,&quot; dedi.</p>
<p>&mdash;&quot;Yeterince donanımın olduğunu söylemiştin,&quot; dedi Kiesel.</p>
<p>&mdash;&quot;Var, var tabiî ama saldırı başladığında kullanacağım. Ruslar ormanda gizlendikleri sürece bunları saçıp savurmanın gereği yok. Taburdan beş yüz mermi verdiler. Ne kadar çabuk tükeniyor, anlatamam!&quot;</p>
<p>&mdash;&quot;Biliyorum, biliyorum. Onların gücü ne sence?&quot; Spannagel omuz silkti. &quot;Bilmem. Rus seferi başlayalıberi taburdayım, böyle şey duymadım. Bir kulak verin bakın.</p>
<p>Böylesine bir harcamaya örnek bulabilmek için Birinci Dünya Savaşı'na dönmek gerek.&quot;</p>
<p>&mdash;&quot;Rusların bizi ne kadar ciddiye aldığını gösterir bu da,&quot; dedi Kiesel. &quot;Güney cephesinin hızlı taburlarıyla karşılaşacaklarını biliyorlar.&quot;</p>
<p>&mdash;&quot;Avutmayalım kendimizi. Cephede ne olup bittiğini bilmiyoruz.&quot;</p>
<p>Kiesel kaygıyla salladı başını. Saatine baktı. &quot;İki saattir sürüyor. Çok geçmeden bombardıman uçakları sökün eder.&quot;</p>
<p>&mdash;&quot;Sonra da tanklar. Daha elverişli bir arazi isteselerdi, bulamazlardı.&quot;</p>
<p>Brandt söze karıştı. &quot;Ateş bir - yirmi bir - nokta - dörtte yoğunlaşıyor galiba. Ruslar yolu kullanmayacaklar. Tepeyi almaya kalkışacaklar. O zaman anayolun üstündeki tank engelleri bir şeye yaramayacak. Arkadan saldırıya uğrayacağız.&quot;</p>
<p>&mdash;&quot;Tepeyi alırlarsa, yandık demektir,&quot; dedi Kiesel ciddi bir sesle.</p>
<p>Brandt'ın yanına yaklaşıp birlikte araziyi gözden geçirdiler. Göğün bulanık rengi gittikçe arınıyor, yeni doğan günün soğuk ışığında ufuktaki kızıllık silinmeye başlıyordu. Gün ışığı, doğudan tepelerin üstüne doğru yürüdü, alacakaranlıktan bir bir çıkardı toprağın yumuşak engebelerini. Tepelerin doruğunda duran bozumsu, kara toz bulutu dağılıyordu gitgide, gelgelelim daha uzaklarda doğuda yükselen duman bulutu yüzey şekillerinin seçilmesini engelliyordu.</p>
<p>Kiesel ansızın başını kaldırıp kulak verdi. Önceleri yalnızca havayı titreşimlerle dolduran ince bir vınlama duyuldu.</p>
<p>Sonra göğü baştan başa kaplayan bir uğultuya dönüştü bu ses. Hepsinin benzi atmıştı. &quot;İkinci adım,&quot; dedi Brandt serinkanlılıkla. &quot;Uçaklar.&quot;</p>
<p>Telefonun açı sesini duyunca irkildiler, Spannagel almacı kavradı, dinledi, Brandt'a döndü. &quot;General, kumandanım.&quot; Brandt telefonu aldı, omuzları ister istemez dikleşti. &quot;Evet Generalim?&quot;</p>
<p>&mdash;&quot;Sizin orada durum nasıl Brandt?&quot; Sesi tizdi, uzaklardan, sanki başka bir gezegenden geliyordu.</p>
<p>&mdash;&quot;Aynı,&quot; dedi Brandt. &quot;Siperleri bombardımana tutuyorlar. Büyük kayıp veriyoruz korkarım ki.&quot;</p>
<p>Dışarda korkunç bir gürültü oldu. Brandt gözucuyla bakınca Kiesel ile Spannagel'in duvara yapıştıklarını gördü.</p>
<p>Telsizciler yere kapaklandılar. Brandt almacı kulağına yapıştırdı; &quot;Generalim...&quot;</p>
<p>Hattın öbür ucundaki ses kaygılıydı. &quot;Ne oluyor? Brandt ne var?&quot;</p>
<p>Siper sallanmaya başlamıştı. Kulakları sağır eden bir gürültü bütün sesleri bastırdı... Brandt boştaki eliyle dirseğe tutundu, tavana baktı. Telefondaki ses susmuştu. Mazgaldan içeri kapkara bir duman sızıyordu. Kiesel'in haykırdığını duydu. Tavandaki tahtaların arasından toprak yağmaya başlamıştı; her yan beyaz bir duman içindeydi. Brandt öksürdü. Telefonu bırakmıştı, bacakları titriyordu, yere yığıldı usulca, sırtını duvara verip soluk almaya çalıştı.</p>
<p>Birkaç dakika sonra patlama sesleri azaldı, havadaki duman bulutu yavaş yavaş dağıldı. Brandt ayağa kalkıp Kiesel'e baktı; kapının yanında duruyordu Kiesel, elini gözlerine siper etmişti. Spannagel yerdeydi.</p>
<p>Kiesel elini yüzünden çekti, gözlerini kırpıştırdı. Brandt'la gözgöze gelince başını salladı. &quot;Üçüncü adım,&quot; dedi bağırarak. &quot;Muhabere merkezindeki baraj yıkılıyor.&quot;</p>
<p>Emir almışçasına hep birden koştular, mazgaldan dışarıya baktılar. Havada motor sesleri vardı. Çeşitli bölgelerden gelen patlamalar, bombardımanın daha bitmediğini gösteriyordu. Subaylar, bütün araziyi kaplayan beyaz sise bakakaldılar. Kiesel, yıllarca önce bir dağın doruğuna çıktığında duyduklarını andı; bulutlardan yapılmış aşılmaz bir şeddin üstünde bulmuştu kendisini.</p>
<p>Kumandan kolunu tutuyordu. &quot;Duman,&quot; diye haykırdı Brandt. &quot;Sis bombaları attılar.&quot; Sahra telefonuna doğru koştu, manivelayı çevirdi. Hat&quot; ölüydü.</p>
<p>Kapıya doğru giderken içeri girmekte olan biriyle çarpıştı. Adam hazırola geçti hemen. &quot;Saldırıya geçiyorlar kumandanım. İkinci Taburdan telsiz aldık: tanklar yaklaşıyorlar, topçular hazır olsun.&quot;</p>
<p>Telsizciler iş başındaydılar, kulaklıklarını takmışlardı ki, eski sinirliliği kalmayan Spannagel'deydi gözleri; Spannagel Kiesel'in yanında duruyordu Doğruldu. Sesi serinkanlı, emin ve pürüzsüzdü: &quot;Ateş emri.&quot;</p>
<p>&mdash; &quot;Ateş emri,&quot; diye yineledi telsizcilerden biri tekdüze sesiyle, Spannagel yine dürbüne uzandı. &quot;Bütün tabur: ateş!&quot; Saldırı otuz kilometrelik cephe çizgisine yöneltilmişti; merkez, Krimskaya'nın batısındaki mevzilerdi. Büyük bir ilerleme kaydedilmedi; oysa Almanlar, yirmi ya da otuz Rus tümeninin birden harekete geçtiğini düşünmüşlerdi. Saldırı birkaç tank tugayının yoğun sis bombalarının koruyuculuğu altında siperleri darmadağın etmeleriyle başlamıştı.</p>
<p>Almanların gösterdikleri büyük çabaya karşın Ruslar 121.4 Tepesinin doruğuna vardılar. O günkü raporda belirtildiğine göre, Kuban köprübaşına yöneltilen saldırıda Ruslar, Birinci Dünya Savaşı'ndakini andırır ölçüde malzeme kullanmışlardı. Yer yer sızmalar olduysa da karşı saldırılar karşısında dayanamayıp geri çekilmişti düşman.</p>
<p>O sabah, 121.4 Tepesindeki askerler bir çığ gibi gelen Rus piyadelerine karşı koyacak güç göremiyorlardı çevrelerinde. Topçulardan sağ kalanlar, yerle bir olmuş siperlerden delicesine kaçıyor, Tabur Kumandanlığına ulaşmaya çabalıyorlardı. Kurtulanları biraraya topluyordu Triebig, kumandanlık karargâhının savunuşuyla görevlendiriyordu.</p>
<p>Steiner'in adamları eski yerlerindeydiler; bu mevkileri ne kadar tutabileceklerini kendileri de kestiremiyorlardı. Üç saat süren saldırı sırasında tam bir uyuşukluk içinde yerlerinde kalmış, sayısız cigara içmiş, tek kelime konuşmamışlardı.</p>
<p>Dışarda seslerin kesildiği, uçak motorlarının uğultusu dindiği an Steiner tüfeğini kapmış, çelik miğferini başına geçirdiği gibi tepedeki hendeğe dalmıştı; Faber, Kern ve ötekiler ardından geliyorlardı. Beyaz bir duman bulutu içinde gözgözü görmüyordu; adamlar öbür makineli tüfek yuvasını güçlükle bulabildiler. Deliğin kenarında durmuş, her yanı örten duman bulutunu kaygıyla inceliyorlardı. Steiner tüfeğini omuzuna astı. &quot;Ben Meyer'e bakayım,&quot; dedi. &quot;Makineli tüfeği yerleştirin; biraz sonra yine başlayacak.&quot;</p>
<p>Faber omuz silkti. &quot;Korkarım kimseyi bulamayacaksın. İşler yolunda gitmezse nerede buluşacağız?&quot;</p>
<p>&mdash; &quot;Tabur kumandanlığında,&quot; dedi Steiner. &quot;Yalnız son kurşununuzu harcamadan gelmeyin.&quot; Bir an oyalandı, oduncunun tüfeğe yeni bir şerit geçirişini gözledi. Kern çömelmişti, yüzü boyuna seyiriyordu. Sinirleri iyice bozulmuştu. Kern ile Faber'in yanısıra üç kişi daha vardı siperde. Onlar biraz daha sakindiler, oysa ki cepheye son gönderilen acemilerdendiler. Acemiler için ne kadar güç bir başlangıç, diye düşündü Steiner, acıyarak baktı onlara.</p>
<p>Birdenbire Schnurrbart'ın yanlarında olmadığı geldi aklına.</p>
<p>İyi ki o girmemişti bu çatışmaya. Ama Hollerbach'la Kruger mutlaka... Dalgın dalgın atladı hendeğe, çevresine bakındı, kulak kesildi. Üç metro öteyi göremiyordu. Her yönden tek tük tüfek sesleri geliyordu. Biraz sonra motor gürültüleri duyuldu yine. Bu seslerin havadan mı yoksa aşağılardaki tepenin yamacından mı geldiğini anlayamadı. Bir süre durdu, ne yöne gideceğini düşündü. Hollerbach'ın korunağı tabur kumandanlığının yakınlarında olduğuna göre, Kruger solda bir yerlerdeydi her halde, bölük kumandanlığının oralarda.</p>
<p>Motor sesleri gittikçe yükseliyordu; inceleyecek zamanı kalmamıştı. Önce Kruger'ı aramaya karar verdi; böylece Meyer'le de bağlantı kurabilecekti. İki büklüm, acele acele yürüdü ana siperde. Duvar yer yer çökmüştü, birçok yerlerde kocaman toprak kümeleri yolunu kesiyordu. Piyadeler yerlerinde değillerdi. Tedirginliği artıyordu. Ansızın yolunun üstünde yatan bir adamla karşılaştı, başı gövdesinden kopmuş, biraz ötedeki toprak yığınına karışmıştı. Ağız korkunç bir çığlık atmak için aralanmıştı, kendisini yardıma çağırıyordu sanki. Steiner gözlerini kapayıp başın üstünden atladı. Bir kafa altı üstü, diye düşündü, bir kafa. Bütün gövdesini titreme almıştı.</p>
<p>Hendek sert bir eğimle sola kıvrılıyordu. Bölük kumandanlığı öbür dönemeçteydi mutlaka. Farkında olmadan adımlarını hızlandırdı. Tam önünde bir bombanın açtığı korkunç Hendek sert bir eğimle sola kıvrılıyordu. Bölük kumandanlığı öbür dönemeçteydi mutlaka. Farkında olmadan adımlarını hızlandırdı. Tam önünde bir bombanın açtığı korkunç bir uçurum duruyordu. Kapkara kesilmiş toprakta tahta parçaları ve molozlar görünüyordu; koyu bir duman çökmüştü çukurun dibine; beyaz bir göl olmuştu. Steiner parmaklarıyla hendeğin sert, toprak duvarını yokladı.</p>
<p>Bacakları uyuşmuştu ansızın, adım atamıyordu. Bölük kumandanlığı, diye düşündü, Teğmen Meyer! Birkaç saniye olduğu yerde kaldı, sonra çukurun çevresinden dönüp yavaş yavaş yoluna devam etti.</p>
<p>Duman daha da artmıştı şimdi; yerler yapış yapıştı. Derken bir korunak daha çarptı gözüne, içeri baktı. Hiç düşünmeden, umutlanmadan bakmıştı. Şaşkın kalakaldı.</p>
<p>Önce bir sırt gördü, geniş, bildik omuzlar. Ağzını açtı, sesi çıkmıyordu. Ama karşısındaki sırtın kımıldadığını görünce hemen süründü içeri, elini tanıdık omuza koydu. Adam döndü birden; Steiner, Kruger'le göz göze geldi. Ses çıkarmadan birbirlerine baktılar.</p>
<p>Kruger mazgal deliğine döndü yine. &quot;Geliyorlar,&quot; dedi. Sesi bir tuhaftı, canlılıktan yoksundu.</p>
<p>&mdash;&quot;Tanklar,&quot; diye fısıldadı Steiner. Ağır makineli tüfeğin öbür yanına geçti. Motorların uğultusu gitgide fazlalaşıyor, yaklaşıyordu. Çelik şangırtıları duyuluyordu. Görüş alanı artıyordu. Duman perdesi tepeden aşağı doğru kayıyordu; artık sarp yamacın birkaç metre ötesini görebiliyorlardı.</p>
<p>Yalnız daha aşağılarda duman koyu bir çorba gibiydi, tembel doğuya, doğmak üzere olan güneşe doğru akıyordu.</p>
<p>&mdash;&quot;Yanlarında piyadeler de varsa,&quot; dedi Steiner, &quot;buradan çıkamayız.&quot;</p>
<p>Kruger başını salladı. Yüzü bir maske gibi anlamsızdı.</p>
<p>&mdash;&quot;Öbürleri neredeler?&quot; diye sordu Steiner.</p>
<p>&mdash;&quot;Bilmiyorum. Bombalar atıldığında korunaktaydılar.&quot;</p>
<p>&mdash;&quot;Sen neredeydin peki?&quot;</p>
<p>&mdash;&quot;Buradaydım.&quot;,</p>
<p>&mdash;&quot;Bütün saldırı boyunca mı?&quot; diye haykırdı Steiner. Kruger başını salladı. &quot;Seni bekliyorduk,&quot; dedi güçlükle, büyük bir çaba harcayarak konuşuyordu. &quot;Hollerbach'la ben. iki buçuğa kadar bekledik; gelmediğini görünce Hollerbach gitti, ben de...&quot; omuz silkti... &quot;benim uykum yoktu. Makineli tüfeğin başındaki oğlandan nöbeti devraldım, tam o sırada başladı işte. Çıkamazdım artık, oturdum bekledim, sonra bombalar düştü, korunaklar göklere uçtu ve...&quot; Sustu. &mdash; &quot;Korkunç bir şey,&quot; dedi Steiner.</p>
<p>Kruger yavaşça başını çevirdi. &quot;Asıl korkunç olan, benim burada tek başıma dört saat oturuşumdu. Yalnızlıktan kötü hiç bir şey yok. Öğrendim artık.&quot;</p>
<p>Motorların gümbürtüsüne kulak verdiler. Ses öylesine yakından geliyordu ki tankları neden göremediklerine şaştılar. Kruger bacaklarını iki yana açmış, makineli tüfeğin başında duruyordu.</p>
<p>Ansızın başını kaldırdı. Tam tepelerinde bir gümbürtü oldu, ses yükseldi gittikçe, sonra aşağılardaki bulut yığınına dalıp kayboldu. &quot;Bizim baraj,&quot; dedi Kruger bağırarak.</p>
<p>, Aşağıdan yükselen kara bulutun tankların sesini bastırışına kulak verdiler. Daha önce davranmaları gerekirdi, dedi Steiner. Neden bunca zaman bekledi bu sersemler? Aşağıda kaynayan kazandan koca bir namlu yükseldi önce, çelik zırhlı bir tank yamaçtan yukarı tırmanmaya başladı, bir düzine kadar Rus piyadesi tanka tutunmuştu; Steiner garip bir coşkuyla baktı tanka. T-34 diye düşündü... hep bu lanet T-34'ler.</p>
<p>Kruger'in makineli tüfeği çevirişini, ateşe başlayışını kayıtsız bakışlarla izledi. Tanktaki adamlar taş gibi yuvarlanıyorlardı sarp yamaçtan aşağı; kaynayan duman kümesi yutuveriyordu onları. Tank ilerledi, ilerledi, sonra gözden kayboldu. Tek kurşun atmadan. Ne var ki başka bir tank vardı ardında, ondan sonra da başkaları. Kruger, makineli tüfeği yerinden söktü, &quot;Hadi,&quot; dedi, &quot;gidiyoruz!&quot; Steiner belli belirsiz başını salladı. Müthiş bir uyuşukluk sarmıştı bedenini, adım atacak hali yoktu. &mdash; &quot;Hadi,&quot; diye bağırdı Kruger.</p>
<p>O sırada tanklar başladılar. Tank toplarının gümbürtüsü bütün gürültüleri bastırıyordu; patlamalar yamacın yukarılarında kulakları yırtarcasına yankılanıyordu. Yüzlerce makineli tüfeğin sesi &quot;Oooorraaay!&quot; bağırtılarına karıştı.</p>
<p>Kruger'le Steiner yere çömeldiler, kapıya bakmaya başladılar. Ruslar hendeğe girmişlerdi besbelli. Alman barajı geri çekilmişti anlaşıldığına göre; topçular bir süre mevzileri dövmüşler, sonra tepeye çekilmişlerdi.</p>
<p>Bizi gözden çıkardılar, diye düşündü Steiner. &quot;Artık kurtulamayız buradan,&quot; dedi. Sesi gürültüde duyulmadı.</p>
<p>&mdash; &quot;Artık çok geç!&quot; diye bağırdı Kruger kulağına.</p>
<p>Steiner başını salladı. Hiç bir şey hissetmeden Kruger'in kapkara yüzündeki beyaz çizgilere baktı. Yıkasa yüzünü, diye düşündü, koşup yıkaması gerek hemen. Düşüncesinin saçmalığını kavrayınca usulca güldü. Tam o sırada bir karaltı çarptı gözüne, oturduğu yerden üstüste ateş etti.</p>
<p>Karaltı kayboldu. Steiner Rusların neler yapacağını kestirebiliyordu. Biraz sonra el bombaları, birbirine sıkı sıkı bağlanmış patlayıcı maddeler gelecekti. Gözlerini kapayıp binlerce parçaya ayrılacağı anı beklemekten başka yapacak şeyi yoktu. Soluk almaya bile cesaret edemeden hendeğe baktılar. Günışığı sızıyordu.</p>
<p>Bıkkın, çaresizlik içinde sonunu beklerken Gertrud'u düşündü Steiner. Belki de bir mektup gelirdi bugün. Tabiî geri yollanırdı; Fetscher kırmızı bir kalemle, &quot;Gefailen für Gross Deutschland&quot; yazardı zarfın üstüne. Şimdiye kadar kaç zarfa yazmıştı bu sözcükleri. Gursuf'taki karşılaşmada savaşın genel çizgisi içinde ufacık bir olay olarak kalırdı.</p>
<p>Dayanılmaz bir bekleyişti bu. Kruger yavaşça sürünmüş, dışarı bir göz atmıştı. Sessizdi dışarısı. Motor gürültüleri uzaklaşmıştı, kurşun vızıltıları yamacın üst kesimlerinden geliyordu artık. Yalnız arasıra bir Alman makineli tüfeğinin takırtısı duyuluyordu. Topçu ateşleri kesilmişti. Kruger son derece ağır hareket ederek girişe doğru yürüdü, birkaç dakika kımıldamadan durduktan sonra başını dışarı uzattı, hendeğe göz attı.</p>
<p>Steiner arkasından baktığı halde onun bedeninin birdenbire gevşediğini sezdi. Çabucak yanına gitti, tüfeği elindeydi. &quot;Bir şey yok burada,&quot; dedi Kruger şaşkınlıkla. Hendek bomboştu; Rusların izi bile kalmamıştı.</p>
<p>Yalnız sol yandan yeni bir ses geliyordu; hendek boyunca koşan insanların çizmelerinden çıkacak bir patırtı. &quot;Ruslar geliyor,&quot; diye kekeledi Kruger.</p>
<p>Steiner dizüstü çöküp tüfeğini doğrulttu. Ayak sesleri yaklaştı; bir soluma duyuldu, sonra adamlar gördüler... yok Ruslar değildi bunlar. Üçüncü Bölüğün askerleriydi.</p>
<p>Canlarını dişlerine takmış kaçıyorlardı, silâhı yoktu çoğunun, üniformaları yırtıktı, yüzleri kan içindeydi.</p>
<p>Kruger rahat bir soluk aldı. Sonuncu adam da gittikten sonra peşlerinden koşmak istedi ama Steiner engel oldu. &quot;Dur,&quot; diye fısıldadı, &quot;kalabalıktan kaçın.&quot; Kulak verdiler.</p>
<p>Ansızın, son derece yakınlarda bir yerde bir motor uğuldadı, korku çığlıkları yükseldi; topların ardından makineli tüfek, ateşe geçti. Ancak el bombalarının çıkarabileceği çatırtılar, gözleriyle görmedikleri bu dramı tamamladı.</p>
<p>&mdash;&quot;Rusların kucağına düştüler,&quot; diye fısıldadı Kruger. Steiner çatlak dudaklarını diliyle ıslattı. Hendeğin kenarından bakmak için karşı konmaz bir istek duyuyordu ama kendini tuttu.</p>
<p>Kruger, elindeki tüfeğe umutsuz bir kurtuluşun anahtarına bakarcasına baktı. Sonra omuzunu silkti. &quot;Olmaz,&quot; diye mırıldandı, &quot;geri dönemeyiz. Burada kalacağız.&quot; Onun çaresizliğine güldü Steiner, ama gülümseyiş, yadırgı kalıyordu yüzünde. Umutlu değildi hiç, yine de en kötüsünü atlattıklarına ilişkin bir inanç belirmişti yüreğinde.</p>
<p>Düşünceleri gittikçe berraklaşıyordu.</p>
<p>&mdash; &quot;Burada kalamayız,&quot; dedi kesin bir sesle. &quot;Ruslar neredeyse gelirler. Bütün hendeği tarıyorlar baştan başa. Yoksa o adamlar neden kaçsınlar?&quot;</p>
<p>Kruger burnunu kaşıdı. &quot;Bilmem. Burada kalırsak gelecekler, dışarı çıkarsak, biz onlara gitmiş olacağız. Öbürleri gibi.&quot; &quot;Ama bir kere denemeliyiz şansımızı,&quot; dedi Steiner. &quot;Yanımdan ayrılma.&quot; İki büklüm olup hendek boyunca yürümeye başladı, sağa doğru. Kruger tüfeğini sağ eline aldı. Bölük kumandanlığı korunağının yıkıntılarına ulaştılar, çukura girip öbür yana tırmandılar. Her yer öylesine sessizdi ki çizmelerinin gıcırdamasına engel olmak için parmak ucunda yürüyorlardı. Yalnız tepenin oralardan tek tük tüfek sesleri duyuluyordu.</p>
<p>Steiner'in korunağına gelince içeri bir göz attılar. Kapı açıktı. Kimseler yoktu. Yolun asıl güç bölümü şimdi başlıyordu; emekleyerek ilerlediler. Köşelerden birini dönerken, bir bombayla hendeğin dibine çakılmış bir adam gördüler. Bombanın kanadı sırtında vantilatör gibi duruyordu; kırmızı maden güneş ışığında yanıyordu pırıl pırıl. Sırtından, sonra da göğsünden geçip yere çivilemiş adamı, diye düşündü Steiner. Gözlerini kapadı, adamın barsaklarına basarak yürüdü. Kruger hemen ardından geliyordu. Yüzleri kir içindeydi, alınlarından akan ter gözlerine giriyordu.</p>
<p>Şuraya buraya saçılmış araçların, üniforma parçalarının, yarı yıkık hendek duvarına çarpıp dağılmış insan kol ve bacaklarının üstünden yürüdüler; 121.4 Tepesinin çorak toprağı; balmumundan yüzler, sıkılı yumruklar ve kanlı bez parçalarından oluşan bir döl yatağını andırıyordu artık. Tek bir et parçası haline gelmiş üç cesedin yakınından geçtiler; adamların ağızları açıktı, tepelerin üstünde masmavi Uzanan göğe küfürler yağdırıyorlardı sanki.</p>
<p>Steiner yüzüne vıcık vıcık yapışan sıvıyı silerken tepeden bir ses yükseldi; hemen yere kapaklandılar. &quot;Stoy!&quot; diyordu ses. Durdular. Bir Rus makineli tüfeğinin takırtısı duyuldu. O anda ayağa fırladı Steiner, duvarın üstünden sarkıp delicesine ateş ettikten sonra koşarak ilerledi. Kruger soluk soluğa, arasıra tökezleyerek geliyordu ardından. El bombaları patlıyordu; bağırtılar yükseliyordu hendekten. Bir ara, kürk Kalpak giymiş esmer bir yüz göründü. Steiner nişan almadan ateş etti. Yüz çekildi; karanlık bir nesne ıslık çalarak üstlerine doğru yuvarlandı. Steiner el bombasını görünce gözleri iri iri açıldı, kendini sırtüstü yere fırlatacağı sırada Kruger'in soluğunu duydu ensesinde. Bombanın üstünden atladı, bir sıçrayışta hendeğin öbür dönemecine vardı, yere yattı. Bir patlama öldü, o sırada ağır bir gövde düştü üstüne. Kruger'in sesini duydu; bir el gövdesini kaldırdı yerden; Kruger'in şaşkın yüzüyle karşılaştı.</p>
<p>&mdash; &quot;Yürü,&quot; diye homurdandı Kruger, &quot;hadi, hadi yürü.&quot; Yorgunluktan bitkin bir halde, sendeleyerek ilerlediler; bağırtılar ve tüfek sesleri gittikçe hafifliyordu. Ansızın durdular. Dokuz on metre ötelerinde yolu bir Rus tankı kesiyordu, &quot;işimiz tamam,&quot; dedi Kruger. Canavarın kulesi döndü döndü; öyle ki top tam üstlerine çevrilmişti artık.</p>
<p>Steiner boğuk bir ses çıkararak ileri atıldı, Kruger de ardından geldi; tek beden gibiydiler.</p>
<p>Alay Kumandanlığında olaylar hızla gelişiyordu. Saldırı biter bitmez Brandt haber merkezine koşmuş, gelen raporları incelemiş. Tümeni aramıştı. Durumun kötülüğünü bütün ayrıntılarıyla anlatmış, generalden Stuka'ların yardımını istemişti. Biraz sonra Kiesel gelmişti korunağa; Rus saldırısının İkinci Tabur mevzilerinin önünde hızını kaybettiğini, yalnız Birinci Tabur'un bulunduğu tepedeki siperlerde olanca hızıyla sürdüğünü bildirmişti. Bu arada ürkütücü mesajlar gelmişti Stransky'den. İkinci ve Üçüncü Bölüklerden artakalan askerlerin tabur kumandanlığında toplandıklarını bildiriyordu. Evet, ana savunma hattı, 121.4 Tepesinde çökmüştü; hiç kuşku yoktu. Topçu ölçmecisinin dürbününden Brandt durumun umutsuzluğunu kendi gözleriyle görmüştü zaten. Korunağında masadaki haritaların üstüne eğilmiş duruyordu; yanında Kiesel ile alaydan iki subay vardı.</p>
<p>Brandt başını kaldırdı. &quot;Gedik, Gausser'in kesiminde açılmış olsa gerek,&quot; dedi üzüntüyle. &quot;Yitirilecek vaktimiz yok.</p>
<p>Yardım Alayı gelene kadar beklersek gecikiriz. Bakın.&quot; Subaylar başlarını haritaya uzattılar. &quot;Vogel'e bir şey olmamış,&quot; diye sürdürdü Brandt. &quot;Mevzileri tutuyor hâlâ. Ruslar tepenin doruğuna varınca arkadan kuşatacaklar onu.&quot;</p>
<p>&mdash; &quot;Korner'in bölüğü ne durumda?&quot; Soruyu, muhabere subaylarından Teğmen Mohr soruyordu.</p>
<p>&mdash;&quot;Korner'in durumu sağlam,&quot; diye karşılık verdi Brandt. &quot;En az tehlikede olan o. Sağ kanatta Stransky var; dağılan askerleri kumandanlıkta toplayıp on dakikaya kadar saldırıya geçecek.&quot;</p>
<p>&mdash;&quot;Alay yedekleriyle birlikte mi?&quot; diye sordu Kiesel.</p>
<p>&mdash;&quot;Hayır. Yedekleri beklersek Vogel kuşatılır dört yandan. Ona ve Stransky'e telsizle gereken emirleri verdim. Vogel, tabur kumandanlığına kadar uzanan mevzileri bırakıp güneyden tepeye saldırıya geçecek, Stransky ile de orada buluşacaklar.&quot;</p>
<p>&mdash;&quot;Anlıyorum,&quot; dedi Kiesel. &quot;Yani ana savunma hattı artık tepenin çevresinde dolanmayacak da üstünden geçecek. Cephe yeniden düzenlenmiş olacak böylelikle.&quot;</p>
<p>&mdash;&quot;Anlıyorum,&quot; diyerek söze karıştı Mohr. &quot;Yalnız ilerleyen Rus birlikleri -ki büyük çoğunluğu tank birlikleri olsa gerek- Stransky ile Vogel'in ileri hattaki boşluğu doldurmak üzere buluşacakları noktanın batısına onlardan çok daha önce varacaklar.&quot;</p>
<p>&mdash; &quot;Orası doğru,&quot; dedi Brandt çenesini sıvazlayarak. Yalnız tek başına kalan Rus gücü, Kanskoye'den saldırıya geçen alayla karşılaşacak. İçinizi rahatlatmak için söylüyorum, alay en yeni silâhlarla donatılmıştır.&quot;</p>
</body>
</html>