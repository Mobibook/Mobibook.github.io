<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_25">IV</h2>
				<p class="normal">Bu sırada kapı usulca açıldı ve odaya ürkek ürkek çevresine bakınarak genç bir kız girdi. Hepsi birden şaşkınlıkla ve ilgiyle ona döndüler. Raskolnikov önce tanıyamadı kızı. Sonya Semyonovna Marmeladova idi bu. Dün kendisini ilk kez gördüğünde, ortam öyle bir ortamdı, koşullar öyleydi ki, hatta kızın üstünde öyle bir elbise vardı ki, belleğinde bambaşka bir yüzün hayali kalmıştı. Şu anda karşısında duransa, gösterişsiz, hatta yoksulca giyimli, çok genç, neredeyse bir kız çocuğunu andıran genç bir kızdı. Davranışları ince, gösterişten uzaktı. Tertemiz yüzünde hafif bir korku izi vardı. Çok sade, gündelik bir elbiseyle, modası geçmiş, eski bir şapka giymişti. Yalnız, elinde yine o şemsiyesi vardı. Birdenbire kalabalık bir odayla karşılaşınca, utanmanın da ötesinde, büsbütün şaşırdı, küçük bir çocuk gibi ürktü, hatta gerisingeri odadan çıkmaya davrandı.</p>
				<p class="normal">— Ah, siz misiniz! –dedi Raskolnikov büyük bir şaşkınlıkla; sonra kendisi de utandı.</p>
				<p class="normal">Birden annesiyle kız kardeşinin, Lujin’in mektubundan “uygunsuz” bir kız üzerine bir şeyler bildiklerini hatırladı. Daha şimdi Lujin’in kara çalmalarına karşı çıkmış, kızı ilk kez o gün gördüğünü söylemişti, oysa şu anda kız birdenbire odasına giriyordu. Öte yandan, “uygunsuz yolda” ifadesine hiç karşı çıkmadığı aklına geldi. Bütün bunlar bulanık bir biçimde ve bir anda gelip geçmişti kafasından. Ama dikkatlice bakınca kızcağızın acınası bir durumda olduğunu gördü; öylesine acınasıydı ki hali, Raskolnikov’un yüreği sızladı. Hele kızın korkudan gerileyip odadan çıkacak gibi olduğunu görünce, bir anda sanki altüst oldu.</p>
				<p class="normal">— Sizi hiç beklemiyordum, –dedi, gözleriyle onu durdurmaya çalışarak.– Lütfen, oturmaz mısınız? Herhalde Katerina İvanovna gönderdi sizi… Oraya değil, lütfen şuraya buyrun…</p>
				<p class="normal">Sonya içeri girdiği sırada odadaki üç iskemleden kapının hemen yanındakinde oturmakta olan Razumihin, kızın içeri girebilmesi için yerinden hafifçe doğrulmuştu. Raskolnikov kıza önce divanda Zosimov’un oturduğu yeri göstermişti, aynı zamanda yatak olarak kullandığı divanın biraz fazla samimi olabileceğini unutmuştu, sonra hemen Razumihin’in iskemlesini gösterdi.</p>
				<p class="normal">— Sen de şuraya otur, –dedi Razumihin’e, Zosimov’un yerini göstererek.</p>
				<p class="normal">Sonya korkudan titrercesine oturdu, sonra ürkek ürkek iki kadına baktı. Nasıl olup da bunlarla aynı odada oturabildiğine şaşıyor gibiydi. Bu düşünceyle birden öylesine ürktü ki, hemen ayağa kalktı, doğruca Raskolnikov’a dönerek:</p>
				<p class="normal">— Ben… size… şöyle, bir dakika için uğramıştım… –diye kekeledi.– Rahatsız ettiğim için, bağışlayın. Katerina İvanovna gönderdi beni, başka kimsesi yoktu gönderecek… Katerina İvanovna yarın sabah bize öğle yemeğine… yani, yarın sabah Mitrofan Kilisesi’nde yapılacak sabah duasına, sonra da bize… yani ona, öğle yemeğine buyurmanızı rica etmemi istedi benden… Bu onuru bizden esirgememenizi… size iletmemi emretti.</p>
				<p class="normal">Sonra kekeleyerek sustu.</p>
				<p class="normal">Raskolnikov hafifçe yerinden doğruldu, o da kekeleyerek:</p>
				<p class="normal">— Muhakkak… muhakkak gelmeye çalışacağım… –dedi; sözlerini tamamlayamamıştı.– Lütfen oturur musunuz, sizinle konuşmam gerek. Bilmiyorum, belki de aceleniz var, lütfedip bana iki dakikanızı verebilir misiniz?..</p>
				<p class="normal">Kıza sandalyesini gösterdi; Sonya yeniden oturdu, sonra yeniden ürkek, şaşkın bakışlarla iki kadına şöyle bir göz attı, bakışlarını yere indirdi.</p>
				<p class="normal">Raskolnikov’un solgun yüzü kıpkırmızı kesilmişti, altüst olmuş gibiydi, gözleri alev alev yanıyordu. Sert ve karşı konulmaz bir tavırla:</p>
				<p class="normal">— Bu, anneciğim, –dedi,– dün gece gözümün önünde bir arabanın altında kalarak ölen zavallı Marmeladov’un kızı Sonya Semyonovna Marmeladova’dır… Kendisinden size söz etmiştim…</p>
				<p class="normal">Pulheriya Aleksandrovna, Sonya’ya baktı, hafifçe gözlerini kırpıştırdı. Rodya’nın ısrarlı ve meydan okuyucu bakışlarından duyduğu şaşkınlığa rağmen, kendisini bu zevkten mahrum edememişti. Duneçka’ya gelince, gözlerini zavallı kızcağızın üzerine dikmiş, şaşkınlıkla, ama büyük bir ciddiyetle ona bakıyordu. Sonya, Raskolnikov’un kendisini tanıtma sözleri üzerine gözlerini yerden kaldırmak istediyse de eskisinden daha çok utandı.</p>
				<p class="normal">Raskolnikov kıza dönerek, çabuk çabuk: </p>
				<p class="normal">— Bugünkü işleri soracaktım size… –dedi.– Kimse rahatsız etmedi ya sizi? Polis, örneğin…</p>
				<p class="normal">— Hayır, bir terslik olmadı… Zaten ölümün neden olduğu apaçık ortada… Kimse rahatsız etmedi… Yalnız apartman komşularının biraz canları sıkıldı.</p>
				<p class="normal">— Niçin?</p>
				<p class="normal">— Cenaze uzun süre kalıyor diye… Havalar sıcak… koku… Bugün akşam duasından sonra mezarlığa götürülecek, yarına kadar da mezarlık kilisesinde kalacak. Katerina İvanovna önce razı olmadı, ama başka çaresi olmadığını görünce…</p>
				<p class="normal">— Demek bugün kaldırılıyor?</p>
				<p class="normal">— Katerina İvanovna, yarın kilisedeki töreni onurlandırmanızı, sonra da eve, yas yemeğine buyurmanızı rica ediyor.</p>
				<p class="normal">— Yas yemeği mi veriyor Katerina İvanovna?</p>
				<p class="normal">— Evet, kahvaltı gibi bir şey… Dünkü yardımınız için size teşekkür etmemi söyledi… “Sakın unutma.” dedi… Siz olmasaydınız, hiçbir şey yapamazdık, cenazeyi bile gömdüremezdik.</p>
				<p class="normal">Birden hem dudağı, hem çenesi titremeye başladı, ama kendini tuttu ve yeniden gözlerini yere indirdi.</p>
				<p class="normal">Konuşurken Raskolnikov onu dikkatle incelemişti. Son derece zayıf, solgun bir yüzü vardı; burnu küçücük ve sivriydi, çenesi de öyle… Çizgileri pek de düzgün olmayan bir yüzdü bu. Güzel bile denemezdi bu yüze. Ama mavi gözleri öylesine aydınlık, hele canlılıkla baktığı zaman yüzü öylesine güzel ve temizdi ki, insanı ister istemez kendine çekiyordu. Sonra bu yüzde, yalnız yüzde de değil, kızın bütün görünüşünde, insanın son derece ilgisini çeken bir özellik vardı: On sekiz yaşında olmasına karşın, neredeyse bir kız çocuğu gibi görünüyordu; hatta bu durum onun kimi hareketlerinde gülünç bir biçimde kendini gösteriyordu.</p>
				<p class="normal">Raskolnikov konuşmayı sürdürmekte direterek:</p>
				<p class="normal">— Ama, –dedi,– Katerina İvanovna o kadarcık bir parayla bütün bu işleri nasıl halledebildi? Bir de yemek?..</p>
				<p class="normal">— Tabut çok sade olacak… Her şey sade olacak… Onun için fazla harcama gerekmeyecek… Katerina İvanovna ile hesapladık, yas yemeği için de bir şeyler kalıyor… Katerina İvanovna yemek vermeyi çok istiyor… Hem bunsuz olmaz ki… Onun için de bir avuntu… Nasıl bir insan olduğunu siz de biliyorsunuz…</p>
				<p class="normal">— Anlıyorum… anlıyorum… elbette… Ne o, odama mı bakıyorsunuz? Annem de bir tabuta benzediğini söylüyor…</p>
				<p class="normal">— Dün elinizde avucunuzda ne varsa bize verdiniz, –dedi Sonya; çabuk çabuk ve güçlü bir fısıltıyla söylemişti bunları. Gözlerini yeniden yere indirmiş, dudağıyla çenesi yeniden titremeye başlamıştı. Daha odaya girdiği anda şaşıp kalmıştı Raskolnikov’un içinde bulunduğu yoksulluğa ve şu anda bu sözler elinde olmadan ağzından dökülüvermişti.</p>
				<p class="normal">Bir sessizlik oldu. Dunya’nın gözleri ışıl ışıldı, Pulheriya Aleksandrovna bile Sonya’ya sevecenlikle bakıyordu.</p>
				<p class="normal">— Rodya, –dedi yerinden kalkarak,– öğle yemeğini herhalde birlikte yiyeceğiz. Dunya’cığım, hadi gidelim… Rodya, sen de biraz çıkıp dolaşsan, sonra da dinlensen… Akşam bize olabildiğince erken gel. Seni biraz yorduğumuzdan korkuyorum da…</p>
				<p class="normal">Raskolnikov da yerinden kalkarak:</p>
				<p class="normal">— Evet, evet… gelirim, –dedi aceleyle.– Aslında işim de var…</p>
				<p class="normal">— Ne yani, ayrı ayrı mı yemek yiyeceksiniz? –diye bağırdı Razumihin; Raskolnikov’a şaşkınlıkla bakıyordu.– Ne yapıyorsun sen Allah aşkına?</p>
				<p class="normal">— Evet, evet, gelirim… muhakkak… muhakkak gelirim… Razumihin, sen biraz burada kalsana… Şimdilik herhalde kendisi size gerekli değil anneciğim? Yoksa onu elinizden almış mı oluyorum?</p>
				<p class="normal">— Yok, hayır, hayır! Dmitri Prokofiç, yemeğe gelme lütfunu bizden esirgemeyeceksiniz, değil mi?</p>
				<p class="normal">— Lütfen, –dedi Dunya da,– bekliyoruz. </p>
				<p class="normal">Razumihin, yüzü ışıl ışıl, saygıyla eğilip selam verdi. Bir an; hepsi de tuhaf bir utangaçlık duydular.</p>
				<p class="normal">— Hoşça kal Rodya, daha doğrusu, tekrar görüşünceye kadar; şu “hoşça kal”ı sevmiyorum. Hoşça kal, Nastasya. Ah, yine “hoşça kal” dedim!..</p>
				<p class="normal">Pulheriya Aleksandrovna, Sonya’yı da selamlamak istiyordu, ama nedense yapamadı ve telaşla odadan çıktı.</p>
				<p class="normal">Dunya ise sırasını beklermiş gibi, annesinin ardı sıra Sonya’nın önünden geçerken, dikkatli, sevecen, içten bir selam verdi. Soneçka şaşırdı; telaşlı, ürkek, selama karşılık verdi. Avdotya Romanovna’nın dikkat ve inceliğinden acı duymuşçasına yüzünde hastalıklı bir duygunun gölgeleri dolaştı.</p>
				<p class="normal">Raskolnikov aralıktan bağırdı:</p>
				<p class="normal">— Hoşça kal Dunya! Elini versene! </p>
				<p class="normal">Dunya sevecen, biraz da utanarak döndü:</p>
				<p class="normal">— Az önce verdim ya, unuttun mu? </p>
				<p class="normal">— Olsun, bir daha ver!</p>
				<p class="normal">Ve kız kardeşinin küçücük parmaklarını kuvvetle sıktı. Dunya gülümsedi, yüzü pembeleşmişti, çabucak elini kurtarıp nedenini bilmediği bir sevinçle dolu, annesinin ardı sıra seğirtti.</p>
				<p class="normal">Raskolnikov odaya dönünce Sonya’ya sevinçle bakarak:</p>
				<p class="normal">— Çok güzel! –dedi.– Tanrı ölüleri bağışlasın, dirilere uzun ömür versin! Öyle değil mi? Öyle değil mi? Söyleyin, öyle değil mi?</p>
				<p class="normal">Sonya şaşkınlıkla, onun birdenbire sevinçle aydınlanan yüzüne bakıyordu; Raskolnikov hiçbir şey söylemeden, ona bir süre dikkatle baktı; birden rahmetli babasının onun üzerine anlattığı şeyleri hatırlayıvermişti…</p>
				<p class="normal">Pulheriya Aleksandrovna daha sokağa çıkar çıkmaz konuşmaya başlamıştı:</p>
				<p class="normal">— Aman Tanrım, Duneçka, çıkmakla ne iyi ettik! Sanki hafifleyiverdim! Dün akşam trendeyken oğlumun yanından çıkınca sevineceğim aklıma gelir miydi hiç?</p>
				<p class="normal">— Söyledim ya size anneciğim, hâlâ hasta kendisi. Gerçekten görmüyor musunuz bunu? Belki de bizim yüzümüzden çektiği acılarla böyle oldu? Hoşgörülü olmamız ve onu bağışlamamız gerek.</p>
				<p class="normal">Pulheriya Aleksandrovna onun sözünü keserek, ateşli, sinirli bir şekilde:</p>
				<p class="normal">— Ama sen hiç de hoşgörülü değildin! –dedi.– Biliyor musun Dunya, demin ikinize şöyle baktım da birbirinizin tıpkısısınız… Hem yalnızca yüzünüz değil, huylarınız da… İkiniz de melankoliksiniz, ikiniz de yüzü gülmez ve ateşlisiniz, ikiniz de gururlu ve ikiniz de temiz yüreklisiniz… Onun bencil olması mümkün mü, Duneçka, ha? Hele bu akşam neler olabileceğini düşündükçe, yüreğim ağzıma gelecek gibi oluyor!</p>
				<p class="normal">— Tasalanmayın, anneciğim, olması gereken ne ise o olacak.</p>
				<p class="normal">Zavallı Pulheriya Aleksandrovna, birden boş bulunup:</p>
				<p class="normal">— Düşünsene Duneçka, –dedi,– ya Pyotr Petroviç bu işten cayarsa?</p>
				<p class="normal">Dunya, sert, aşağılayıcı:</p>
				<p class="normal">— Böyle bir şey yaparsa artık ne değeri kalır kendisinin! –dedi.</p>
				<p class="normal">— Çıkmakla ne iyi ettik Dunya! –dedi Pulheriya Aleksandrovna kızının sözünü keserek; sonra, çabuk çabuk sürdürdü konuşmasını.– Acele bir işi var gibiydi sanki… Varsın biraz dolaşıp hava alsın… İnsanı bunaltan bir odası var… Aslında her yer boğucu burada, insanın soluk alabileceği bir yer yok. Sokaklar bile penceresiz odalara benziyor. Aman yarabbi, nasıl bir kent bu böyle! Dur, kenara çekil, çiğneneceksin! Bir şey götürüyorlar! Piyanoymuş!.. Amma itip kakıyorlar insanı… Ben bu kızdan çok korkuyorum Dunya!</p>
				<p class="normal">— Hangi kızdan, anneciğim?</p>
				<p class="normal">— Şu deminki kızdan… Sonya Semyonovna mıdır, nedir…</p>
				<p class="normal">— Ne olmuş Sonya Semyonovna’ya?</p>
				<p class="normal">— Bir önsezi var içimde Dunya. İster inan, ister inanma, daha odaya girdiği anda, “İşte her şeyin sebebi bu kız,” diye düşündüm…</p>
				<p class="normal">Dunya can sıkıntısıyla:</p>
				<p class="normal">— O kızın hiçbir şeyin sebebi olduğu yok! –dedi.– Hem şu sizin önsezileriniz de anneciğim, artık bıktırdı! Rodya kızı ömründe ilk kez dün görmüş. Nitekim demin odaya girdiğinde onu tanıyamadı bile!</p>
				<p class="normal">— Bak, görürsün!.. Bu kızdan kuşkulanıyorum… göreceksin! Nasıl da korkuttu beni! Nasıl da bakıp duruyordu bana… Sonra öyle bir gözleri vardı ki… sandalyemde doğru dürüst oturamadım. Kızı bize nasıl tanıttığını hatırlıyor musun? Tuhaf doğrusu: Pyotr Petroviç bize bu kız için neler yazıyor, oysa tutup o kızı bize tanıtıyor, üstelik de sana tanıtıyor! Besbelli, çok değer veriyor bu kıza!</p>
				<p class="normal">— Pyotr Petroviç’in yazdığına bakma sen! Bizim için de neler söylediler, neler yazdılar, unuttun mu? Ben onun… çok iyi bir kız ve onun için söylenenlerin de çok saçma olduğuna inanıyorum.</p>
				<p class="normal">— İnşallah öyledir!</p>
				<p class="normal">— Pyotr Petroviç’e gelince, çirkin bir dedikoducudan başka bir şey değil! –diye kestirip attı Duneçka. Pulheriya Aleksandrovna da sustu. Konuşmaları da böylece bitti.</p>
				<p class="normal">Raskolnikov, Razumihin’i pencereye doğru götürerek:</p>
				<p class="normal">— Baksana, –dedi,– seninle bir işimiz var… </p>
				<p class="normal">Sonya gitmek için kalktı, onlara selam verdi ve çabuk çabuk:</p>
				<p class="normal">— Katerina İvanovna’ya geleceğinizi söyleyeceğim… –dedi.</p>
				<p class="normal">— Bir dakika Sonya Semyonovna, konuşmamız gizli değil ve siz bize hiç engel olmuyorsunuz… Hem size söylemek istediğim birkaç şey vardı… </p>
				<p class="normal">Sonya’ya söyleyeceklerini tamamlamadan, Razumihin’e döndü: </p>
				<p class="normal">— Baksana… sen şu… neydi adı? Porfiri Petroviç’i tanırsın, değil mi?</p>
				<p class="normal">— Elbette! Akrabam olur, –Razumihin müthiş meraklanmıştı.– Ne yapacaksın Porfiri’yi?</p>
				<p class="normal">— Şu davayı… yani şu cinayet işini… dün öyle konuşuyordunuz, galiba o yürütüyormuş, öyle değil mi?</p>
				<p class="normal">Razumihin’in gözleri fal taşı gibi açıldı:</p>
				<p class="normal">— Evet, ne olmuş?</p>
				<p class="normal">— Kadına kimlerin rehin yatırdığını soruşturuyormuş… Benim de verdiğim bir iki parça eşya vardı… Gerçi ufak tefek şeyler… Biri buraya gelirken kız kardeşimin armağan ettiği yüzük, öteki de baba yadigarı gümüş saat. Edecekleri beş altı ruble bir şey, ama hatıra değerleri var… Acaba ne yapmam gerekiyor? Bunların kaybolup gitmesini istemiyorum, özellikle de saatin… Demin Duneçka’nın saatinden söz edilirken, annemin benimkini görmek isteyeceğinden çok korktum. Babamdan bize kalan tek şey. Bu saat kaybolursa, annem üzüntüden hasta olur. Kadın milleti işte! Ne yapayım, bana bir akıl öğret! Biliyorum, karakola başvurmalıyım, ama acaba doğrudan Porfiri’ye başvurmam daha iyi olmaz mı? Ne dersin? Bu işi bir an önce halletmek istiyorum. Göreceksin, yemeğe gittiğimizde annem saati soracaktır!</p>
				<p class="normal">— Kesinlikle karakola değil, Porfiri’ye başvuracaksın! –diye bağırdı Razumihin, müthiş heyecanlanmıştı.– Hay Allah, nasıl sevindim! Hem ne diye hemen şimdi gitmiyoruz, şuradan şurası, şimdi evdedir!..</p>
				<p class="normal">— Olur, gidelim…</p>
				<p class="normal">— O da seninle tanıştığına çok, ama çok, çok sevinecektir! Senden pek çok kez söz ettim kendisine… Hatta daha dün… Gidelim hadi!.. Demek kocakarıyı tanıyordun ha? Tabii canım, boşa değildi… Her şey öyle yerine yerleşti, öyle güzel yoluna girdi ki şimdi!.. Ah, evet, Sonya İvanovna…</p>
				<p class="normal">Raskolnikov düzeltti:</p>
				<p class="normal">— Sonya Semyonovna… –Sonra kıza döndü.– Bu, benim dostum Razumihin’dir Sonya Semyonovna… ve çok iyi bir çocuktur…</p>
				<p class="normal">Sonya, Razumihin’in yüzüne hiç bakmamıştı, bu durumdan daha da çok utanarak;</p>
				<p class="normal">— Eğer hemen gitmek zorundaysanız… –diye mırıldandı.</p>
				<p class="normal">Raskolnikov:</p>
				<p class="normal">— Evet, gidelim, –dedi,– ben size bugün uğrarım Sonya Semyonovna, yalnız adresinizi verin bana.</p>
				<p class="normal">Konuşurken şaşırdığı söylenemezdi, ama çabuk çabuk konuşuyor, kızın gözlerine bakmaktan kaçınıyordu. Sonya ona adresini verdi, bu sırada da kıpkırmızı kesildi. Hep birlikte çıktılar.</p>
				<p class="normal">Razumihin en son çıktı; onların ardı sıra merdivenlerden inerken:</p>
				<p class="normal">— Kapıyı kilitlemiyor musun? –diye sordu.</p>
				<p class="normal">— Hiçbir zaman kilitlemedim ki! Sözde iki yıldır kilit alacağım… –Gülümseyerek Sonya’ya baktı.– Kilitleyecek hiçbir şeyi olmayan insanlar mutludurlar herhalde, öyle değil mi?</p>
				<p class="normal">Sokak kapısının ağzında durdular.</p>
				<p class="normal">— Siz sağa mı sapıyorsunuz, Sonya Semyonovna? Aklıma geldi: Oturduğum yeri nasıl buldunuz? Kıza bambaşka bir şeyler söylemek istiyormuş gibi bir tavırla sormuştu bu soruyu. Onun o durgun, tertemiz gözlerine bakmak istiyor, çok istiyor, ama bir türlü bakamıyordu…</p>
				<p class="normal">— Dün Poleçka’ya vermişsiniz adresinizi. </p>
				<p class="normal">— Polya? Ah, evet… Poleçka! Şu… küçük kız… Sizin kız kardeşiniz, değil mi? Ona adresimi mi vermişim?</p>
				<p class="normal">— Yoksa unuttunuz mu?</p>
				<p class="normal">— Yok, hatırlıyorum…</p>
				<p class="normal">— Sonra rahmetli babamdan da duymuştum sizi… Ama o sıralar adınızı bilmiyordum… Babam da bilmiyordu… Ve işte şimdi geldim… dün adınızı öğrenince, bugün gelip, “Bay Raskolnikov burada mı oturuyor?” diye sordum. Pansiyoner olarak yaşadığınızı bilmiyordum… Hoşça kalın… Katerina İvanovna’ya… ileteceğim…</p>
				<p class="normal">Sonunda onlardan ayrılabildiğine çok sevindi; başı önünde, hızlı adımlarla yürüdü; onların gözünden olabildiğince çabuk kaybolmak ve olabildiğince hızlı yürüyüp hemen yirmi adım ötede, sağdaki sokağa sapmak istiyordu. Ondan sonra artık tek başına kalacaktı; tek başına kalacak ve kimsenin yüzüne bakmadan, hiçbir şeyi fark etmeden, hızlı hızlı yürüyerek düşünecek, söylenen her sözü, her davranışı hatırlamaya çalışacaktı. Hiçbir zaman, ama hiçbir zaman böylesi duygular duymamıştı. Daha önce hiç bilmediği, yepyeni, koskoca bir dünyayı sisler içinde gibi, belirsizce duyumsuyordu. Sonra birden Raskolnikov’un bugün kendisine uğrayacağını söylediğini hatırladı; belki yarın sabah, belki de hemen şimdi uğrardı. Kalbi duracak gibi oldu birden: </p>
				<p class="normal">— Ah! Bari bugün gelmese! Lütfen, bugün gelmese! Korkmuş bir çocuk gibi yalvarıyordu. Tanrım!.. Bana… o odaya… görecek… Ah Tanrım!</p>
				<p class="normal">Hiç kuşkusuz Sonya böyle bir anda, hiç tanımadığı birinin kendisini adım adım izlediğini fark edemezdi. Kapıdan çıktığı andan beri peşindeydi adam. Raskolnikov, Razumihin ve Sonya dışarı çıkıp da sokak kapısı önünde bir iki kelime bir şeyler konuştukları sırada, tesadüfen yanlarından geçmekte olan yabancı, yine tesadüfen Sonya’nın “Bay Raskolnikov burada mı oturuyor, diye sordum” sözlerini duyunca titrer gibi olmuş, üçüne de çabucak, ama dikkatle bakmış, özellikle de o sırada Sonya’yla konuşmakta olan Raskolnikov’a dikkat etmişti. Sonra eve bir göz atmış ve belleğine iyice yerleştirmişti. Bütün bunlar göz açıp kapayıncaya dek geçen bir süre içinde olmuş ve adam yanlarından geçerken yürüyüşünü bile kesmemişti. Yalnız, kulağına gelen sözlerden sonra, yüzünü göstermemeye çalışarak adımlarını ağırlaştırmış, birini bekliyormuş gibi bir tavır takınmıştı. Sonya’yı bekliyordu. Üç arkadaşın vedalaştığını duymuştu. Sonya’nın şimdi onlardan ayrılıp bir başına evine dönmesi gerekiyordu.</p>
				<p class="normal">Sonya’nın yüzünü hatırlamaya çalışan yabancı, “Ben bu yüzü bir yerde gördüm,” diye düşündü. “Acaba nerede oturuyor?.. Öğrenmem gerek.”</p>
				<p class="normal">Köşeye varınca sokağın karşı tarafına geçti, dönüp arkasına baktı ve Sonya’nın hiçbir şeyden habersiz ardı sıra gelmekte olduğunu gördü. Köşeye gelince Sonya da aynı sokağa saptı. Adam gözlerini ondan ayırmadan, karşı kaldırımda yürüyordu. Böylece elli adım kadar gittikten sonra, Sonya’nın yürümekte olduğu yana geçti, adımlarını hızlandırıp ona yetişti ve beş adım kadar gerisinden yürümeye başladı.</p>
				<p class="normal">Bu, elli yaşlarında, ortadan biraz uzun boylu, iriyarı, geniş omuzlu bir adamdı; omuzlarının geniş olması onu hafif kamburumsu gösteriyordu. Sırtındaki şık ve güzel giysilerden sıradan biri değil, bir beyefendi olduğu anlaşılıyordu. Elinde yepyeni eldivenler ve her adım atışında kaldırım taşları üzerinde tıklattığı güzel bir baston vardı. Büyücek ve elmacık kemikleri hafif çıkık yüzü oldukça hoştu. Yüzünde, Petersburglularda pek görülmeyen bir dirilik, canlılık vardı. Tek tük akları olan açık sarı saçları çok gürdü; saçlarından da açık renkte olan sakalı yine çok gürdü ve dümdüz aşağı iniyordu. Gözleri mavi, bakışları soğuk ve dalgındı. Dudakları kıpkırmızıydı. Kısacası yaşını pek göstermeyen, daha doğrusu yaşından çok daha genç gösteren bir adamdı bu.</p>
				<p class="normal">Sonya kanal yoluna çıkınca ikisi kaldırımda yan yana geldiler. Adam gözlerini Sonya’dan hiç ayırmadığı için kızın son derece dalgın, düşünceli olduğunu da görmüştü. Sonya evine gelince, dış kapıdan geçip avluya girdi. Şaşırır gibi olan adam da ardı sıra yürüdü. Sonya avluda sağa sapıp, köşede, dairesine çıkan merdivenlere doğru yürüdü. Adam, </p>
				<p class="normal">— Şu işe bak! –diye söylenip onun arkasından merdivenlerden çıkmaya başladı. </p>
				<p class="normal">Sonya onu ancak burada fark etti. Üçüncü kata gelince koridora saptı ve kapısına tebeşirle “Terzi Kapernaumov” yazılı 9 no’lu dairenin kapısını çaldı. Yabancı da 8 no’lu dairenin kapısını çalarken, bu tuhaf rastlantıya iyice şaşırarak bir kez daha, </p>
				<p class="normal">— Şu işe bak! –diye söylendi. İki kapı arasındaki uzaklık altı adım var yoktu. </p>
				<p class="normal">Yabancı, Sonya’ya bakıp gülümseyerek:</p>
				<p class="normal">— Kapernaumov’un dairesinde mi oturuyorsunuz? –diye sordu.– Dün kendisine bir yelek diktirmiştim… Ben de burada, hemen yanı başınızda, Madam Resslich’in, Gertrude Karlovna’nın dairesinde oturuyorum. Ne hoş bir rastlantı!</p>
				<p class="normal">Sonya adama dikkatle baktı. </p>
				<p class="normal">— Komşuyuz, –diye ekledi adam; pek bir neşeliydi,– üç gündür Petersburg’dayım. Neyse, şimdilik hoşça kalın!</p>
				<p class="normal">Sonya karşılık vermedi. Kapı açılmıştı, süzülürcesine içeri girdi. Nedense utanmış, biraz da ürker gibi olmuştu.</p>
				<p class="normal">Porfiri’ye giderlerken Razumihin coşmuş gibiydi. Yolda birkaç kez:</p>
				<p class="normal">— Kardeş, işte bu çok iyi oldu! Çok, çok sevindim, –diye tekrarladı.</p>
				<p class="normal">Raskolnikov, “Neye sevindin?” diye geçirdi içinden.</p>
				<p class="normal">— Kocakarıda senin de rehinin olduğunu bilmiyordum ben. Ve… ve… çok önce mi oldu bu? Yani rehin için ona uğraman?</p>
				<p class="normal">“Budala, ne kadar da safsın!”</p>
				<p class="normal">— Dur bakayım ne zamandı?.. Hatırlamaya çalışarak duraksadı. Sanırım ölümünden üç gün önce ondaydım… –Rehine bıraktığı eşyaları için kaygılandığını ve onlara bir an önce kavuşmak istediğini hissettiren bir sesle,– Aslında ben şimdi saatimle yüzüğümü kurtarmaya gidiyor değilim… Gerçi gene beş parasızım… Dünkü o lanet sayıklama yüzünden cebimde bir tek gümüş ruble kaldı…</p>
				<p class="normal">Sayıklamasını hatırlatırken özellikle vurgulu konuşmuştu.</p>
				<p class="normal">— Evet, biliyorum, biliyorum, –dedi Razumihin çabuk çabuk; neyi onayladığı belli değildi,– demek bunun içindi o sıralar… beni biraz şaşırtmıştı bu… Biliyor musun, o sıralardaki sayıklamalarında da birtakım yüzüklerden, kordonlardan söz edip durmuştun!.. Evet… evet, şimdi artık her şey apaçık!</p>
				<p class="normal">“Bak hele! Demek bu düşünce onların arasında epey yayılmış! Şu adam benim için çarmıha gerilmeye bile gider; sayıklarken yüzüklerden, kordonlardan niçin söz ettiğimin açıklık kazanmasına nasıl da seviniyor! Evet, iyice yer etmiş bu düşünce kafalarında!..”</p>
				<p class="normal">— Acaba kendisini evinde bulabilecek miyiz?</p>
				<p class="normal">— Buluruz, buluruz, –dedi Razumihin.– Bu, kardeş, şimdi sen de göreceksin ya yaman oğlandır! Biraz patavatsızdır. Aslında sosyeteyi ve kurallarını bilir, ben başka anlamda söylüyorum patavatsızlığını… Akıllıdır, aptal sayılmaz, hatta hiç de aptal sayılmaz. Yalnız biraz değişik bir düşünüş biçimi vardır… Kuşkucudur, kimseye güvenmez, hatta edepsizleşebilir. Kazıklamayı, daha doğrusu oyuna düşürmeyi sever… Hani şu eski yöntem… Maddi delillere dayanma… Ama işini iyi bilir… Geçen yıl hiçbir ipucu olmayan bir cinayet işini ortaya çıkarmıştı! Seninle tanışmak için de can atıyor!</p>
				<p class="normal">— Ne diye can atıyor ki, benimle tanışmak için?</p>
				<p class="normal">— Yani şeyden dolayı değil… Şu son sıralar, hastalığın dolayısıyla, senden sıkça söz etmem gerekti kendisine. Tabii beni dinledi… Ve senin de hukuk fakültesinde okuduğunu, maddi olanaksızlıklar yüzünden okulu bırakmak zorunda kaldığını öğrenince, “Çok yazık!” dedi. Ben de bundan şu sonucu çıkardım… yani bütün bunlar bir arada düşünülünce… hayır, yalnız bunlar da değil… Dün Zamyotov’a söylediklerin… Biliyor musun Rodya, dün birlikte eve dönerken ben sarhoş kafayla birtakım gevezelikler ettim… Bunları büyütmüş olmandan korkuyorum…</p>
				<p class="normal">— Neyi yani? Beni deli saymalarını mı? Belki de doğrudur bu…</p>
				<p class="normal">Yüzü gergin bir gülümsemeyle çarpıldı.</p>
				<p class="normal">— Evet… Yani şey, tüh! Hayır! Yani dün sana söylediklerimin hepsi, öteki konuda söylediklerim de sarhoş saçmaları idi…</p>
				<p class="normal">— Ne diye özür diliyorsun canım? –Abartılmış bir öfkeyle bağırdı.– Hem bıktım bütün bunlardan artık!.. </p>
				<p class="normal">Gerçekte kızmamış, ama çok öfkelenmiş gibi bir tavır takınmıştı…</p>
				<p class="normal">— Biliyorum, biliyorum, anlıyorum. İnan bana, anlıyorum. Konuşması bile utanç verici…</p>
				<p class="normal">— Madem utanç verici, sen de konuşma!</p>
				<p class="normal">İkisi de sustular. Razumihin coşkunun da ötesinde bir heyecan içindeydi ve Raskolnikov onun bu durumundan tiksinti duyuyordu. Razumihin’in az önce Porfiri hakkında söyledikleri de onu heyecanlandırmıştı.</p>
				<p class="normal">Yüzü sapsarı, yürek vuruşları sıklaşmış, “Bir de buna ağlayıp sızlamak, mutsuz adam rolleri oynamak gerekecek şimdi.” diye düşündü. “Ve tabii olabildiğince doğal olmaya çalışarak… Aslında en doğal olan, hiç rol yapmamak ve olduğu gibi görünmek… Kendimi hiç zorlamamalıyım. İstemeden, zorla yaptım mı, doğallıktan uzak olurum… Artık oradaki duruma göre… bakacağız… Acaba gitmekle doğru mu yapıyorum? Pervaneler kendiliklerinden atılırlar mum ışığına. Yüreğim kötü çarpıyor, bu hiç iyi değil!..”</p>
				<p class="normal">— Şu gri ev, –dedi Razumihin.</p>
				<p class="normal">“En önemlisi de Porfiri benim dün bu cadının evine gittiğimi biliyor mu, bilmiyor mu? Gittiğimi ve kan meselesini sorduğumu?.. Bunu hemen öğrenmeliyim… İlk anda… daha adımımı içeri atar atmaz… yüzüne bakmalı ve çıkarmalıyım… Ölmek pahasına bile öğrenmeliyim!..”</p>
				<p class="normal">— Biliyor musun, –dedi hilekar bir gülümsemeyle Razumihin’e dönerek,– bugün dikkat ettim de sabahtan beri, sende hiç görmediğim bir heyecan içindesin. Doğru mu söylüyorum?</p>
				<p class="normal">— Ne heyecanı? –dedi Razumihin yüzünü buruşturarak.– Heyecanlı filan değilim!</p>
				<p class="normal">— Yok, kardeş, apaçık görülüyor bu! Demin benim orada iskemlenin neredeyse düşecekmiş kadar ucuna oturmuş, tir tir titriyordun. Ben senin iskemleye böyle oturduğunu hiç görmedim. İkide bir de hoplayıp kalkıyordun. Bazen öfkeleniyor, bazen de badem şekeri gibi tatlılaşıyor, gevşiyordu yüzün. Hatta kızarıyordun; hele yemeğe çağrıldığında kıpkırmızı kesildin.</p>
				<p class="normal">— Bende bu dediklerinin hiçbiri olmadı, yalan söylüyorsun! Hem bana baksana, sen ne demek istiyorsun?</p>
				<p class="normal">— İlkokul öğrencileri gibi şımarıp duruyorsun! Şuna bak, yine kıpkırmızı kesildi!</p>
				<p class="normal">— Domuzun birisin sen!</p>
				<p class="normal">— Utandın mı, Romeo? Dur hele, ben bugün bunu bir yerde anlatayım da gör! Hah–hah–ha!.. Annemi bir güldüreyim… annemle birlikte birisini daha güldüreyim de gör!..</p>
				<p class="normal">— Dinle, dinle beni!.. –dedi Razumihin; iyice şaşırmış, eli ayağı buz kesmişti.– Dur, dinle, bak ciddi söylüyorum… Ondan sonra ne olur biliyor musun?.. Ne anlatacakmışsın onlara? Ben, kardeş… Tüh! Ne domuzmuşsun, ulan!</p>
				<p class="normal">— İlkbahar gülü canım! Ama ne de yakışıyor bu durum sana! 1.90’lık Romeo! Nasıl da yıkanmış, temizlenmiş bugün! Tırnaklarını bile unutmamış!.. Hiç görülmüş şey mi bu! Aman Allahım, şuna bakın, kremde sürmüş! Eğil bakayım!</p>
				<p class="normal">— Domuuuz! </p>
				<p class="normal">Raskolnikov kendinden geçmişçesine gülüyordu.</p>
				<p class="normal">Porfiri Petroviç’in apartmanına da ortalığı çınlatan bu kahkahalarla girdiler. Raskolnikov’a gerekli olan da buydu: Eve gülerek girdikleri, holde de gülmelerini sürdürdükleri içeriden duyulsun istiyordu.</p>
				<p class="normal">Raskolnikov’u omzundan yakalayan Razumihin kudurmuş gibi:</p>
				<p class="normal">— Burada tek kelime edersen… seni gebertirim! –dedi.</p>
				</body>
</html>