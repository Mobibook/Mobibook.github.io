<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_28">I</h2>
				<p class="normal">Raskolnikov bir kez daha, “Yoksa hâlâ, düş mü görüyorum?” diye düşündü. Karşısında duran beklenmeyen konuğa güvensizlikle, kuşkuyla baktı. Sonunda şaşkınlık içinde:</p>
				<p class="normal">— Svidrigaylov! Ama bu… Çok saçma! Olacak şey değil! –diye söylendi.</p>
				<p class="normal">Onun bu şaşkınlığı konuğu hiç de şaşırtmışa benzemiyordu:</p>
				<p class="normal">— Size uğramamın iki nedeni var, ilki sizinle tanışmak istemem. Nicedir son derece ilginç şeyler duyuyorum hakkınızda. İkincisi, doğrudan doğruya kız kardeşiniz Avdotya Romanovna’nın çıkarlarının söz konusu olduğu bir girişimde benden yardımınızı esirgemeyeceğinizi umuyorum. Hakkımdaki düşüncelerinden dolayı kız kardeşiniz birinin tavsiyesi olmadan bana kapısından içeri adım bile attırmaz. Ama siz yardım ederseniz, öyle sanıyorum ki…</p>
				<p class="normal">Raskolnikov onun sözünü keserek: </p>
				<p class="normal">— Yanılıyorsunuz, –dedi.</p>
				<p class="normal">— İzninizle sorabilir miyim? Onlar daha dün geldiler, değil mi?</p>
				<p class="normal">Raskolnikov karşılık vermedi.</p>
				<p class="normal">— Dün geldiler, biliyorum. Ben de önceki gün geldim zaten. Bakın Rodion Romanoviç, kendimi temize çıkarmaya çalışacak değilim, ama açıklamama izin verin. Boş inançları bir yana bırakarak sağduyu ile düşünecek olursak, bütün bu olup bitenlerde benim yönümden özellikle suç sayılabilecek bir şey var mı?</p>
				<p class="normal">Raskolnikov konuşmadan ona bakmaya devam ediyordu. </p>
				<p class="normal">— Yani benim suçum, kendi evimde korunmasız bir kızı sıkıştırmam ve onu “tiksinç önerilerimle aşağılamam”dır, öyle değil mi? (Herkesten önce kendim itiraf ediyorum bunu!) Yalnız, kabul ediniz ki, ben de bir insanım… et nihil humanum…<sup class="calibre2"><a href="sucveceza_split_052.html#footnote-600-34" id="footnote-600-34-backlink" name="footnote-600-34-backlink">[34]</a></sup>
 Kısacası, ben de aşık olur, sevebilirim (ne yaparsınız, böylesi şeyler bizim irademizle olmuyor). Bu durumda da her şeyin açıklanması son derece doğallık kazanıyor. Burada bütün sorun şu: Ben bir canavar mıyım, yoksa bir kurban mı? Kurbansam, nasıl bir kurban? Düşünün, ben sevdiğim kıza benimle birlikte Amerika’ya ya da İsviçre’ye kaçmasını önerirken, belki de ona karşı sonsuz bir saygı besliyorum içimde. Yalnızca bu da değil. Her ikimiz için mutlu bir gelecek kurmayı düşünüyorum. İnsan aklı, algılaması, tutkuların tutsağı oluyor çoğu kez. Ben belki de ondan çok kendime kıydım…</p>
				<p class="normal">Raskolnikov onun sözünü tiksintiyle keserek:</p>
				<p class="normal">— Hayır, –dedi,– hiç de dediğiniz gibi değil! Siz ister haklı olun, ister haksız, ben sizden tiksiniyorum! Sizi tanımak, bilmek istemiyorum. Kovuyorum sizi! Defolun!</p>
				<p class="normal">Svidrigaylov birden bir kahkaha attı:</p>
				<p class="normal">— Pes doğrusu! Sizi kandırmak olacak şey değil! Kurnazlık edeyim dedim, ama hayır, siz sorunun en can alacak noktasına parmak bastınız!</p>
				<p class="normal">— Ama siz şu anda bile kurnazlık ediyorsunuz…</p>
				<p class="normal">Svidrigaylov çıngıraklı bir kahkaha daha atarak:</p>
				<p class="normal">— Ne olmuş sanki? Ne olmuş? –dedi.– Bonne Guerre<sup class="calibre2"><a href="sucveceza_split_052.html#footnote-600-35" id="footnote-600-35-backlink" name="footnote-600-35-backlink">[35]</a></sup>
 derler buna, bu kadarcık bir kurnazlığa da mı izin yok artık? Ama siz benim sözümü kestiniz. Öyle ya da böyle, ben bir kez daha tekrarlıyorum: Eğer bahçedeki o olay olmasaydı, hiçbir tatsızlık da olmayacaktı. Marfa Petrovna…</p>
				<p class="normal">Raskolnikov onun sözünü kabaca keserek:</p>
				<p class="normal">— Duyduğuma göre, –dedi,– Marfa Petrovna’yı da öbür dünyaya siz göndermişsiniz?</p>
				<p class="normal">— Demek bunu da duydunuz? Hoş, duymamanız olacak şey değildi ya… Sorunuza gelince, bu konuda vicdanım tümüyle rahat olduğu halde, doğrusu nasıl yanıt vereceğimi bilemiyorum. Yani korktuğumu, çekindiğimi falan sanmayın. Bu konuda gizli kapaklı hiçbir şey yok, her şey apaçık ortada: Doktor raporları, tıka basa yemek yedikten ve bir şişeye yakın da şarap içtikten sonra, tok karnına banyoya girmenin neden olduğu inmeden söz ediyor. Raporlarda başkaca hiçbir şey yok. Bu kesinlikle böyle. Ama ben epeyce düşündüm olay üzerinde, özellikle de buraya gelirken, trende: Bu acı, bu mutsuz sonda benim hiç mi payım yok? Onu sinirlendirdiğim için ya da başka herhangi bir nedenle benim yüzümden olmasın tüm bunlar? Ama böyle bir şeyin söz konusu olamayacağı sonucuna vardım.</p>
				<p class="normal">Raskolnikov gülümsedi:</p>
				<p class="normal">— Keyfe keder üzüntülerle rahatsız etmişsiniz kendinizi!</p>
				<p class="normal">— Niçin gülüyorsunuz? Düşünün: Topu topu iki kırbaç vurdum ona. İzi bile kalmadı bunların. Rica ederim; beni yüzsüz bir adam sanmayın, ben bunun benim yönümden ne denli aşağılayıcı bir şey olduğunu çok iyi biliyorum, hatta bunun da ötesinde bir şey: Ama şunu da çok iyi biliyorum ki, Marfa Petrovna da nasıl söylemeli, benim bu merakımdan çok hoşnuta benziyordu. Doğrusunu isterseniz, kız kardeşinizle ilgili o olay alabildiğine sömürüldü. Marfa Petrovna’nın evden bir yere çıkamadığının üçüncü günüydü. İlçede de görünmesi için bir neden kalmamıştı. O ünlü mektubu ile ilçede herkesi bıktırmıştı (mektubun okunması hikayesini de duymuş muydunuz?). Ve derken benim şu iki kırbacı olağanüstü bir olay haline getirdi. Hemen arabayı hazırlamalarını buyurdu!.. Hiç hoşlanmıyor görünmelerine karşın, kadınların bazen aşağılanmaktan çok, ama çok büyük zevk aldıklarını söylemeye gerek bile görmüyorum. Gerçi bu herkeste böyledir, insanlar genellikle aşağılanmaktan çok, ama çok hoşlanırlar. Bilmem siz de fark ettiniz mi? Ama kadınlar için bu özellikle böyledir. Hatta denilebilir ki, yalnızca bununla yetinirler, bununla yaşarlar ve başka hiçbir şeye gerek duymazlar.</p>
				<p class="normal">Raskolnikov bir ara kalkıp gitmeyi ve bu görüşmeye bir son vermeyi düşündü. Ama tuhaf bir merak, hatta hesaplılığa benzer birtakım düşünceler bir an için bunu yapmasına engel oldu.</p>
				<p class="normal">Dalgın dalgın:</p>
				<p class="normal">— Kavga etmekten hoşlanır mısınız? –diye sordu.</p>
				<p class="normal">— Hayır pek sevmem, –dedi,– Svidrigaylov. Sesi sakindi. Marfa Petrovna ile hemen hiç kavga etmezdik. Tam bir uyum içindeydik. Hoşnuttu benden. Yedi yıllık evliliğimiz boyunca (eğer tümüyle kuşku verici, anlamsız olan üçüncüsünü saymazsak) topu topu iki kez kırbaç kullandım. Bunlardan ilki, evlendiğimizden iki ay sonra, çiftliğe yeni yerleştiğimiz sıralarda olmuştu; ikincisi ise işte şu son olaydır. Siz de beni canavar ruhlu, geri kafalı, kölelik yanlısı biri sanmıştınız herhalde? Heh–he!.. Yeri gelmişken; bilmem hatırlıyor musunuz Rodion Romanoviç, birkaç yıl önce, henüz mahkemelerin açık görüldüğü o mübarek zamanlarda, adını şimdi çıkaramadığım soylunun biri bir Alman kadınını vagonda kırbaçlamıştı da adamı gerek halk, gerekse basın rezil etmiş, yerin dibine batırmıştı. Çağ’ın<sup class="calibre2"><a href="sucveceza_split_052.html#footnote-600-36" id="footnote-600-36-backlink" name="footnote-600-36-backlink">[36]</a></sup>
 çirkin davranışı da aynı yıl olmuştu yanılmıyorsam? (Mısır Geceleri toplantılarını hatırlıyor musunuz? Kara Gözler! Ah neredesiniz gençliğimizin o altın çağları.) Her neyse, benim bu konudaki düşüncem şu: O Alman kadınını kırbaçlayan adama herhangi bir biçimde sevecenlik duymuyorum. Çünkü aslında böylesi bir davranış… Ne diye sevecenlik duyacakmışım ki, böyle bir davranışa! Bununla birlikte şunu da söylemekten kendimi alamayacağım: İnsanın tepesini attıran öyle “Alman kadınları” oluyor ki bazen, hiçbir ileri görüşlü insan o soylu adamın yaptığını yapmayacağına ilişkin kendinden yana güvence veremez. Ama o zamanlar hiç kimse olaya bu açıdan bakmamıştı, oysa asıl insanca olan bu noktadır. Asıl hak ve adalet de budur!</p>
				<p class="normal">Svidrigaylov birden gülmeye başladı. Raskolnikov bir şeyi açıkça anlamıştı: Svidrigaylov kesin olarak bir şeylere karar vermişti ve gizli birtakım düşünceleri vardı.</p>
				<p class="normal">— Birkaç gündür hiç kimseyle konuşmamışsınız galiba? –diye sordu Raskolnikov.</p>
				<p class="normal">— Hemen hemen öyle. Ne oldu, benim böylesine aklı başında biri olmam mı şaşırttı sizi?</p>
				<p class="normal">— Hayır. Gereğinden çok aklı başında olmanız şaşırtıyor beni.</p>
				<p class="normal">— Sorularınızın kabalığına gücenmediğim için mi? Öyle, değil mi? Ne diye güceneyim ki? –Sonra, insanı şaşırtan bir saflıkla ve dalgın dalgın sürdürdü sözlerini.– Siz nasıl sorduysanız, ben de öyle yanıt verdim. Beni özellikle ilgilendiren hiçbir şey yoktur. Hele bu sıralar… Az önce söylediğim gibi, kız kardeşinize olan ilgim yüzünden birtakım bayağı düşüncelerle yüzünüze güldüğümü düşünmekte özgürsünüz!.. Ama size açıkça söyleyeyim ki, canım çok sıkılıyor. Özellikle şu son üç günden beri… Onun için sizi gördüğüme çok sevindim. Sakın gücenmeyin Rodion Romanoviç, ama nedense siz bana çok tuhaf bir insan olarak görünüyorsunuz. Biliyor musunuz, sizde bir şeyler var; özellikle şimdi, yani şu anda değil de genel olarak şu sıralarda… Peki peki, geri aldım sözlerimi, çatmayın kaşlarınızı öyle! Sandığınız gibi yol yordam bilmez, kaba saba bir adam değilim.</p>
				<p class="normal">— Bilmiyorum, belki hiç kaba saba bir adam değilsiniz, –dedi Raskolnikov. Bakışları kederliydi.– Hatta bana öyle geliyor ki, siz çok iyi bir sosyete adamısınız ya da hiç değilse, nerede nasıl davranılacağını bilen, aklı başında bir insansınız.</p>
				<p class="normal">Svidrigaylov soğuk, hatta biraz kendini beğenmiş bir tavırla:</p>
				<p class="normal">— Doğrusunu isterseniz, beni kimsenin düşüncesi ilgilendirmez. Öte yandan, mademki ülkemizde bayağı kişiler el üstünde tutuluyor, ben ne diye öyle olmayayım ki?.. –dedi ve gülümseyerek ekledi,– Hele insanın yaradılışı da buna elverişli ise…</p>
				<p class="normal">— Ne olursa olsun, ben sizin burada pek çok tanıdığınız olduğunu duydum. Yani siz, hani şu “çevresi olmayan” diye nitelendirilen kişilerden değilsiniz. Bu durumda, özel bir amacınız olmasa, beni ne diye gelip arayacaksınız?</p>
				<p class="normal">Svidrigaylov, Raskolnikov’un sorusundaki ana noktaya değinmeden, övünürcesine:</p>
				<p class="normal">— Evet, –dedi,– pek çok tanıdığım olduğu doğrudur. Bugün üçüncü gündür ki, bu kentte sürtüp duruyorum. Ben çevremi tanıyorum, çevrem de sanıyorum beni tanıyor. Oldukça şık giyiniyorum, çevremde kimse beni yoksul bir insan olarak görmüyor. Şu yapılan köylü reformu da bize pek dokunmadı. Ormanlarım, sulak çayırlarım olduğu için gelirimde bir azalma olmadı… Ama oraya gitmem, eskiden beri sıkılırım oradan. Sürtüp durduğum şu üç gün içinde kimseyle bir yakınlığım olmadı… Bir de buraya kent diyorlar! Nasıl kurulmuş, niçin kurulmuş bu kent burada Allah aşkına? Tam anlamıyla bir memur ve her türden öğrenci kenti! Sekiz yıl önce bu kentte serserilik ediyordum ben; doğrusu ya o sıralar pek çok şeyin farkına varmamışım!.. Bugün güvendiğim tek bir şey var, o da anatomi, Allah sizi inandırsın!</p>
				<p class="normal">— Ne anatomisi?</p>
				<p class="normal">Svidrigaylov bu kez de sorulan sorunun farkında olmadan:</p>
				<p class="normal">— Şu sizin kulüpleriniz, Dussotlarınız, puantlarınız<sup class="calibre2"><a href="sucveceza_split_052.html#footnote-600-37" id="footnote-600-37-backlink" name="footnote-600-37-backlink">[37]</a></sup>
, hatta şu ilerlemeleriniz yok mu… aman benden, uzak olsunlar azizim! Artık oyunda hileye paydos!</p>
				<p class="normal">— Demek hile yaptığınız da oldu?</p>
				<p class="normal">— Hilesiz olur mu hiç? Sekiz yıl önce, kibarlıktan, efendilikten nasibini almış, esaslı bir gruptuk biz burada, zamanımızı güzel geçirirdik. Hem biliyor musunuz, hepimiz yol yordam bilen insanlardık: Şairler, kapitalistler falandık… Sonra, bilmem fark ettiniz mi, bizde, Rus toplumunda oturup kalkmayı bilen insanlara hep oyunda hile yapanlar arasında rastlanır. Bu işleri bıraktığımdan beri köyde oturmamın nedeni de bu. Niejinli bir Yunan’a olan borcum yüzünden az kalsın hapse düşüyordum o sıralar. Derken tam bu sırada Marfa Petrovna yetişti, Yunanlıyla pazarlığa oturup otuz bin ruble karşılığı beni kurtardı (borcumun tamamı yetmiş bin rubleydi). Kendisiyle yasal olarak evlendik, beni alıp köye, çiftliğine götürdü. Sanki bir hazineydim… Kendisi benden beş yaş büyüktü. Ben, çok seviyordu. Yedi yıl köyden dışarı çıkamadım. Şunu da unutmayın ki, bir başkası adına düzenlenmiş otuz bin rublelik borç senedini, hani kendisine başkaldırırsam falan diye hep bir koz olarak elinde tuttu. Şöyle bir kıpırdayacak olsam, tuzağa düştüm demektir! Yapardı da! Zaten kadınlarda bütün bu duygular karışık olarak bir arada bulunur.</p>
				<p class="normal">— Ortada böyle bir senet olmasaydı, kaçar mıydınız? </p>
				<p class="normal">— Bilmem ki bunu size nasıl söylesem? Bu senetten dolayı hemen hiç rahatsız olmadım. Zaten canım bir yere gitmek istemiyordu. Marfa Petrovna’nın kendisi bana iki kez yurtdışına çıkmamı önerdi; sıkıldığımı görüyordu. Ya!.. Daha önce de çıkmıştım dışarıya, her çıkışımda da müthiş canım sıkılmıştı. Can sıkıntısı da değil de, ne bileyim işte… Deniz, Napoli Körfezi, güneşin doğuşu… Bakarsın, içinde üzücü bir şeyler duyarsın!.. En çok da bu üzüntüden nefret etmişimdir… Hayır, insanın memleketi daha iyi: Burada hiç değilse başkalarını suçlar, kendini haklı görürsün. Hem ben belki bir araştırma grubuyla Kuzey Kutbu’na gideceğim. Çünkü j’ai le vin mauvais<sup class="calibre2"><a href="sucveceza_split_052.html#footnote-600-38" id="footnote-600-38-backlink" name="footnote-600-38-backlink">[38]</a></sup>
 ve içkiden de tiksiniyorum. Oysa şarap bir yana, zaten hiçbir şey söz konusu değil benim için… Denedim bunu. Dediklerine bakılırsa Berg pazar günü Yusupov parkında büyük bir balonla uçacakmış. Yanına da belli bir ücret karşılığı yol arkadaşı alacakmış, aslı var mı acaba?</p>
				<p class="normal">— Biner miydiniz böyle bir balona?</p>
				<p class="normal">— Ben mi? Hayır… Öylesine söyledim… </p>
				<p class="normal">Svidrigaylov gerçekten de dalgınlaşmış gibiydi.</p>
				<p class="normal">“Bu adam ne istiyor?” diye düşündü Raskolnikov. </p>
				<p class="normal">— Hayır, bu senet beni üzmüyordu, –diye sürdürdü sözlerini Svidrigaylov, yine öyle dalgındı.– Ben kendim ayrılmıyordum çiftlikten. Kaldı ki bir yıl önce, doğum günümde Marfa Petrovna bana bu senedi geri vermişti. Hem de üzerine önemlice bir para ekleyerek… Paralı kadındı. “Görüyor musunuz Arkadiy İvanoviç, size nasıl güveniyorum?..” demişti. İnanmıyor musunuz böyle söylediğine? Ama bilmelisiniz ki, böyle hatırı sayılır bir patron olmuştum, yörede herkesçe tanınmıştım. Sonra çeşitli kitaplar da getirttim… Marfa Petrovna başlangıçta onaylıyordu bu kitap işini, ama sonraları okumaktan bana bir hal geleceğinden korkmaya başladı.</p>
				<p class="normal">— Marfa Petrovna’yı çok özlemiş gibisiniz? </p>
				<p class="normal">— Ben mi? Olabilir… Belki de gerçekten özledim… Aklıma gelmişken; hayalete inanır mısınız?</p>
				<p class="normal">— Ne hayaleti?</p>
				<p class="normal">— Ne hayaleti olacak, bildiğimiz hayalet!</p>
				<p class="normal">— Siz inanır mısınız?</p>
				<p class="normal">— Evet, belki de hayır, pour vous plaire…<sup class="calibre2"><a href="sucveceza_split_052.html#footnote-600-39" id="footnote-600-39-backlink" name="footnote-600-39-backlink">[39]</a></sup>
 Yani pek o kadar değil…</p>
				<p class="normal">— Peki hayalet gördüğünüz oluyor mu? </p>
				<p class="normal">Svidrigaylov tuhaf bir bakışla:</p>
				<p class="normal">— Marfa Petrovna arada bir ziyaret etmek lütfunda bulunuyor, –diye mırıldandı ve ağzı tuhaf bir gülümsemeyle çarpıldı.</p>
				<p class="normal">— Nasıl yani, “ziyaret etmek lütfunda bulunuyor”?</p>
				<p class="normal">— Üç kez geldi. İlki, kendisini toprağa verdiğimiz gündü. Mezarlıktan çıktıktan bir saat sonra göründü. Buraya hareketimin öngünüydü. İkinci kez, dün değil önceki gün, yoldayken, Malaya Vişera istasyonunda göründü; şafak vaktiydi. Üçüncüsü de iki saat önce, tek başına odamda otururken oldu.</p>
				<p class="normal">— Uyanık mıydınız?</p>
				<p class="normal">— Tümüyle. Üçünde de uyanıktım. Geliyor, bir dakika kadar konuşuyor, sonra kapıdan çıkıp gidiyor. Hep kapıdan girer çıkar. Hatta ayak seslerini duyar gibi olurum.</p>
				<p class="normal">— Peki, ben sizin başınıza bu türden şeylerin kesinkes geldiğini niçin düşündüm? </p>
				<p class="normal">Nasıl olduğunu kendi de anlamadan söyleyiverdiği bu sözler Raskolnikov’u çok şaşırtmıştı. Büyük bir heyecan içindeydi. Svidrigaylov şaşırarak:</p>
				<p class="normal">— Demek böyle? –dedi.– Demek siz bunu düşündünüz?.. Gerçekten mi? Aramızda ortak bir nokta bulunduğunu söylememiş miydim size?</p>
				<p class="normal">Raskolnikov sertçe:</p>
				<p class="normal">— Hiçbir zaman böyle bir şey söylemediniz! –dedi.</p>
				<p class="normal">Heyecanlıydı.</p>
				<p class="normal">— Söylemedim mi? </p>
				<p class="normal">— Hayır!</p>
				<p class="normal">— Söylediğimi sanıyordum. Demin içeri girdiğimde gözlerinizi kapamış, kendinizi uyur gibi gösterdiğinizi görür görmez, kendi kendime “İşte, ta kendisi!” demiştim.</p>
				<p class="normal">Raskolnikov:</p>
				<p class="normal">— Ne demek, ta kendisi? Bununla söylemek istediğiniz ne? –diye bağırdı.</p>
				<p class="normal">Svidrigaylov gerçekten şaşırmış gibiydi, safça:</p>
				<p class="normal">— Ne mi? –diye kekeledi.– Doğrusu bunu ben de bilmiyorum.</p>
				<p class="normal">Bir dakika kadar sustular. Gözlerini birbirlerine dikmişlerdi.</p>
				<p class="normal">— Ama bütün bunlar çok saçma! –diye bağırdı. Raskolnikov’un canı sıkılmıştı.– Marfa Petrovna geldiği zaman size neler söylüyor?</p>
				<p class="normal">— Kim, o mu? İncir çekirdeğini doldurmaz şeylerden söz eder… İnsanoğlu neymiş, görün de şaşın! Zaten beni öfkelendiren de bundan başka bir şey değil! İlk gelişinde, biliyor musunuz, çok yorulmuştum: Cenaze töreni, dua faslı, yas yemeği… Sonunda çalışma odamda yalnız kalmış, bir sigara tüttürüp karmaşık düşüncelere dalmıştım. Birden kapıdan giriverdi: “Arkadiy İvanoviç, bugün telaştan yemek odasındaki saati kurmayı unutmuşsunuz.” dedi. Bu saati, gerçekten de yedi yıldır hep ben kurardım. Kurmayı unutursam da bana hep o hatırlatırdı. Ertesi gün, artık buraya geliyorum, sabaha karşı istasyonda inmişim, gece yolda biraz uyuklamıştım, her yanım dökülüyordu, gözlerimden de uyku akıyordu, bir kahve söylemiş, oturuyorum… bir de ne göreyim, Marfa Petrovna… Elinde bir deste oyun kâğıdı, gelip yanıma oturmamış mı? “Falınıza bakıp yolculuğunuzun nasıl geçeceğini söyleyeyim mi, Arkadiy İvanoviç?” dedi. Faldan çok iyi anlardı. Ona falıma baktırmadığım için kendimi hiç bağışlamayacağım. Korkup kaçmıştım… Aslında tam o sırada kampana da çalmıştı… Ve işte bugün, bir lokantadan getirttiğim berbat yemekten sonra ağırlaşmış bir mideyle, bir sigara tüttürmüş oturuyordum ki, birden Marfa Petrovna içeri girdi. Üzerinde yeşil ipekli kumaştan uzun, çok şık bir elbise vardı. “Merhaba Arkadiy İvanoviç,” dedi, “elbisemi nasıl buldunuz? Aniska böylesini dikebilir mi?” (Aniska bizim köyde oturan bir terzi kızdı, eskiden toprak kölelerindendi, sonra Moskova’da terzilik kurslarına falan gitmiş, çok iyi bir kızdı.) Marfa Petrovna karşımda dönüp duruyordu. Önce elbisesine, sonra da yüzüne dikkatle bakarak: “Marfa Petrovna,” dedim, “böyle önemsiz şeyler için ta buraya, bana kadar gelip rahatsız olmaya neden böyle isteklisiniz?” “Ah, aman Tanrım,” dedi; “demek artık seni rahatsız da etmeyeceğim!” Kendisini biraz kızdırmak için, “Ben Marfa Petrovna, evleniyorum.” dedim. “Bu kendi bileceğiniz bir şey Arkadiy İvanoviç.” dedi, “Yalnız, karınızı toprağa verir vermez evlenmeye kalkışmanız, size fazlaca şeref kazandırmaz! Bari iyi birini seçmiş olaydınız. Ne siz, ne de o mutlu olamazsınız yoksa, yalnızca herkesi kendinize güldürmüş olursunuz.” Bunları dedikten sonra çıkıp gitti. Yürürken elbisesinin hışırtısını duyar gibi oldum. Ne saçma şeyler ama, öyle değil mi?</p>
				<p class="normal">— Belki de bütün bunları siz uyduruyorsunuz? –dedi Raskolnikov.</p>
				<p class="normal">Svidrigaylov dalgın dalgın: </p>
				<p class="normal">— Ben çok az yalan söylerim, –dedi,– sorudaki kabalığın farkına varmamış gibiydi.</p>
				<p class="normal">— Bundan önce de hayalet gördüğünüz olmuş muydu?</p>
				<p class="normal">— Ha… Evet, gördüm, bir kez, altı yıl önce. Filka adında bir uşağım vardı. Ölmüştü. Gömüldüğü gün, alışkanlıkla, “Filka, çubuğumu getir” diye seslendim. İçeri girdi, doğruca çubuklarımın bulunduğu küçük cam dolaba yürüdü. “Herhalde benden öç alıyor.” diye düşündüm. Çünkü öldüğü gün kendisini esaslı paylamıştım. “Böyle yırtık dirseklerle nasıl yanıma gelebiliyorsun! Çık dışarı sersem!” diye bağırmıştım. Çıktı gitti ve bir daha da dönmedi. O zaman bunu Marfa Petrovna’ya söylememiştim. Kendisi için ayin yaptırıp dua falan okutmak istedim, ama sonra utanıp vazgeçtim.</p>
				<p class="normal">— Bir doktora görünseniz…</p>
				<p class="normal">— Rahatsızlığımın ne olduğunu bilmemekle birlikte, hasta olduğumu ben de biliyorum. Ancak bana kalırsa, ben sizden beş kat daha sağlıklıyım. Demin size hayaletlere inanıp inanmadığınızı sormuştum? İnanıyor musunuz?</p>
				<p class="normal">— Hayır, hem de hiç inanmıyorum! </p>
				<p class="normal">Raskolnikov’un sesi öfkeliydi.</p>
				<p class="normal">— Böyle durumlarda genellikle ne derler? –diye mırıldandı Svidrigaylov; kendi kendine konuşur gibiydi, başını hafifçe yana eğmiş, bir başka yana bakıyordu.– Derler ki: “Sen hastasın, göründüğünü sandığın şeyler de gerçekliği olmayan bir sayıklamadan başka bir şey değil… Zaten bu işte sağlam bir mantık arama! Ben hayaletlerin yalnızca hastalara göründüğüne katılıyorum; ama bu, hayaletlerin başkalarına değil de yalnızca hastalara göründüğünü kanıtlar, yoksa onların hiç olmadıklarını değil.</p>
				<p class="normal">Raskolnikov sinirli bir şekilde:</p>
				<p class="normal">— Hayalet diye bir şeyin olmadığına hiç kuşku yok! –dedi.</p>
				<p class="normal">Başka yana bakmakta olan Svidrigaylov gözlerini ağır ağır ona doğru çevirerek:</p>
				<p class="normal">— Demek hiç kuşku yok? –dedi.– Demek, siz böyle düşünüyorsunuz? Peki, şöyle düşünemez miyiz acaba (siz de yardım edin bana): “Hayaletler, başka dünyalardan parçalar, bölümlerdir, onların başlangıcıdır. Sağlıklı bir insanın bunları görmesi için hiçbir neden yok, çünkü sağlıklı insan, yeryüzü insanı demektir, yani bu dünyada yaşayan insandır, yeryüzünün düzeni bunun böyle olmasını gerektiriyor. Ama şu sağlıklı insan biraz hastalanıverince, yani organizmasındaki normal yeryüzü düzeni bozuluverince, bir başka dünyanın olabilirliği kendini duyurmaya başlar; hastalık arttıkça öteki dünya ile yakınlık da artar. İnsan öldüğünde ise doğrudan doğruya öteki dünyaya göçer gider. Ne zamandır düşündüğüm bir konu bu benim. Eğer öbür dünyaya inanıyorsanız, bu düşüncelere de inanabilirsiniz.</p>
				<p class="normal">— Öbür dünyaya filan inanmıyorum ben! </p>
				<p class="normal">Svidrigaylov dalmış, düşünüyordu. Birden: </p>
				<p class="normal">— Peki ya orada örümcekler ya da buna benzer yaratıklardan başka bir şey yoksa?.. –dedi.</p>
				<p class="normal">“Kaçık bu adam” diye düşündü Raskolnikov. </p>
				<p class="normal">— Biz sonsuzluğu anlaşılması olanaksız bir düşünce olarak, şöyle kocaman, çok büyük bir şey olarak düşünürüz hep. İyi ama, neden ille de kocaman, çok büyük bir şey? Oysa bir de bakmışsınız, küçücük köy hamamı gibi bir yerdir. İs içinde, köşeleri örümceklerle dolu? Düşünebiliyor musunuz? İşte size sonsuzluk! Sonsuzluk benim gözüme bazen böyle görünüyor.</p>
				<p class="normal">— Daha iç açıcı, daha insaflı bir biçimde düşünemez miydiniz bunu? –diye bağırdı Raskolnikov; hastalıklı bir bağırıştı bu.</p>
				<p class="normal">Svidrigaylov belli belirsiz bir gülümsemeyle:</p>
				<p class="normal">— Daha insaflı mı? –dedi.– Ne biliyorsunuz, belki de en insaflısı budur. Hem elimde olsaydı eğer, ben özellikle böyle bir düzenleme yapardım!</p>
				<p class="normal">Bu çirkin karşılık üzerine Raskolnikov birden üşür gibi oldu. Svidrigaylov başını kaldırdı, gözlerini dikip ona baktı, soran bir kahkaha attı.</p>
				<p class="normal">— Düşünebiliyor musunuz, yarım saat önce birbirimizi görmemiştik bile ve düşman sayılıyorduk; şu andaysa, aramızda çözümlenmemiş bir sorun dururken, bunu bir yana bıraktık ve neler konuşmaya başladık! Hamurumuzun bir olduğunu söylerken doğruyu söylüyormuşum değil mi?</p>
				<p class="normal">Raskolnikov sinirli sinirli:</p>
				<p class="normal">— Ziyaretinizle beni niçin şereflendirdiğinizi bir an önce anlatmanızı rica etmeme izin verir misiniz? –dedi.– Çünkü benim… benim… hiç zamanım yok… Hemen dışarı çıkmak zorundayım…</p>
				<p class="normal">— Hayhay! Hayhay! Kız kardeşiniz Avdotya Romanovna, Bay Lujin’le… Pyotr Petroviç Lujin’le evleniyormuş, öyle mi?</p>
				<p class="normal">— Kız kardeşimle ilgili her türlü sorunu bir yana bıraksanız ve de onun adını ağzınıza almasanız… Siz gerçekten de Svidrigaylov iseniz, benim yanımda onun adını ne cesaretle ağzınıza aldığınızı doğrusu anlayamıyorum?</p>
				<p class="normal">— Ama ben onun hakkında konuşmaya geldim, adını nasıl anmam?</p>
				<p class="normal">— Pekala, söyleyin, ama çabuk!</p>
				<p class="normal">— Karım tarafından benim akrabam da olan Bay Lujin’i eğer yarım saat olsun görebildiyseniz ya da onun hakkında gerçeği yansıtan şeyler duyabildiyseniz, eminim ki kendisi hakkında bir fikir edinmişsinizdir. O Avdotya Romanovna’ya göre bir insan değil. Bana kalırsa, Avdotya Romanovna soylu bir davranışla ve hesapsızca kendisini feda ediyor, ailesi uğruna büyük bir özveride bulunuyor. Hakkınızda duyduklarımdan edindiğim kanıya göre, kız kardeşinizin çıkarları zedelenmemek koşuluyla bu evlilik bozulursa, siz bu işe sevineceksiniz. Sizi tanıdığım şu anda ise bu inancım bütünüyle pekişti.</p>
				<p class="normal">— Bu sözleriniz, sizin yönünüzden son derece safça, hatta bağışlayın, küstahça…</p>
				<p class="normal">— Yani kendime bir şeyler yontmaya çalıştığımı mı söylemek istiyorsunuz?.. Tasalanmayın, Rodion Romanoviç, kendi çıkarlarımı güdüyor olsaydım, konuyu bu denli apaçık ortaya koymazdım, o kadar da aptal değilim! Buradaki bir psikolojik tuhaflığı açıklayayım. Demin Avdotya Romanovna’ya duyduğum sevgiden dolayı kendimi haklı göstermeye çalışırken, burada kurbanın belki de ben olduğumu söylemiştim. Bilin ki, şu anda kız kardeşinize karşı hiçbir sevgi duymuyorum. Bu benim için de şaşılacak bir durum, çünkü bir zamanlar onu gerçekten sevmiştim…</p>
				<p class="normal">— Gününüzü gün etmek, gönül eğlendirmek istediğinizden…</p>
				<p class="normal">— Gerçekten de eğlence düşkünü, gezip tozmayı seven bir adamım. Ama kız kardeşiniz öyle üstün özellikleri olan bir insan ki, ona ben bile kapılmaktan kendimi alamadım. Ama şu anda anlıyorum ki, bütün bunlar saçmaymış!</p>
				<p class="normal">— Çoktan mı anladınız bunu?</p>
				<p class="normal">— Önceleri de fark ediyordum, ama üç gün önce, tam Petersburg’a geldiğim gün, buna kesin olarak inandım. Kısacası Moskova’dayken bile hâlâ Avdotya Romanovna’yı elde etmeyi ve bu konuda Lujin’le rekabete girişmeyi düşünüyordum.</p>
				<p class="normal">— Sözünüzü kestiğim için özür dilerim, ama lütfedip biraz kısa kesemez misiniz? Ziyaretinizin sebebine gelseniz… Acelem var ve dışarı çıkmak zorundayım…</p>
				<p class="normal">— Büyük bir sevinçle. Buraya geldikten sonra… bir… geziye çıkmaya karar verince, zorunlu bazı işlerimi yoluna koymak istedim. Çocuklarım teyzelerinin yanında kaldı; onlar zengin; bana hiç mi hiç ihtiyaçları yok. Sonra, benim nasıl bir baba olduğum da ortada! Yanıma yalnızca, Marfa Petrovna’nın geçen yıl bağışladığı parayı aldım. Bu kadarı bana yeter. Bağışlayın, şimdi konuya geliyorum. Çıkmayı tasarladığım yolculuktan önce, Bay Lujin’le de hesaplaşmak istiyorum. Bunu kendisine hiç katlanamadığımdan yaptığımı sanmayın, ama Marfa Petrovna’yla kavgamıza Lujin neden olmuştur: Çünkü Lujin’in evlenme işini Marfa Petrovna’nın kotardığını öğrenmiştim. Şimdi sizin aracılığınızla, hatta sizin yanınızda Avdotya Romanovna ile görüşmek ve ona; bir, Pyotr Petroviç’ten kendisine büyük bir yarar gelmeyeceği gibi, tam tersine ve düpedüz zarar geleceğini açıklamak; iki, neden olduğum tatsızlıklar dolayısıyla kendisinden özür dileyerek, ona on bin ruble verme önerisinde bulunmamı kabul etmesini rica etmek ve böylece de Lujin’den ayrılmasını kolaylaştırmak istiyorum, ki bir fırsat doğduğunda onun da bu ayrılığı benimseyeceğinden eminim.</p>
				<p class="normal">Raskolnikov öfkelenmekten çok, şaşırmıştı:</p>
				<p class="normal">— Siz gerçekten de gerçekten de delisiniz! –diye bağırdı.– Nasıl cesaret edebilirsiniz böyle konuşmaya!</p>
				<p class="normal">— Bağıracağınızı biliyordum zaten. Ama bakın, ben her ne kadar zengin bir adam değilsem de şu on bin rubleyi kız kardeşinize rahatça verebilecek bir durumdayım, çünkü bu para bana hiç mi hiç gerekli değil. Eğer Avdotya Romanovna kabul etmezse, aptalca harcayıp gideceğim bu parayı. Bu bir. İkincisi: Vicdanım çok rahat; kendim için hiçbir çıkar gütmüyorum. İster inanın, ister inanmayın, ama daha sonra hem siz, hem de Avdotya Romanovna bunun böyle olduğunu göreceksiniz. Sorun şu ki, saygıdeğer kız kardeşiniz benim yüzümden birtakım tatsızlıklara katlanmak zorunda kaldı; içten bir pişmanlık duygusuyla yaptığım kötülükleri parayla kapatmaya çalışıyor değilim. Bütün amacım, yalnızca kötülük eden, kötülük etme ayrıcalığı olan bir insan olmadığımı kanıtlayarak, onun yararına bir iş yapmaktır. Eğer önerimi yaparken milyon da bir olsun kendi çıkarımı güdüyor olsaydım, daha beş hafta önce bundan çok daha fazlasını önermişken, şimdi tutup da yalnızca bir on bin ruble önermezdim. Bu da bir yana, ben yakında, hem de çok yakında, genç bir kızla evleniyorum; böylece de Avdotya Romanovna’ya karşı kötü birtakım niyetlerimin olduğu kuşkuları tümüyle ortadan kalkınış olacaktır. Son olarak da şunu söyleyeyim ki, Bay Lujin’le evlenmekle Avdotya Romanovna, yine aynı parayı almış olacaktır, yalnız bir başka yolla… Bana hiç kızmayın, Rodion Romanoviç, soğukkanlılıkla, sakin sakin bir kez daha düşünün şu işi.</p>
				<p class="normal">Bunları söylerken Svidrigaylov’un kendisi son derece sakin ve soğukkanlıydı.</p>
				<p class="normal">— Rica ederim kesin artık, –dedi Raskolnikov.– Ne olursa olsun, bağışlanmaz bir küstahlıkta bulunuyorsunuz.</p>
				<p class="normal">— Hiç sanmam. Bu dünyada insan insana ancak kötülük edebiliyor, anlamsız birtakım biçimcilikler nedeniyle bir damla olsun iyilik yapabilme hakkına sahip değiliz. Çok saçma bir şey bu. Şimdi, diyelim ben ölseydim ve bu parayı kız kardeşinize dinsel vasiyetle bırakmış olsaydım, o zaman da geri çevirebilecek miydi?</p>
				<p class="normal">— Büyük olasılıkla, evet.</p>
				<p class="normal">— Yok, bu olamaz. Her neyse, olur ya da olmaz. Şu var ki, on bin ruble pek de fena bir para sayılmaz. Ne olursa olsun, ben bu konuştuklarımızı Avdotya Romanovna’ya iletmenizi rica edeceğim.</p>
				<p class="normal">— Hayır, iletmeyeceğim.</p>
				<p class="normal">— O zaman Rodion Romanoviç, ben onunla kendim görüşme yollarını aramak, dolayısıyla da onu rahatsız etmek zorunda kalacağım.</p>
				<p class="normal">— Peki iletirsem, kendisiyle görüşme yoluna başvurmayacak mısınız?</p>
				<p class="normal">— Doğrusu ne diyeceğimi bilemiyorum. Bir kez olsun görüşebilmeyi çok isterdim.</p>
				<p class="normal">— Hiç ummayın.</p>
				<p class="normal">— Yazık! Aslında siz beni tanımıyorsunuz. Kim bilir, ileride belki de daha yakından tanışırız.</p>
				<p class="normal">— Yakınlaşacağımızı mı düşünüyorsunuz?</p>
				<p class="normal">— Neden olmasın? </p>
				<p class="normal">Svidrigaylov gülümseyerek yerinden doğruldu ve şapkasını aldı. </p>
				<p class="normal">— Aslında sizi rahatsız etmek istemiyordum. Gerçi bu sabah yüzünüz beni çok etkilemişti, ama yine de buraya gelirken fazla umutlu değildim…</p>
				<p class="normal">— Demek sabahleyin de beni gördünüz? Nerede? </p>
				<p class="normal">Raskolnikov tedirgin olmuştu.</p>
				<p class="normal">— Bir rastlantı sonucu… Nedense sizde bana benzer bir şeyler olduğunu düşünüyorum hep. Ama telaşlanmayın, can sıkıcı bir adam değilim; kumarda hile yapanlarla tatsızlık çıkarmadım, uzak akrabalarımdan Prens Svirbey’i kendimden bıktırmadım, Rafael’in Madonna’sı üzerine, Bayan Prilukova’nın albümüne bir şeyler yazmayı becerdim ve Marfa Petrovna’yla yedi yıl, yanından hiç ayrılmamacasına birlikte yaşadım. Geçmişte, Samanpazarı’nda Vyazemski’nin evinde<sup class="calibre2"><a href="sucveceza_split_052.html#footnote-600-40" id="footnote-600-40-backlink" name="footnote-600-40-backlink">[40]</a></sup>
 yatmışlığım da vardır. Şimdi de Berg’in balonuna binip uçacağım.</p>
				<p class="normal">— Güzel! Sormama izin verin; sözünü ettiğiniz yolculuğa yakında mı çıkıyorsunuz?</p>
				<p class="normal">— Hangi yolculuğa?</p>
				<p class="normal">— Şu demin sözünü ettiğiniz…</p>
				<p class="normal">— Ha evet!.. Gerçekten size bir geziden söz etmiştim… Bu epey geniş bir konu… Ama bana ne sorduğunuzu bir bilseydiniz! –Svidrigaylov birden kısa ama gürültülü bir kahkaha attı.– Hem bakarsınız geziye çıkmak yerine evlenivermişim! Bana önerdikleri bir kız var da…</p>
				<p class="normal">— Burada mı?</p>
				<p class="normal">— Evet.</p>
				<p class="normal">— Ne zaman becerdiniz bunu?</p>
				<p class="normal">— Ama ben yine de Avdotya Romanovna ile bir kez olsun görüşebilmeyi çok isterdim. Ciddi olarak rica ediyorum bunu sizden. Eh, şimdilik hoşça kalın!… Az kalsın unutuyordum! Rodion Romanoviç, kız kardeşinize, Marfa Petrovna’nın kendisine üç bin ruble bıraktığını söyler misiniz? Bu tümüyle doğrudur. Marfa Petrovna ölümünden bir hafta önce yaptırdı vasiyetnamesinde bu düzenlemeyi ve her şey benim yanımda oldu. İki üç hafta içinde Avdotya Romanovna parayı alabilir.</p>
				<p class="normal">— Doğru mu bu söylediğiniz?</p>
				<p class="normal">— Doğru. Kendisine iletin… Tekrar hoşça kalın. Kaldığım yer size çok yakın.</p>
				<p class="normal">Tam çıkarken Svidrigaylov kapıda Razumihin’le çarpıştı.</p>
				</body>
</html>