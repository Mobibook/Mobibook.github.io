<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_21">VII</h2>
				<p class="normal">Bir çift oynak kır atın koşulu olduğu gösterişli bir araba duruyordu yolun ortasında. Arabada kimse yoktu; sürücü de yerinden inmiş, arabanın yanında duruyordu. Atları dizginlerinden tutuyorlardı: Arabanın çevresinde büyük bir kalabalık vardı; en önde polisler duruyordu. Bunlardan biri elinde fener, eğilmiş; arabanın tekerleri arasında bir şeyi aydınlatmaya çalışıyordu. Herkes bir şeyler söylüyor, bağırıp çağırıyor, “vah vah”, “yazık” sözleri duyuluyordu. Arabacı şaşırmış gibiydi, durup durup:</p>
				<p class="normal">— Şu işe bak! Tanrım, ne felaket! –diyordu. </p>
				<p class="normal">Raskolnikov olabildiğince kalabalığı yararak ilerledi ve sonunda buraya bunca kalabalığı toplayan, bunca telaşa neden olan şeyi gördü. Atların çiğnediği bir adam yatıyordu arabanın altında. Baygın olduğu anlaşılıyordu, yüzü gözü kan içindeydi. Çok kötü, ama “soyluca” giyimliydi. Başından ve yüzünden kan akıyordu. Yüzü iyice ezilmiş, derileri soyulmuştu. Adamın uğradığı kaza öyle hafife alınabilecek cinsten değildi.</p>
				<p class="normal">— Daha nasıl dikkat edecektim! –diye yakınıyordu arabacı.– Atları dörtnala mı kaldırmıştım? Herkes gördü, çok yavaş sürüyordum arabayı. Eğer bunca insan yalan söylüyorsa, ben de yalan söylüyorum. Ayakta duramayacak kadar sarhoştu, sallana sallana karşıdan karşıya geçiyordu. Bir kez bağırdım, sonra bir kez daha bağırdım, duymadı, bir kez daha bağırdım, atları durdurdum, ama adam kendini doğruca atların ayakları altına attı. Bile bile mi yaptı, yoksa çok mu sarhoştu, anlayamadım. Beygirler genç, ürkek… Adam bağırınca büsbütün huylanıp gemi azıya aldılar… Sonra da olanlar oldu!</p>
				<p class="normal">Kalabalıktan birisi arabacıyı doğruladı: </p>
				<p class="normal">— Tam anlattığı gibi oldu!</p>
				<p class="normal">Bir başkası:</p>
				<p class="normal">— Doğru, –dedi,– bağırdı, ben de duydum, tam üç kez bağırdı!</p>
				<p class="normal">— Herkes duydu! –dedi yine bir başkası.– Gerçekten de üç kez bağırdı!</p>
				<p class="normal">Aslında arabacı da fazlaca üzülmüş ya da korkmuşa benzemiyordu. Arabanın zengin ve tanınmış birine ait olduğu anlaşılıyordu; şu anda o da arabasının gelip kendisini almasını bekliyor olmalıydı. Polislere gelince, sorunu çözümlemek için canla başla uğraştıklarına hiç kuşku yoktu. Ezilen adamın karakola ve hastaneye götürülmesi gerekiyordu; ama adamın adını bilen yoktu.</p>
				<p class="normal">Raskolnikov kalabalığı yararak iyice sokulmuş, arabanın altında kalan adamı görmeye çalışıyordu. Birden fenerin ışığı talihsiz sarhoşun yüzünü aydınlatıverdi. Raskolnikov tanımıştı.</p>
				<p class="normal">— Kim olduğunu biliyorum, –dedi, iyice öne geçerek.– Marmeladov’dur adı, emekli memur, danışman… Şurada, Kazyol apartmanında oturur. Çabuk bir doktor çağırın, parasını ben veririm!</p>
				<p class="normal">Raskolnikov elini cebine atıp bir miktar para çıkardı, polislere gösterdi. Müthiş heyecanlıydı. </p>
				<p class="normal">Polisler adamın kim olduğunu öğrendiklerine sevinmişlerdi. Raskolnikov kendi adını, adresini de söyledi. Arabanın altında kalıp ezilen sanki öz babasıydı; Marmeladov’u kaldırıp hemen evine götürmelerini sağlamak için büyük çaba harcıyordu. Çırpınır gibi:</p>
				<p class="normal">— İşte şurada, –dedi,– üç ev ötede, şu zengin Alman’ın apartmanı, Kazyol’un… Sarhoştu herhalde, evine dönüyordu… Tanırım kendisini, ayyaştır… Ailesini de tanırım, karısı, çocukları, bir kızı var. Şimdi hastaneye götürmek uzun sürer, evine götürelim, herhalde apartmanda bir doktor vardır… Parasını ben veririm!… Hemen müdahale etmek gerek, yoksa hastaneye gidinceye kadar ölür!..</p>
				<p class="normal">Hatta polislerden birinin avucuna usulca para sıkıştırmayı bile başardı; aslında yasal olmayan bir yanı yoktu isteğinin, yaralıya evinde daha iyi bakılabileceği açıktı. Marmeladov’u arabanın altından çıkardılar; yardım edenler de oldu. Kazyol apartmanı otuz adım ya var ya yoktu. Raskolnikov arkadan yürüyor, yaralının başını özenle tutarak yol gösteriyordu.</p>
				<p class="normal">— Buraya, bu taraftan! Başı yukarı gelecek şekilde çıkarmalıyız merdivenlerden! Çevirin… İşte böyle! Parasını ben vereceğim, bu iyiliğinizi hiç unutmayacağım!</p>
				<p class="normal">Katerina İvanovna, bir dakika bile boş zaman bulduğunda hep yaptığı gibi, ellerini göğsünde kavuşturmuş, kendi kendine konuşup öksürerek, küçücük odanın içinde pencereden sobaya, sobadan pencereye gidip geliyordu. Son zamanlarda yeni bir alışkanlık edinmiş, on yaşındaki büyük kızı Polya ile sık sık ve uzun uzun konuşur olmuştu. Polyanka daha her şeyi anlamaktan uzaktı, ama annesine gerekli olduğunu çok iyi anlıyor, bu nedenle de iri, akıllı gözleriyle onun her hareketini izleyip her şeyi anlıyormuş gibi görünmek için olanca gücünü harcıyordu. Şu anda da bütün gün hastalıktan kıvranan kardeşini yatırmak için soyuyordu. Gece kardeşinin gömleğini yıkamaları gerekiyordu. Oğlan, çok ciddi bir yüzle ve kıpırdamadan oturmuş gömleğinin çıkarılmasını bekliyordu; bacaklarını birbirine yapıştırıp ileri doğru uzatmıştı: Topukları karşıya, birbirinden hafif ayrık duran ayak burunları yukarı bakıyordu. Yatırılmak için soyulan bütün uslu çocuklar gibi yanaklarını şişirmiş, gözlerini devire devire annesiyle ablasının konuşmalarını dinliyordu. Kendisinden birkaç yaş küçük kız kardeşi, üzerinde paçavraya dönmüş bir entari, paravanın yanında duruyor ve sırasını bekliyordu. Evin öteki odalarında oturan kiracıların sigara dumanlarından korunabilmek ve böylece uzun ve acılı öksürüklerinden bir an için olsun kurtulabilmek için Katerina İvanovna merdivenlere bakan kapıyı ardına kadar açık bırakmıştı. Zavallı veremli kadın son bir hafta içinde daha da zayıflamış gibiydi. Yanaklarındaki kızıl lekeler daha bir ortaya çıkmış, parlıyordu. Odada bir aşağı bir yukarı dolaşırken:</p>
				<p class="normal">— Ah Polenka, –diyordu,– bir bilsen!.. Babamın evinde nasıl neşeli, nasıl rahat bir hayatımızın olduğunu, bu sarhoş herifin hem beni, hem sizi nasıl mahvettiğini bir bilsen! Babamın albaylığa denk düşen bir sivil görevi vardı, yani neredeyse vali gibi bir şey… zaten vali olmasına çok az bir şey kalmıştı. Herkes kendisine, “Biz seni şimdiden ilimizin valisi sayıyoruz, İvan Mihaylıç.” derdi. Şu son… öhhö! Şu son baloda… öhhö–öhhö–öhhö!… </p>
				<p class="normal">Katerina İvanovna boğazındaki balgamı çıkarınca, eliyle göğsüne bastırarak haykırdı: </p>
				<p class="normal">— Allah kahretsin böyle hayatı! Şu son baloda Prenses Bezzemelnaya beni görür görmez… daha sonra babanla evlenince, Polya’cığım, bu kadın beni kutsamıştı, beni görür görmez, “Okul bitirme gününde şalıyla dans eden sevimli kız değil mi bu?” diye sordu… Şu yırtığı dikmek gerek. Hemen bir iğne getir de sana öğrettiğim gibi dikiver… Yarına kalırsa, öhhö! yarın… öhhö–öhhö–öhhö!.. daha büyüyebilir! Petersburg’dan yeni gelmiş olan Prens Sçegolskiy de bunun üzerine önce benimle bir mazurka oynadı, sonra, ertesi gün gelip beni resmen isteyeceğini bildirdi. Kendisine en ince sözcüklerle teşekkür edip, kalbimi çoktan bir başkasına vermiş olduğumu söyledim. Bu bir başkası, senin babandı Polya. Babacığım çok kızdı bu işe… Su hazır mı? Ver şu gömleği; çoraplarını çıkarmadın mı?.. </p>
				<p class="normal">Küçük kızına döndü: </p>
				<p class="normal">— Lida, bu gece gömleksiz yatacaksın artık, idare et işte… Çoraplarını da çıkar… Hepsini birden yıkayayım. Bu ayyaş hâlâ niye gelmedi acaba? Gömleğini ne hale getirmiş! Gömlek değil, paçavra sanki, parça parça olmuş… İki gece uğraşıp durmaktansa, şimdi hepsini birden yıkayıveririm… </p>
				<p class="normal">Merdivenlere bakan kapının ağzında içeri bir şey taşımaya uğraşan kalabalığı görünce bir çığlık kopardı: </p>
				<p class="normal">— Aman Tanrım! Öhhö–öhhö–öhhö–öhhö! Yine mi? Ne bu? Nedir bu getirdikleri? Ah Tanrım!</p>
				<p class="normal">Baygın ve kanlar içindeki Marmeladov’u odaya soktuktan sonra, polislerden biri çevresine bakınarak: </p>
				<p class="normal">— Nereye yatıralım? –diye sordu.</p>
				<p class="normal">Raskolnikov:</p>
				<p class="normal">— Divanın üzerine! –dedi.– Doğruca divanın üzerine! Başı şöyle gelsin!</p>
				<p class="normal">Merdivenlerden birinin,</p>
				<p class="normal">— Yolda araba çiğnemiş… Sarhoş muymuş, neymiş! –dediği duyuldu.</p>
				<p class="normal">Katerina İvanovna, yüzünün bütün kanı çekilmiş, güçlükle soluyarak öylece duruyordu. Çocuklar korkmuşlardı. Küçük Lidoçka bir çığlık atıp ablası Polenka’ya koştu, sarıldı; korkudan tir tir titriyordu.</p>
				<p class="normal">Marmeladov’u yatırdıktan sonra Raskolnikov, Katerina İvanovna’ya koştu:</p>
				<p class="normal">— Tanrı aşkına sakin olun ve korkmayın! –dedi; kelimeleri yutarcasına konuşuyordu.– Karşıdan karşıya geçerken bir arabanın altında kalmış. Üzülecek bir şey yok, şimdi kendine gelir… Buraya getirmelerini ben söyledim. Bilmem hatırlıyor musunuz, size daha önce de gelmiştim… Şimdi kendine gelir… Parasını ben vereceğim!</p>
				<p class="normal">Katerina İvanovna umutsuz bir sesle;</p>
				<p class="normal">— Olacağı buydu! –diye haykırdı ve kocasına atıldı. </p>
				<p class="normal">Raskolnikov, Katerina İvanovna’nın olur olmaz şeyler karşısında bayılıp kendinden geçen kadınlardan olmadığını görmekte gecikmedi. İlk işi, hemen yaralının başı altına bir yastık koymak oldu. Şu ana kadar kimse akıl edememişti bunu; sonra, titreyen dudaklarını ısırıp göğsünden kopmaya hazır çığlıklarını bastırarak, kocasını soymaya, yaralarını gözden geçirmeye başladı; kendini tümüyle unutmuş gibiydi. Hareketlerinde panikten eser yoktu.</p>
				<p class="normal">Raskolnikov içeridekilerden birini, gidip doktor çağırmaya razı etti; hemen bitişik evde bir doktor olduğunu öğrenmişti.</p>
				<p class="normal">— Doktor çağırmaları için bir adam gönderdim, –dedi Katerina İvanovna’ya,– üzülmeyin, parasını ben öderim… Su yok mu? Bir de peçete verin, havlu sonra… Çabuk olun biraz!.. Yaralarının ne kadar derin olduğu belli değil… Evet, yaralı, ama ölmedi; inanın bana… Bakalım doktor ne diyecek?.</p>
				<p class="normal">Katerina İvanovna pencereye koştu. Köşede, kırık dökük bir iskemlenin üzerinde, gece kocasıyla çocuklarının çamaşırlarını yıkamak için hazır tuttuğu su dolu toprak bir leğen vardı. Haftada iki kez, hatta bazen daha sık, Katerina İvanovna geceleri çamaşır yıkardı; çünkü artık o duruma düşmüşlerdi ki, değişecek yedek çamaşırları hemen hiç yoktu; aile üyelerinin her birinin ancak birer kat çamaşırı vardı. Ve pislik, Katerina İvanovna’nın hiçbir zaman katlanamadığı bir şeydi. Evde pislik görmektense, geceleyin herkes uyurken çamaşır yıkamak, ıslak çamaşırları odanın içine gerdiği iplerde kurutmak ve sabaha herkese temiz çamaşır vermek gibi gücünü aşan yorgunluklara katlanmayı yeğ tutardı… Raskolnikov’a istediği suyu getirmek için leğene sarıldı, ama az kalsın leğenle birlikte yere kapaklanacaktı. Raskolnikov zaten bir havlu bulup ıslatmış ve Marmeladov’un yüzündeki kanları silmeye başlamıştı. Katerina İvanovna elleriyle göğsünü bastırarak ve güçlükle soluyarak yanında duruyor, ona bakıyordu. Raskolnikov yaralıyı buraya getirmelerini söylemekle yanlış bir iş yaptığını anlıyordu. Katerina İvanovna’nın da yardıma muhtaç bir hali vardı çünkü.</p>
				<p class="normal">— Polya, –diye bağırdı Katerina İvanovna,– çabuk koş, Sonya’yı çağır! Evde yoksa, haber bırak, babasının bir arabanın altında kaldığını söyle, döner dönmez buraya gelsin! Çabuk ol Polya! Şu başörtüsünü de al, örtün!</p>
				<p class="normal">Bu arada sandalyenin üzerinde oturmakta olan çocuk:</p>
				<p class="normal">— Çabuk ol, Polya! –dedi, sonra yeniden gözlerini kocaman kocaman açıp, topukları ileride, ayak burunları yukarı doğru ve hafif açık, sessizce oturmaya devam etti.</p>
				<p class="normal">Bu arada oda tıklım tıklım dolmuştu. Polisler gitmişlerdi. Kalan bir tanesi de merdivenlerden akın akın gelen meraklıları, gerisingeri merdivenlere çıkarmaya uğraşıyordu. Öte yandan iç odalardan da Bayan Lippevehzel’in hemen bütün kiracıları üşüşüp gelmişlerdi. Önceleri herkes kendi kapısının önünde dururken, az sonra öbek öbek içeri doluşmaya başladılar. Katerina İvanovna öfkeden çılgın gibi:</p>
				<p class="normal">— Bırakın da hiç değilse rahat ölsün! –diye bağırdı kalabalığa.– Ve gidin kendinize başka bir eğlence bulun! Üstelik de ağızlarında birer sigara! Öhhö–öhhö–öhhö! Bari zahmet edip şapkalarınızı da çıkarmayaydınız! Aha, şapkasıyla gelen de var… Defol bakayım! Hiç değilse ölüye saygı göstermeyi öğrenin!</p>
				<p class="normal">Bir öksürük nöbetiyle tıkandı, ama çıkışması işe yaramıştı. Kiracıların ondan çekindikleri anlaşılıyordu. Gerisingeri odadan çıkmaya başladılar: Beklenmedik bir felaket anında, bu felaketin dışında kalan insanlarda hep görülen, dile getirdikleri en içten acıma, acıları paylaşma duygularına rağmen, hiç kimsenin, en yakınlarımızın bile, kapılmaktan kendilerini alamadıkları tuhaf bir sevinç duygusu içindeydiler.</p>
				<p class="normal">Bu sırada kapının ötesinde biri de hastaneden, hastanın ve içeridekilerin rahatsız edilmemesi gerektiğinden söz etmekteydi.</p>
				<p class="normal">— Ölmek de yasak! –diye bağırdı Katerina İvanovna; ağzına ne gelirse içeridekilere veriştirmek üzere hınçla kapıya doğru atıldı, ama tam bu sırada ev sahibi Bayan Lippevehzel ile burun buruna geldi. </p>
				<p class="normal">Bayan Lippevehzel olayı yeni duymuş ve ortalığı düzene sokmak için koşup gelmişti. Son derece arsız, yırtık bir kadındı bu. Ellerini birbirine vurarak ve ağır bir Alman aksanıyla konuştuğu kırık dökük Rusça’sıyla:</p>
				<p class="normal">— Aman Tanrım! –dedi,– sizin sarhoş koca atlar çiğnemiş! Ben bu evin sahibi! Onu hemen hastaneye götürmek gerek!</p>
				<p class="normal">Katerina İvanovna:</p>
				<p class="normal">— Amalya Lyudvigovna, –dedi,– rica ederim, ağzınızdan çıkan sözü kulağınız duysun! (Ev sahibi kadınla biraz tepeden konuşuyordu; “kim olduğunu, ne olduğunu ona hatırlatmak için” hep bu tonla konuşurdu, şu anda bile kendini bu zevkten yoksun bırakmaya gönlü razı olmamıştı.) Anladınız mı, Amalya Lyudvigovna?..</p>
				<p class="normal">— Bana Amalya Lyudvigovna diyemeyeceğinizi size daha önce de söylemiştim. Ben Amalya Lyudvigovna değil, Amal–İvan’ım.</p>
				<p class="normal">— Hayır, Amal–İvan değil, Amalya Lyudvigovna’sınız!.. Ve ben şu anda kapının ardında gülüp duran (gerçekten de kapının ardından bir kikirdeme ve “iyice kapıştılar!” sözleri duyulmuştu) Bay Lebezyatnikov gibi aşağılık bir dalkavuk olmadığım, size yaltaklık etmediğim için, bu addan niçin hoşlanmadığınıza bir türlü akıl erdirememe rağmen, size hep Amalya Lyudvigovna diyeceğim!.. Semyon Zaharoviç’in ne durumda olduğunu görüyorsunuz; ölüyor… Rica ediyorum, kapıyı kapatın ve içeri kimseyi bırakmayın! Adamcağızı hiç değilse son nefesini verirken rahat bırakın! Tersine davranırsanız, inanın bana, vali hazretleri durumdan hemen yarın haberdar edilmiş olacaktır. Prens beni ta kızlığımdan tanır; pek çok kez yardım elini uzatmak soyluluğunu gösterdiği Semyon Zaharoviç’i de çok iyi hatırlar. Semyon Zaharoviç’in pek çok dostu ve koruyucusu bulunduğunu herkes bilir… Ama o, şu uğursuz düşkünlüğünden dolayı, soylu bir gururla kendisi uzaklaştı dostlarından. Şimdiyse, Semyon Zaharoviç’in kendisini ta çocukluğundan beri tanıdığı –Raskolnikov’u gösterdi– bu mal mülk sahibi, yüce gönüllü delikanlı yardım ediyor bize ve şunu bilin ki Amalya Lyudvigovna…</p>
				<p class="normal">Anlatılmaz bir çabuklukla konuşuyordu, sonlara doğru iyice hızlanmıştı ki, bastıran bir öksürük nöbetiyle söylevini yanda kesmek zorunda kaldı. Bu arada hasta kendine gelmiş, inlemeye başlamıştı. Katerina İvanovna hemen kocasının yanına koştu. Hasta gözlerini de açmıştı, ama daha kimseyi seçemediği için başucunda duran Raskolnikov’a bakıp duruyordu. Seyrek aralıklarla, kesik kesik ve güçlükle soluk alıp veriyordu. Dudaklarının kenarında bir kan çizgisi görülüyordu; alnında terler birikmişti. Yanı başında duran Raskolnikov’u da tanıyamayınca, bakışlarını kaygıyla odanın içinde dolaştırmaya başladı. Katerina İvanovna kocasına üzgün, ama öfkeyle bakıyordu; gözlerinde yaşlar vardı. Umutsuz bir haykırışla:</p>
				<p class="normal">— Aman Tanrım! –dedi.– Bütün göğsü ezilmiş! Her yanı kan içinde! Üstündekileri çıkarmak gerek… </p>
				<p class="normal">Kocasına seslendi:</p>
				<p class="normal">— Semyon Zaharoviç, biraz dönebilecek misin?.. </p>
				<p class="normal">Marmeladov onu tanımıştı, hırıltılı bir sesle: </p>
				<p class="normal">— Bir papaz! –diye mırıldandı.</p>
				<p class="normal">Katerina İvanovna pencereye gitti, alnını tahta çerçeveye dayayıp umutsuz bir çığlık attı:</p>
				<p class="normal">— Tanrım, bu ne biçim hayat!</p>
				<p class="normal">Bir anlık bir sessizlik oldu, Marmeladov yeniden: </p>
				<p class="normal">— Bir papaz! –diye mırıldandı.</p>
				<p class="normal">Katerina İvanovna:</p>
				<p class="normal">— Saçmalama!.. –diye bağırdı.</p>
				<p class="normal">Çıkışma etkisini göstermiş, Marmeladov susmuştu. Ürkek, acı dolu bakışlarla karısını arıyordu. Katerina İvanovna yeniden onun yanına döndü, başucunda dikildi. Yatışır gibi oldu Marmeladov, ama uzun sürmedi bu; birden karşı köşede, kocaman açılmış çocuk gözlerini üzerine dikmiş, tir tir titremekte olan Lidoçka’yı –“babasının gülü”– gördü; kızı gösterip kaygı dolu bir sesle:</p>
				<p class="normal">— A… a… –diye bir şeyler kekeledi. </p>
				<p class="normal">Katerina İvanovna ters ters:</p>
				<p class="normal">— Yine ne var? –diye bağırdı.</p>
				<p class="normal">Marmeladov yarı dalgın bakışlarıyla belli belirsiz kızının çıplak ayaklarını göstererek:</p>
				<p class="normal">— Yalınayak!.. Yalınayak!.. –diye mırıldandı.</p>
				<p class="normal">— Suss!.. –diye bağırdı Katerina İvanovna.– Niçin yalınayak olduğunu kendin bilirsin!..</p>
				<p class="normal">Birden Raskolnikov’un sevinçli sesi duyuldu: </p>
				<p class="normal">— Tanrı’ya şükür! İşte doktor!..</p>
				<p class="normal">Üstü başı çok düzgün, sevimli bir ihtiyar olan Alman doktor, çevresini kuşkulu gözlerle süzerek içeri girdi, hastanın yanına gitti, nabzına baktı, kafasını özenle yokladı, Katerina İvanovna’nın da yardımıyla kan içindeki gömleğin düğmelerini çözerek, hastanın göğsünü açtı. Göğüs diye bir şey kalmamıştı hastada, ezilmiş, lime lime olmuştu. Sağ yandaki kaburga, kemiklerinden kırılanlar vardı. Solda, tam yüreğinin üzerinde, şiddetli bir çiftenin izi olduğu anlaşılan, sarımsı siyah renkte, ürküntü verici, kocaman bir leke vardı. Doktorun kaşları çatıldı. Bu arada polis, yaralının nasıl tekerlekler arasına girerek yerde otuz adım kadar sürüklendiğini anlatıyordu.</p>
				<p class="normal">Doktor, Raskolnikov’a fısıltıyla:</p>
				<p class="normal">— Kendine gelebilmiş olması şaşılacak şey! –dedi. </p>
				<p class="normal">— Çok mu ağır? –diye sordu Raskolnikov.</p>
				<p class="normal">— Şimdi ölecek.</p>
				<p class="normal">— Hiç mi umut yok?</p>
				<p class="normal">— Hiç! Son dakikalarını yaşıyor. Başında da çok tehlikeli bir yara var… Hmm… Belki kan alabiliriz… ama… bunun da bir yararı olacağını sanmıyorum. Beş on dakikaya kalmaz, kesin ölür.</p>
				<p class="normal">— Siz yine de bir kan alın!</p>
				<p class="normal">— Alalım… Ama söylediğim gibi, hiçbir yararı olmayacak bunun.</p>
				<p class="normal">Bu sırada dışarıdan ayak sesleri duyuldu, koridordaki kalabalık açıldı ve eşikte, elinde ekmek ve şarap, kır saçlı, yaşlı bir papazcık göründü. Ta sokaktan beri bir de polis gelmekteydi ardından. Doktor yerini hemen papaza bıraktı, ikisi anlamlı anlamlı bakıştılar. Raskolnikov doktordan biraz daha kalmasını rica etti, doktor omuzlarını silkti ve beklemeye başladı.</p>
				<p class="normal">Herkes geri çekilmişti; ama yaralının günah çıkarması uzun sürmedi. Doğru dürüst bir şey anlayabildiği şüpheliydi. Kopuk kopuk bir şeyler mırıldanıyor, ancak hiçbir şey anlaşılmıyordu. Katerina İvanovna, Lidoçka’yı aldı, küçük oğlanı sandalyesinden kaldırdı ve sobanın bulunduğu taraftaki köşeye giderek diz çöktü, çocuklarını da önünde diz çöktürdü. Kız tir tir titriyordu, oğlansa çıplak, ufacık dizleri üzerine çökmüş, küçücük elini ölçülü bir biçimde kaldırarak, geniş hareketlerle haç çıkarıyor, alnı neredeyse döşemelere değecek kadar yere eğiliyordu. Bu hareketin çocuğun çok hoşuna gittiği anlaşılıyordu. Dudaklarını ısırıp gözyaşlarını tutmaya çalışarak, yere eğildikçe açılan sırtını örtmek için arada bir oğlunun gömleğini çekiştirerek Katerina İvanovna da dua ediyordu; bu arada Lidoçka’nın fazlaca çıplak omuzlarına örtmek için duruşunu bozmadan, duasını kesmeden uzanıp konsoldan bir de başörtüsü çıkarmayı başarmıştı. İç odaların kapılarını yeniden açmaya başlayan meraklılar içeriyi seyre koyulmuşlardı. Apartmandaki öteki dairelerin kiracılarından oluşan bir seyirci kalabalığı da koridorda gitgide büyüyerek bekleşiyor, ama kimse eşikten içeri geçmiyordu. Sahneyi yalnızca bir mum artığı aydınlatıyordu.</p>
				<p class="normal">Bu sırada, ablasını çağırmaya giden Polya, koridordaki kalabalığı yararak soluk soluğa içeri girdi. Başörtüsünü çıkardı, gözleriyle annesini arayıp buldu, yanına yaklaşıp, </p>
				<p class="normal">— Geliyor, –dedi,– yolda rastladım!</p>
				<p class="normal">Annesi onu da diz çöktürüp yanına oturttu. Kalabalık arasından genç bir kız ürkek ürkek, süzülürcesine içeri girdi. Bu yoksulluk, umutsuzluk, ölüm dolu odada birdenbire görünüvermesi, herkes üzerinde tuhaf bir etki yaratmıştı. Aslında onun da üstü başı dökülüyordu; son derece ucuz giysiler vardı üzerinde; özel dünyasının zevk ve kurallarına göre takıp takıştırılmış, o bilinen amacı yüz kızartıcı biçimde ve apaçık ortaya koyan bir sokak kadını şıklığı içindeydi. İçeri geçmemiş, koridorda, tam kapının eşiğinde duruyor, kendinden geçmişçesine, bomboş gözlerle çevresine bakınıyordu. Kim bilir kaçıncı elden kendisine geçme ve burası için hiç de uygun düşmeyen, bütün kapıyı kaplamış kabarık etekli, upuzun, gülünç kuyruklu, renkli ipek robunu, açık renk pabuçlarını, geceleyin hiç de gerekmediği halde yanına aldığı ombrelkasını<sup class="calibre2"><a href="sucveceza_split_052.html#footnote-600-24" id="footnote-600-24-backlink" name="footnote-600-24-backlink">[24]</a></sup>
, tepesinde ateş rengi tüyler bulunan yuvarlak, gülünç, hasır şapkasını… her şeyi… her şeyi unutmuş gibiydi. Oğlan çocukları gibi yana yıktığı şapkasının altından zayıf, solgun ve korkmuş yüzü görülüyordu; ağzı açıktı, gözleri korkudan donup kalmışçasına hareketsizdi. On sekiz yaşında kadar görünüyordu, kısa boylu ve zayıftı, ama sarı saçları, son derece güzel mavi gözleriyle oldukça sevimli bir kızdı. Gözlerini yataktan ve papazdan ayırmıyordu; koşarak geldiği için soluk soluğaydı. Arkasındaki kalabalıktan söylenen bazı sözleri, fısıltıları duymuş olacak ki, içeri girmek için başını eğip eşikten geçti, ama ilerlemedi, yine kapının orda durdu.</p>
				<p class="normal">Günah çıkarma ve şarapla ekmek yedirme sona ermişti. Katerina İvanovna kocasının yatağına yaklaştı. Papaz geri çekildi, gitmeden önce Katerina İvanovna’ya avutucu birkaç öğüt, söz söyleyecek oldu.</p>
				<p class="normal">Katerina İvanovna çocuklarını göstererek sert, sinirli bir sesle susturdu papazı:</p>
				<p class="normal">— Bunlar ne olacak?</p>
				<p class="normal">— Allah büyüktür! Allah’tan umut kesilmez! </p>
				<p class="normal">— Evet… büyüktür, ama nedense bizim için değil! </p>
				<p class="normal">Papaz başını iki yana sallayarak:</p>
				<p class="normal">— Günahtır, hanım, sus, günahtır! –dedi. </p>
				<p class="normal">Katerina İvanovna can çekişen kocasını göstererek:</p>
				<p class="normal">— Ya bu günah değil mi? –diye bağırdı. </p>
				<p class="normal">— İstemeden bu felaketin nedeni olanlar, belki de hiç değilse, kaybettiğiniz gelir kaynağınızın yerini tutacak bir zarar ödentisinde bulunmayı kabul edeceklerdir…</p>
				<p class="normal">Katerina İvanovna elini salladı, sinirli sinirli: </p>
				<p class="normal">— Beni anlamıyorsunuz! –diye bağırdı.– Ne zarar ödentisinden söz ediyorsunuz siz? Sarhoşmuş, kendisi atlamış atların ayakları altına! Gelir kaynağıymış! Gelir kaynağı değil, acı kaynağıydı o! Ayyaştı, elinde avucunda ne varsa içkiye yatırırdı! Bizim de nemiz var, nemiz yoksa alır, meyhanelerde savururdu! Hem şu yetimlerin, hem benim hayatımızı meyhanelerde içkiye harç etti! İyi ki ölüyor! Zararından kurtulacağız!</p>
				<p class="normal">— Böyle söylemeyin, hanım, günahtır! Ölmekte olan bir insanı bağışlamak gerekir!</p>
				<p class="normal">Katerina İvanovna bir yandan papazla konuşurken, bir yandan da hastanın çevresinde dört dönüyordu: Ağzına su damlatıyor, terini, başındaki kanları siliyor, yastığını düzeltiyordu. Papazın son sözleri üzerine öfkeden kendini kaybetmişçesine:</p>
				<p class="normal">— Papaz efendi, papaz efendi, –dedi,– bunların hepsi kuru laf! Bağışlamaktan söz ediyorsunuz!.. Atların altında kalıp ezilmeseydi, eve yine körkütük sarhoş gelecekti! Üstündeki şu paçavraya dönmüş gömleğinden başka giyecek bir şeyi olmadığı için, o devrilip yatar yatmaz ben gece sabaha kadar onun gömleğini, çocukların kirlilerini yıkamakla, pencere kenarlarında kurutmakla uğraşacaktım. Günün ilk ışıklarıyla da sökükleri dikmeye, yırtıkları yamamaya oturacaktım. İşte benim gecem… Hangi bağışlamadan söz ediyorsunuz siz? Hem ben kendisini çoktan bağışladım!..</p>
				<p class="normal">Korkunç bir öksürük kriziyle tıkandı. Mendiline tükürdü ve görmesi için papaza uzattı. Yüzü acıyla çarpılmış, bir eliyle göğsüne bastırıyordu. Mendil kan içindeydi… .</p>
				<p class="normal">Papaz başını eğdi, bir şey söylemedi. Marmeladov artık son dakikalarını yaşıyordu. Gözlerini, yeniden üzerine eğilmiş olan karısından ayırmıyor, ona bir şeyler söylemeye çalışıyordu. Bin bir güçlükle dilini oynatıp tam bir şeyler mırıldanmaya başlamıştı ki, onun kendisinden af dileyeceğini anlayan Katerina İvanovna buyurgan bir sesle:</p>
				<p class="normal">— Sus!.. –diye bağırdı.– İstemez! Ne diyeceğini biliyorum…</p>
				<p class="normal">Hasta sustu, ama aynı anda odanın içinde dolaşıp duran gözleri kapının orada, Sonya’ya takıldı. Sonya köşede, gölgede durduğu için, bu ana kadar fark edememişti onu. </p>
				<p class="normal">Birden heyecanlandı, dehşet içindeydi, gözleriyle Sonya’nın bulunduğu yeri göstererek, hırıltılı bir sesle ve tıkanırcasına:</p>
				<p class="normal">— Kim bu? Kim bu? –diye sordu ve büyük bir çabayla doğrulmaya çalıştı.</p>
				<p class="normal">— Yat! Yatt!.. –diye bağırdı Katerina İvanovna. </p>
				<p class="normal">Ama o inanılmaz bir çabayla, elleri üstünde doğrulmuştu bile. Sanki tanıyamıyormuş gibi kızına uzun uzun baktı. Sonya’yı bu kılıkta hiç görmemişti. Sonra birden tanıdı. Süslü püslü giysileri içinde alçalmış, ezik, utanç içinde, babasıyla vedalaşmak için boynu bükük sırasını bekliyordu. Marmeladov’un yüzünde sonsuz bir acının gölgesi uçuştu.</p>
				<p class="normal">— Sonya! Kızım! Bağışla! –diye bağırdı, elini ona doğru uzatmak için kaldırdı, ama desteksiz kalınca yüzükoyun yere yuvarlandı. </p>
				<p class="normal">Koşup kaldırdılar, yeniden yatağına uzattılar, ama artık ölüyordu. Sonya hafif bir çığlık attı, koşup babasının üzerine kapandı, kucaklaşmış durumda öylece kalakaldılar; Marmeladov kızının kolları arasında can verdi.</p>
				<p class="normal">— Layığını buldu! –diye bağırdı Katerina İvanovna.– Ne yapacağım şimdi ben? Nasıl kaldıracağım cenazesini? Yarın bu çocukların boğazına bir lokma ekmeği nereden bulacağım?</p>
				<p class="normal">— Katerina İvanovna! –dedi Raskolnikov, kadına yaklaşarak.– Geçen hafta kocanız bana bütün hayatını, her şeyi anlatmıştı… inanın, sizden sonsuz bir saygıyla söz ediyordu. Hepinize nasıl bağlı olduğunu, hele size Katerina İvanovna, o kahrolası içki düşkünlüğüne rağmen, hele size nasıl saygı ve sevgi beslediğini öğrendiğim o geceden beri kendisiyle dost olduk… Şimdi lütfen, size yardım etmeme, rahmetli dostuma olan borcumu ödememe izin verin… Burada… sanırım yirmi ruble kadar bir şey olacak… eğer size bir yardımı dokunabilirse… ben inanın çok… yine uğrarım ben… muhakkak uğrarım… hatta belki de yarın uğrarım… Allahaısmarladık!</p>
				<p class="normal">Kapıdaki kalabalığı yararak, çabucak odadan çıktı, koridorda birden Nikodim Fomiç’le karşılaştı: Kazayı öğrenmiş ve gerekli işlemleri yapmak için gelmişti. Karakoldaki o olaydan beri birbirlerini görmemişlerdi, ama Nikodim Fomiç onu hemen tanıdı:</p>
				<p class="normal">— Oo, siz misiniz? –dedi.</p>
				<p class="normal">— Öldü, –diye cevap verdi Raskolnikov.– Doktor geldi. Papaz da buradaydı. Gerekenler yapıldı. Zavallı kadın! Lütfen onu fazla rahatsız etmeyin, zaten veremli… Olabildiğince avutmaya çalışın kendisini… –Sonra komiserin gözlerinin içine bakarak alaycı bir tonla ekledi.– Biliyorum, siz zaten çok iyi bir insansınız…</p>
				<p class="normal">Fener ışığında Raskolnikov’un yeleğinde taze kan lekeleri gören Nikodim Fomiç:</p>
				<p class="normal">— Her yeriniz kan!.. –dedi.</p>
				<p class="normal">— Evet her yerim kan… Kan içindeyim! –dedi Raskolnikov anlamlı anlamlı; sonra gülümseyerek başıyla bir selam verdi ve merdivenlere yöneldi.</p>
				<p class="normal">Merdivenlerden inerken, farkında bile olmadığı bir humma nöbeti içindeydi; duyumsadığı yalnızca bütün varlığını kaplayan yepyeni ve güçlü bir hayata ait, yepyeni bir duyguydu. Bu duygu, birdenbire ve hiç ummadığı bir anda bağışlandığını öğrenen bir idam mahkûmunun duyabileceği heyecanla karşılaştırılabilirdi ancak. Merdivenlerin ortasına gelince arkasından papazın gelmekte olduğunu gördü ve çekilip yol verdi. Son basamakları inmek üzereyken, birden arkasında koşturan ayak sesleri duydu. Polya’ydı gelen. Kız, merdivenleri koşarak inerken bir yandan da,</p>
				<p class="normal">— Bakar mısınız? Bir dakika bakar mısınız? –diye bağırıp duruyordu.</p>
				<p class="normal">Raskolnikov durdu; geri döndü. Kız son basamakları da koşarak indikten sonra, onun tam karşısında bir basamak yukarıda durdu. Bulundukları yere avludan solgun bir ışık sızıyordu. Raskolnikov, Polya’nın gülümseyen çocuksu gözlerine, zayıf ama sevimli yüzüne baktı. Kızın çok hoşuna giden bir görevle koşup geldiği anlaşılıyordu. Koşmaktan soluk soluğaydı; tıkana tıkana:</p>
				<p class="normal">— Bakar mısınız, sizin adınız ne? Nerede oturuyorsunuz? –diye sordu.</p>
				<p class="normal">Raskolnikov, bakışlarında mutluluk, ellerini kızın omuzlarına koydu. Nedenini kendisi de bilmiyordu, ama kıza bakmaktan büyük bir mutluluk duyuyordu. </p>
				<p class="normal">— Sizi kim gönderdi?</p>
				<p class="normal">Kız da neşeyle gülümseyerek:</p>
				<p class="normal">— Sonya ablam gönderdi, –dedi.</p>
				<p class="normal">— Ben de öyle tahmin etmiştim zaten.</p>
				<p class="normal">— Ama annem de gönderdi. Tam Sonya ablam beni size gönderirken, annem de geldi ve “Muhakkak yetiş ona Polya’cığım” dedi.</p>
				<p class="normal">— Siz Sonya ablanızı çok mu seviyorsunuz? </p>
				<p class="normal">Polya son derece kararlı:</p>
				<p class="normal">— Onu herkesten çok severim, –dedi; gülümsemesi silinmiş, yüzü ciddileşmişti.</p>
				<p class="normal">— Beni de sevecek misiniz?</p>
				<p class="normal">Cevap yerine kızın yaklaşan yüzünü, öpmek için masumca uzanan şişkin dudaklarını fark etti. Kibrit çöpü gibi incecik iki kol boynuna sımsıkı sarıldı. Polya yüzünü onun göğsüne bastırarak ağlamaya başladı; ağladıkça yüzünü daha çok bastırıyordu. Bir dakika kadar sonra başını kaldırdı, gözyaşlarını silerek:</p>
				<p class="normal">— Babama acıyorum, –dedi; sonra çocuklarda büyükler gibi konuşma hevesine kapıldıkları zaman görülen ciddiyetle ekledi– Ne de olsa şimdi üzerimize bir felaket çöktü! </p>
				<p class="normal">— Babanız da sizi sever miydi?</p>
				<p class="normal">— İçimizde en çok Lidoçka’yı severdi; –diye sürdürdü kız; büsbütün ciddileşmişti ve tümüyle büyükler gibi konuşuyordu,– Lidoçka en küçüğümüz olduğu için, bir de hasta olduğu için… Ona hep oyuncaklar getirirdi, bize da okuma öğretirdi… Bana ayrıca dilbilgisiyle din dersleri de verirdi (övünerek söylemişti bunu). Annem bir şey demezdi, ne var ki, biz onun bundan hoşlandığını bilirdik… Babam da bilirdi bize ders vermesinden annemin hoşlandığını. Annem bana Fransızca öğretmek istiyor, çünkü ben artık öğrenim çağına geldim.</p>
				<p class="normal">— Poleçka, dua etmesini bilir misiniz?</p>
				<p class="normal">— Tabii, bilmez olur muyum? Hem de ta ne zamandan beri… Ben artık büyük olduğum için kendi başıma dua ederim, Kolya ile Lidoçka ise annemle birlikte, yüksek sesle dua ederler. Önce “Meryem Ana” duasını okurlar, sonra “Tanrım, ablamız Sonya’yı bağışla ve kutsa!” duasını okurlar… Sonra bir de “Tanrım, öteki babamızı da bağışla ve kutsa!” duasını okurlar. İlk babamız ölmüş, bu bizim ikinci babamız. Ama biz bunun için de dua ederiz.</p>
				<p class="normal">— Poleçka, benim adım, Rodion; arada bir benim için de dua eder misiniz?.. “Rodion kulunu da” deyin, yeter…</p>
				<p class="normal">Polya coşkuyla:</p>
				<p class="normal">— Bundan sonra hayatım boyunca sizin için dua edeceğim! –dedi ve yeniden gülümseyerek onun boynuna atıldı, sımsıkı kucakladı.</p>
				<p class="normal">Raskolnikov adını, adresini verdi ve yarın kendilerine muhakkak uğrayacağını söyledi. Poleçka büyük bir sevinçle dönüp gitti. Raskolnikov sokağa çıktığında, saat onu geçiyordu. Beş dakika sonra köprü üzerinde, tam kadının kendini kanala attığı yerdeydi.</p>
				<p class="normal">— Yeter artık! –dedi kararlı, coşkulu bir tavırla; sonra sanki görünmez bir kara güce sesleniyormuş gibi, meydan okurcasına, çalımla ekledi.– Sanrılar, anlamsız korkular, saçma hayaller… hepiniz geri! Yaşam var ve ben şimdi yaşıyorum! Kocakarının ölmesiyle benim hayatım da sona ermedi! Mevlana kavuştun ve sonsuz uykuna yattın, anacığım, artık başkalarını rahat bırak! Aklın esenliği içindeyim, ışığa çıktım artık, irademi, gücümü kazandım. Göreceğiz, el mi yaman bey mi yaman! Bir arşınlık alan üzerinde yaşamaya nasıl razı olabilirim ben! Evet, gerçi şu anda kendimi halsiz hissediyorum, ama… hastalığım geçti. Demin sokağa çıkar çıkmaz anlamıştım geçeceğini… İyi ki aklıma geldi, Poçinkov’un evi buraya çok yakın, hemen Razumihin’e gideyim… Yakın olmasa ne çıkar, yine de gitmeliyim… Varsın bahsi o kazanmış olsun! Varsın biraz da o benimle alay etsin! Hiç önemli değil… Güç gerek bana, güç! Güçsüz hiçbir şey olmaz! Ve güç, ancak güçle elde edilir… Onların bir türlü anlamadıkları bu!</p>
				<p class="normal">Gururla ve inançla söylemişti bunları. Yürümeye başladı; gururu, kendine güveni, inancı gitgide artıyordu. Bir dakika içinde bambaşka biri olup çıkmıştı. Onu böylesine değiştirecek ne olmuştu? Bunu kendisi de bilmiyordu, saman çöpüne sarılır gibi birden, “Yaşam vardır. Yaşam bitmemiştir. Yaşam kocakarıyla birlikte yok olmamıştır.” düşüncesine sarılmıştı. Belki acele varılmış bir yargıydı bu, ama onun bunu düşündüğü yoktu.</p>
				<p class="normal">Birden, “Benim için de dua etmelerini, ‘Rodion kulunu da…’ demelerini rica etmiştim ama…” diye hatırladı, sonra, </p>
				<p class="normal">— Canım ne olacak… Her ihtimale karşı… –diye mırıldandı. Bu çocukça buluşuna gülmekten kendini alamadı. Keyfi pek yerindeydi. </p>
				<p class="normal">Razumihin’i bulması hiç zor olmadı; Poçinkov’un evinde yeni kiracıyı artık tanıyorlardı. Kapıcı önüne düştü; daha merdivenlerin yarısında, canlı konuşmalar, gürültüler gelmeye başladı kulağına. Merdivene bakan kapı ardına kadar açıktı; bağrıştıkları, tartıştıkları duyuluyordu içeridekilerin. Razumihin’in odası oldukça büyüktü; on beş kişi kadar vardı içerdekiler. Raskolnikov antrede durakladı. Burada bir tahta bölmenin arkasında ev sahibinin iki hizmetçisi, yine ev sahibinin mutfağından getirilmiş büyükçe iki semaverin, şişelerin, meze ve böreklerle dolu tabakların çevresinde koşturup duruyorlardı. Raskolnikov, Razumihin’i çağırmalarını rica etti. Büyük bir sevinç içinde koşup geldi Razumihin; aşırı içkili olduğu daha ilk bakışta belli oluyordu; gerçi pek öyle sarhoş olacak kadar içmezdi, ama bu kez içkiyi bayağı fazla kaçırdığı anlaşılıyordu.</p>
				<p class="normal">— Dinle, –dedi Raskolnikov hemen söze girerek,– sana bahsi senin kazandığını söylemeye geldim. Bir de… Nelerle karşılaşıp, başına neler gelebileceğini insanın hiçbir zaman bilemeyeceğini… İçeri girmeyeceğim. Şu anda çok halsizim, her an yıkılıp kalabilirim. Bu nedenle, merhaba ve allahaısmarladık! Yarın bana uğra…</p>
				<p class="normal">— Seni evine kadar geçireyim! Madem halsizmişsin… </p>
				<p class="normal">— Ya konukların? Buraya bakan şu kıvırcık saçlı adam kim?</p>
				<p class="normal">— Şu mu? Şeytan bilir kim olduğunu! Dayımın tanıdıklarından biri olsa gerek… Ya da kendiliğinden gelmiş biri… Dayıma söylerim, o ilgilenir konuklarla. Çok iyi bir insan dayım. Onunla şimdi tanışamayacak olmana üzüldüm. Neyse, hepsinin canı cehenneme! Şu anda hiçbirinin yokluğumu fark edecek halleri yok! Benim de biraz hava almaya ihtiyacım vardı. Kardeş, öyle zamanında geldin ki! Az kalsın içeride kapışacaktım! Öyle palavralar savuruyorlar ki… İnsanların palavracılıklarını nereye vardırabileceklerini anlamak çok zor doğrusu! Ama niye zor olsun? Sanki biz hiç mi yalan söylemiyoruz? Hem varsın dilediklerince yalan söylesinler, böylece daha sonra söylemezler… Bir dakika bekle, Zosimov’u çağırayım.</p>
				<p class="normal">Zosimov hemen geldi; Raskolnikov’u görmek için can attığı belli oluyordu; yüzünde ona karşı duyduğu özel bir merakın izleri vardı, ama az sonra yüzü aydınlandı, hastasını muayene etti ve:</p>
				<p class="normal">— Hemen gidip yatmalısınız, –dedi,– geceleyin de… sizin için hazırlattığım şu tozdan alın…</p>
				<p class="normal">Raskolnikov tozu aldı, hemen oracıkta yuttu. </p>
				<p class="normal">Zosimov, Razumihin’e: </p>
				<p class="normal">— Onu eve götürüyor olman çok iyi, –dedi,– yarına nasıl olur göreceğiz, ama bugün çok iyi. İnsan yaşadıkça neler görüp öğreniyor!</p>
				<p class="normal">Evden çıkar çıkmaz Razumihin, Raskolnikov’a: </p>
				<p class="normal">— Çıkarken Zosimov kulağıma eğilip ne fısıldadı biliyor musun? –dedi.– Sana bunu açıklayacağım kardeşim, çünkü onların hepsi birer ahmak. Zosimov bana yolda seninle gevezelik edip ağzından laf almamı, sonra da bunları kendisine anlatmamı söyledi. Çünkü onun kafasında… senin delirdiğine ya da buna benzer bir durumda bulunduğuna ilişkin bir düşünce var! Düşünebiliyor musun? Bir kez sen ondan kat kat daha akıllısın; ikincisi, deli olmadığına göre onun kafasındaki bu saçma sapan düşünceye güler geçersin, üçüncüsü de uzmanlığı operatörlük olan bu et kafa, şimdi nedense ruh hastalıklarına merak sarmış bulunuyor… Bugün Zamyotov’la yaptığın konuşma, kafasındaki sana ilişkin düşünceleri altüst etmiş.</p>
				<p class="normal">— Zamyotov sana her şeyi anlattı mı?</p>
				<p class="normal">— Anlattı ve çok da iyi yaptı. Şimdi ben de, Zamyotov da işin içyüzünü çok iyi anlamış bulunuyoruz… Yani Rodya’cığım… tek kelimeyle… ben şimdi hafif tertip kafayı bulmuş durumdayım… Ama bu önemli değil… Önemli olan… hani o düşünce var ya… Anlıyor musun? Bir ara kafalarına iyiden iyiye takılmıştı… Anlıyor musun? Gerçi hiç kimse bunu açıkça dile getiremiyordu, çünkü son derece saçma bir düşünceydi bu, ama işte şu boyacının tutuklanmasından sonra, bütün bu saçmalıklar da sonsuzcasına yok olup gitti. Ama bu adamlar neden bu kadar ahmaklık etmişlerdi? Bilmiyorum. Ben o sıralar Zamyotov’a da epey çıkıştım bu konuda, bu, lütfen aramızda kalsın kardeş, bildiğini hiçbir şekilde sezdirme Zamyotov’a, çünkü görebildiğim kadar, alıngan bir adam. Laviza’nın evinde oldu bu dediğim olay. Ama bugün, artık her şey açıklığa kavuşmuş bulunuyor. Aslında şu İlya Petroviç’ten başladı bütün bu yanlışlıklar: O gün karakolda bayılman onu kuşkulandırdı. Ama daha sonra kendisi de utandı kuşkusundan dolayı. Ben zaten biliyordum bunun böyle olacağını…</p>
				<p class="normal">Raskolnikov can kulağıyla dinliyordu. Razumihin sarhoşlukla epey boşboğazlık etmişti.</p>
				<p class="normal">— Aşırı sıcaklarla odadaki yağlıboya kokusuydu bayılmamın nedeni, –dedi.</p>
				<p class="normal">— Şuna bak hele! Bir de açıklama yapıyor! Hem neden, yalnızca yağlıboya kokusu mu? Bir aydır için için sürüp gelen bir hastalığın sonucu bu! Zosimov da tanık buna! Zamyotov’un nasıl perişan olduğunu tahmin edemezsin! “Ben onun tırnağı olamam” diyor. “O” dediği, sensin! Doğrusu, kardeş, zaman zaman çok iyi duygular görülüyor şu Zamyotov’da. Ama bugün Kristal Palas’ta kendisine esaslı ders vermişsin! Dört dörtlük bir ders! Önce korkutmuşsun, hem öyle böyle değil, tir tir titremiş korkusundan! Çünkü yeniden saçma birtakım düşüncelere inanmaya zorlamışsın kendisini. Sonra da dilini çıkarıp, “adamı işte böyle yaparlar!” gibilerden alay etmişsin!.. Şahane! Ezik, perişan durumda şimdi! Vallahi yaman adamsın, onlara da senin gibisi gerek. Orada olmadığıma nasıl yanıyorum! Demin Zamyotov gelmeni sabırsızlıkla bekliyordu. Porfiri de seninle tanışmayı çok istiyor…</p>
				<p class="normal">— Demek o da… İyi ama, bunlar beni neden deli sanıyorlar?</p>
				<p class="normal">— Ne delisi canım?.. Kardeş, ben galiba biraz fazla gevezelik ettim… Senin bir tek o noktayla ilgilenmen şaşırttı onları. Oysa şu anda bütün durum aydınlandıktan sonra… yani seni sinirlendiren şeyin, o olayın hastalığınla aynı zamana rastlaması… niçin ilgilendiğin anlaşıldı… Ben, kardeş, şu anda biraz kafayı bulmuş durumdayım, yalnız şeytan bilir ya, bu Zosimov’un kafasında kendine özgü bir düşünce var… Ne diyorum sana: Adam ruh hastalıklarına merak sardırdı… Aman sen de tükür gitsin içine!</p>
				<p class="normal">Yarım dakika kadar ikisi de sustular.</p>
				<p class="normal">— Dinle Razumihin, –dedi Raskolnikov,– sana bir şey söyleyeceğim: Ben az önce bir ölünün yanındaydım. Bir memur… öldü… Bütün paramı onlara verdim… Ve az önce beni öyle bir yaratık öptü ki, birini öldürmüş olsaydım bile… her neyse, ben orada bir başka yaratık daha gördüm… şapkasında ateş rengi tüyler bulunan… Galiba uzattım… Çok bitkinim, tut beni… Zaten merdivenlere geldik…</p>
				<p class="normal">Razumihin telaşla:</p>
				<p class="normal">— Ne oluyorsun? Neyin var? –diye sordu.</p>
				<p class="normal">— Hafif başım dönüyor… Ama, önemli değil!.. Önemli olan şu ki… Çok, çok üzgünüm… Bir kadın gibi tıpkı… İnan bana! Baksana, şu ne? Bak! Bak!</p>
				<p class="normal">— “Ne” ne?</p>
				<p class="normal">— Görmüyor musun, odamda ışık var? Bak, aralıktan sızıyor…</p>
				<p class="normal">Son merdiven sahanlığında, ev sahibi kadının kapısı hizasında duruyorlardı. Gerçekten de Raskolnikov’un kapısının altından ışık sızıyordu. </p>
				<p class="normal">— Tuhaf!.. –diye söylendi Razumihin.– Nastasya’dır belki…</p>
				<p class="normal">— Bu saatte Nastasya’nın ne işi var odamda? Hem o çoktan uyumuştur… Neyse, ne olacaksa varsın olsun! Elveda Razumihin!</p>
				<p class="normal">— Ne oluyorsun yahu? Seni geçireceğim, beraber gireceğiz içeri!</p>
				<p class="normal">— Biliyorum, beraber gireceğiz, ama ben şimdi elini sıkmak ve seninle vedalaşmak istiyorum. Hadi, ver elini! Elveda!</p>
				<p class="normal">— Rodya, neyin var?</p>
				<p class="normal">— Yok bir şey, hadi girelim; sen de tanıklık edersin… </p>
				<p class="normal">Basamakları çıkmaya başladılar. Razumihin’in kafasından bir an, Zosimov’un haklı olabileceği düşüncesi geçti. “Gevezeliklerimle sinirlerini bozdum.” diye söylendi içinden. Kapıya yaklaşınca birden sesler duydular: Odada birileri vardı.</p>
				<p class="normal">Razumihin:</p>
				<p class="normal">— Yahu ne oluyor burada? –diye bağırdı. </p>
				<p class="normal">Raskolnikov önce davranıp kapıyı ardına kadar açtı ve olduğu yerde mıhlanmış gibi kalakaldı. Annesiyle kız kardeşi divana oturmuşlar, bir buçuk saattir onun dönmesini bekliyorlardı. Onların geleceklerine, hatta belki de gelmiş olabileceklerine ilişkin daha bugün bile tekrarlanan haberleri duymasına karşın, nasıl olmuştu da herkesten az beklemiş, herkesten az aklına getirmişti onları? Bu bir buçuk saat içinde ana kız, şu anda hâlâ karşılarında durmakta olan ve kendilerine her şeyi bütün ayrıntılarıyla anlatmış olan Nastasya’yı soru yağmuruna tutmuşlardı. Hele Raskolnikov’un hasta hasta “kaçtığını”, Nastasya’nın anlattıklarından çıktığına göre, hatta sayıklamalı bir durumda bulunuyor olmasına karşın kaçtığını öğrenince, öyle korkmuşlar, öyle korkmuşlardı ki, “Tanrım, acaba başına bir şey mi geldi?” diye ağlaya ağlaya perişan olmuşlardı.</p>
				<p class="normal">Raskolnikov’un kapıda görünüşü sevinçli, heyecanlı çığlıklarla karşılandı; ikisi birden üzerine atıldılar. Ama Raskolnikov ölü gibi duruyordu; bilinci ani ve güçlü bir darbe yemişti sanki! Kucaklaşmak için kollarını bile kaldıramamıştı. Annesiyle kız kardeşi ona sımsıkı sarılmışlar, öpüyor, gülüyor, ağlıyorlardı. Raskolnikov bir adım attı, yalpaladı, birden olduğu yere yığılıp kaldı; bayılmıştı.</p>
				<p class="normal">Telaşlı, korkulu bağırışlar, çığlıklar kapladı odayı. Razumihin hemen odaya daldı, hastayı kucaklayıp kaldırdı; beriki bir anda kendini havada bulmuştu.</p>
				<p class="normal">Razumihin, Raskolnikov’un annesiyle kız kardeşine dönerek:</p>
				<p class="normal">— Bir şey değil, bir şey değil! –dedi.– Küçük bir baygınlık… Ciddi bir şey değil! Doktor kendisini daha demin gördü ve tümüyle sağlıklı olduğunu söyledi! Hah, işte kendine geliyor!.. Bakın gözlerini açtı bile!..</p>
				<p class="normal">Ve Duneçka’nın kolunu, onu bayağı incitecek kadar sertlikle tutup, kardeşinin “kendine geldiğini” göstermek için eğilip bakmaya zorladı. Ana kız, Razumihin’e bir kurtarıcıya bakar gibi sevgi ve minnet duygularıyla dolu olarak bakıyorlardı; gece boyunca Nastasya’dan bu “becerikli delikanlının” –Pulheriya Aleksandrovna Raskolnikova’nın, Nastasya’nın anlattıklarını dinledikten sonra Razumihin için taktığı addı bu– Rodyaları için neler yaptığını bütün ayrıntılarıyla dinlemişlerdi.</p>
				</body>
</html>