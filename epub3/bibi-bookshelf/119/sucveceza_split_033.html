<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_33">VI</h2>
				<p class="normal">Sonraları Raskolnikov’un bu ana ilişkin hatırladıkları şunlar olmuştu:</p>
				<p class="normal">Kapının ardından duyulan gürültü iyice artmış, derken kapı hafifçe aralanmıştı. Porfiri Petroviç öfkeyle:</p>
				<p class="normal">— Ne oluyor orda? –diye bağırdı.– Ben sizi uyarmamış mıydım?..</p>
				<p class="normal">Bir an kimseden ses gelmedi. Ama kapının ardında birilerinin olduğu ve birini itekleyerek kapıdan uzaklaştırmaya çalıştıkları anlaşılıyordu.</p>
				<p class="normal">Porfiri Petroviç telaşla:</p>
				<p class="normal">— Ne oluyor orda? –diye yeniden bağırdı.</p>
				<p class="normal">— Tutukluyu getirdiler, –diye karşılık verdi dışarıdan bir ses,– Nikolay’ı.</p>
				<p class="normal">Porfiri Petroviç kapıya doğru atılarak:</p>
				<p class="normal">— Nikolay’ın ne işi var burada? –diye bağırdı.– Nikolay falan istemez! Defolun! Bu ne düzensizlik böyle! </p>
				<p class="normal">Yine aynı ses:</p>
				<p class="normal">— Ama o kendisi… –diye başladıysa da devam edemedi.</p>
				<p class="normal">Dışarıda iki saniye kadar süren müthiş bir itişip kakışma oldu, sonra biri sanki bir başkasını zorla itip uzaklaştırdı, derken Porfiri Petroviç’in odasına yüzü sapsarı bir adam daldı. </p>
				<p class="normal">Adamın görünüşü çok tuhaftı. İleri doğru bakıyor, ama sanki kimseyi görmüyordu. Gözlerinde kararlılık pırıltısı vardı, ama öte yandan yüzü, idam sehpasına götürülüyormuşçasına sapsarıydı. Bembeyaz dudakları hafifçe titriyordu.</p>
				<p class="normal">Genç, işçi kılıklı, orta boylu, zayıfça bir adamdı bu. Saçları daire biçiminde kesilmişti. Yüz çizgileri ince ve sertçeydi. İtekleyip elinden kurtulduğu adam da hemen onun ardı sıra odaya dalmış ve kendisini omzundan yakalamıştı. Bu bir jandarmaydı; ama Nikolay kolunu hızla çekerek onun elinden bir kez daha kurtuldu.</p>
				<p class="normal">Kapıda meraklılar toplanmıştı. Bunlardan kimi kalabalığı yarıp içeri girmeye çalışıyordu. Bütün bunlar bir anda olup bitivermişti.</p>
				<p class="normal">Epey şaşırmışa benzeyen Porfiri Petroviç’in bu işe çok canı sıkılmıştı.</p>
				<p class="normal">— Defol! –diye bağırdı adama.– Daha zamanı değil! Çağrılana kadar bekle!.. Niye erken getirmişler bunu?..</p>
				<p class="normal">Ama Nikolay birden diz çöktü.</p>
				<p class="normal">— Ne yapıyorsun? –diye bağırdı Porfiri şaşkınlık içinde. </p>
				<p class="normal">Nikolay tıkanırcasına, ama yine de gür bir sesle:</p>
				<p class="normal">— Suçluyum! –dedi.– Günah işledim! Katilim ben! </p>
				<p class="normal">On saniye süren bir sessizlik oldu odada; herkes sanki taş kesilmişti. Jandarma bile elini Nikolay’dan çekmiş ve gerisingeri kapıya doğru uzaklaşarak orada kımıltısız kalmıştı. </p>
				<p class="normal">Uğradığı bir anlık şaşkınlıktan sıyrılan Porfiri Petroviç: </p>
				<p class="normal">— Bu da nesi? –diye bağırdı. </p>
				<p class="normal">Nikolay bir saniyelik bir suskunluktan sonra:</p>
				<p class="normal">— Ben… katilim… –diye tekrarladı.</p>
				<p class="normal">— Nasıl?.. Sen… sen kimi öldürdün ki?</p>
				<p class="normal">Porfiri Petroviç şaşkına dönmüş gibiydi. Nikolay yine bir saniye kadar sustuktan sonra:</p>
				<p class="normal">— Alyona İvanovna ile kardeşi Lizaveta İvanovna’yı… ben öldürdüm… baltayla… –dedi.– Gözlerim kararmıştı… –diye ekledi ve sustu. Hep öyle diz çökmüş durumdaydı. </p>
				<p class="normal">Porfiri Petroviç birkaç saniyelik bir duraklamadan sonra birden atıldı, kapıda biriken ve kendilerini henüz çağırmadığı tanıklara gitmeleri için eliyle işaret etti. Herkes bir anda gözden kayboldu, kapı kapandı. Sonra köşede duran ve yabanıl bakışlarla Nikolay’ı süzen Raskolnikov’a baktı, ona doğru bir adım attı, ama birden durakladı; gözleri bir Nikolay’a, bir Raskolnikov’a gidip geliyordu. Sonunda sanki çekiliyormuşçasına Nikolay’a doğru yürüdü.</p>
				<p class="normal">— Sana göz kararmalarını soran mı oldu ki, koşup geldin? –diye bağırdı.– Ben daha sana gözünün kararıp kararmadığını sormadım… Söyle bakalım, sen mi öldürdün?</p>
				<p class="normal">— Evet, katil benim… itiraf ediyorum…</p>
				<p class="normal">— E–eh! Neyle öldürdün peki?</p>
				<p class="normal">— Baltayla. Önceden bağlamıştım.</p>
				<p class="normal">— Eh, acele ediyor! Tek başına mı? </p>
				<p class="normal">Nikolay soruyu anlamamıştı.</p>
				<p class="normal">— Tek başına mı öldürdün? </p>
				<p class="normal">— Evet, tek başıma. Mitka’nın hiçbir suçu yok, Mitka’nın bu işle hiçbir ilgisi yok. </p>
				<p class="normal">— Mitka’ya acele etme bakalım! E–eh!.. Madem öyle, nasıl merdivenlerden nasıl öyle koşarak iniyordun? Kapıcılar ikinizi birden görmüşler?</p>
				<p class="normal">Nikolay önceden hazırlanmış gibi çabuk çabuk: </p>
				<p class="normal">— Ben o zaman mahsus öyle yaptım… –dedi.– Mitka’yla birlikte koşuyormuş gibi yaptım…</p>
				<p class="normal">Porfiri öfkeyle:</p>
				<p class="normal">— Tahmin ettiğim gibi! –diye bağırdı. Sonra kendi kendine konuşuyormuş gibi,– Kendi ağzı değil bu ağız… –diye mırıldandı. </p>
				<p class="normal">Bu sırada birden gözü Raskolnikov’a ilişti. Nikolay’a kendisini öylesine kaptırmıştı ki, bir ara Raskolnikov’un varlığını unutmuştu. Utanarak Raskolnikov’a atıldı ve:</p>
				<p class="normal">— Rodion Romanoviç, iki gözüm! –dedi.– Bağışlayın… Böyle olmaz… siz lütfen… yani sizinle bir işimiz kalmadı burada artık… Doğrusu ben de… neyse, sürprizi görüyor musunuz!.. Lütfen!..</p>
				<p class="normal">Raskolnikov’un koluna girip, kapıya doğru götürdü.</p>
				<p class="normal">Olup bitenlerden pek bir şey anlamayan, ama yine de yüreklenen Raskolnikov:</p>
				<p class="normal">— Galiba bunu beklemiyordunuz? –dedi.</p>
				<p class="normal">— Evet, ama… iki gözüm, siz de beklemiyordunuz. Bakın, eliniz nasıl da titriyor, hah–hah–ha!..</p>
				<p class="normal">— Siz de titriyorsunuz, Porfiri Petroviç.</p>
				<p class="normal">— Evet, titriyorum; doğrusu hiç beklemiyordum…</p>
				<p class="normal">Kapının önünde duruyorlardı. Porfiri, Raskolnikov’un bir an önce gitmesi için sabırsızlanıyordu. Raskolnikov birden:</p>
				<p class="normal">— Şu küçük sürprizinizi göstermeyecek misiniz? –dedi.</p>
				<p class="normal">— Dişleri takırdarken söylediği şeye bakın hele şunun! Hah–hah–ha!.. Çok şakacısınız! Neyse, yine görüşürüz!</p>
				<p class="normal">— Bana kalırsa, elveda!</p>
				<p class="normal">Porfiri Petroviç çarpık bir gülümsemeyle:</p>
				<p class="normal">— Tanrı nasıl isterse öyle olur! –dedi. </p>
				<p class="normal">Raskolnikov bürodan geçerken pek çok kişinin kendisine dikkatle baktığını fark etti. Bekleme odasındaki kalabalık arasında, o gece kendileriyle karakola gitmeyi önerdiği o evin iki kapıcısını da gördü; durmuş bir şey bekliyorlardı. Tam merdivenlere çıktığı sırada, birden arkasından Porfiri Petroviç’in sesini duydu. Dönüp baktı; Porfiri soluk soluğa ardından koşmaktaydı.</p>
				<p class="normal">— Son bir söz daha Rodion Romanoviç! Hiç kuşkusuz, her şey Tanrı’nın istediği gibi olacak, ama yine de usulen size bir şeyler sormam gerekecek… Bu nedenle yine görüşeceğiz!</p>
				<p class="normal">Porfiri gülümseyerek durdu, sonra:</p>
				<p class="normal">— Evet… –diye ekledi.</p>
				<p class="normal">Sanki bir şeyler daha söyleyecek gibiydi; ama söyleyememişti.</p>
				<p class="normal">Önlenemez bir nezaket gösterisinde bulunacak kadar yüreklendiğini hisseden Raskolnikov:</p>
				<p class="normal">— Az öncesi için bağışlayın Porfiri Petroviç, –dedi,– sinirleniverdim işte…</p>
				<p class="normal">Porfiri Petroviç neşeyle:</p>
				<p class="normal">— Önemli değil, hiç önemli değil! –dedi.– Ben de doğrusu… Kabul etmem gerekir ki, çok kötü bir huyum var, evet, itiraf ederim! Yine görüşeceğiz, Allah kısmet ederse, hem de pek çok kez görüşeceğiz!.. </p>
				<p class="normal">— Ve birbirimizi daha iyi tanıyacağız!</p>
				<p class="normal">Porfiri Petroviç, Raskolnikov’un sözlerini yankı gibi tekrarladı:</p>
				<p class="normal">— Ve birbirimizi daha iyi tanıyacağız! –Sonra gözlerini kısıp ciddi ciddi bakarak,– Şimdi bir doğum günü partisine mi gidiyorsunuz?</p>
				<p class="normal">— Hayır, bir cenaze törenine.</p>
				<p class="normal">— Öyle ya, cenaze töreniydi! Sağlığınıza… sağlığınıza dikkat edin!</p>
				<p class="normal">Artık merdivenleri inmeye başlayan Raskolnikov birden durdu, dönüp:</p>
				<p class="normal">— Ben de sizin için bir dilekte bulunmak istiyorum, ama bilmem ki ne dilesem? –dedi.– Çok gülünç bir işiniz var, bu nedenle size işlerinizde başarılar dilerim!</p>
				<p class="normal">Porfiri Petroviç dönüp odasına gitmek üzereyken, birden kulaklarını dikti:</p>
				<p class="normal">— Neden gülünçmüş işim?</p>
				<p class="normal">— Neden olacak, şu zavallı Mikolka’ya suçunu itiraf ettirene kadar kendi yöntemlerinizle kim bilir ne psikolojik işkenceler ettiniz, nasıl canından bezdirdiniz adamcağızı! Herhalde kendisine gece gündüz, “Sen katilsin! Sen katilsin!” diye tekrarlaya tekrarlaya, sonunda katil olduğunu söyletmişsinizdir. Şimdiyse kendisi bunu itiraf etmiş bulunuyor. Bu kez de “Sen katil değilsin! Yalan söylüyorsun! Kendi ağzınla konuşmuyorsun!” diyerek canından bezdireceksiniz. Eh, böyle bir işe gülünç denmez de ne denir?</p>
				<p class="normal">— Hah–hah–ha!.. Demek demin Nikolay’a, “Kendi ağzı değil bu ağız” dediğimi fark ettiniz?</p>
				<p class="normal">— Fark etmez olur muyum?</p>
				<p class="normal">— Ha, ha! Çok zekisiniz! Her şeyi fark ediyorsunuz! Çok kıvrak bir zekânız var! Her zaman en komik tellere dokunabiliyorsunuz, ha, ha! Söylediklerine göre, yazarlar içinde Gogol’ün çok güçlüymüş bu yanı?</p>
				<p class="normal">— Evet, Gogol’ün.</p>
				<p class="normal">— Evet, Gogol’ün… görüşmek üzere! </p>
				<p class="normal">— Görüşmek üzere!</p>
				<p class="normal">Raskolnikov doğruca evine gitti. Öylesine bitkindi, kafası öylesine karmakarışıktı ki, dinlenmek ve düşüncelerini toparlayabilmek için eve gelir gelmez kendini divana atıp, on beş dakika kadar öylece oturdu. Nikolay konusunu düşünmeye bile kalkışmadı; o konuda tümden şaşkındı; Nikolay’ın itirafında şu anda anlayamayacağı, açıklanamaz, şaşılası bir şeyler bulunduğunu hissediyordu. Ama öte yandan da bu itiraf gerçek bir olaydı. Bu olayın nasıl bir sonuç vereceğini kestirmek hiç zor değildi: Nikolay’ın yalan söylediği çabucak anlaşılacak ve yine onun peşine düşülecekti, Ama yine de bir süre için serbest kalabilecekti, Bu arada hemen bir şeyler yapması gerekti, çünkü kaçınılmaz bir biçimde tehlikeyle karşı karşıyaydı.</p>
				<p class="normal">Yine de bu tehlikenin boyutları neydi acaba? Durum, yavaş yavaş açıklığa kavuşmaya başlamıştı. Porfiri’yle az önce aralarında geçen sahneyi taslak halinde ve genel çizgileriyle hatırlayınca, bir kez daha korkuyla titremekten kendini alamadı. Hiç kuşkusuz, Porfiri’nin amaçladığı şeylerin tümünü bilmiyordu, onun deminki hesaplarının ne olduğunu anlayabilmesi de olanaksızdı. Ama yine de oyununun bazı yönleri açığa çıkmıştı ve bu oyunda Porfiri’nin ne denli korkunç bir ele sahip olduğunu kendisinden daha iyi hiç kimse anlayamazdı. Biraz daha beraber kalsalardı, kendini tümüyle ve gerçekten ele verebilirdi.</p>
				<p class="normal">Raskolnikov’un karakterindeki hastalıklı yanları çok iyi anlayan ve daha ilk ağızda durumu kavrayan Porfiri, epeyce kararlı ve kendinden emin davranıyordu. Raskolnikov’un da deminki görüşmede çokça gaf yaptığı tartışılmazdı, ama iş daha delillere kadar gelmiş değildi, her şey daha göreliydi. Yine de acaba onun şu anda anladığı gibi miydi her şey? Yanılıyor olamaz mıydı? Örneğin, bugünkü görüşmeden acaba Porfiri nasıl bir sonuç çıkarmıştı? Bugün için gerçekten de bir şey hazırlamış mıydı? Neydi bu hazırladığı şey? Gerçekten beklediği bir şey var mıydı? Şu beklenmedik Nikolay felaketi olmasaydı, bugün birbirlerinden acaba nasıl ayrılacaklardı?</p>
				<p class="normal">Porfiri, hemen hemen elindeki bütün kartları açmıştı; tehlikeyi göze almış ve açmıştı ve eğer (tabii Raskolnikov böyle sanıyordu) elinde başka bir şey daha olsaydı, onu da gösterirdi. Neydi acaba şu “sürpriz”? Yoksa alay mı ediyordu? Önemli mi, önemsiz mi bir şeydi? Suçlanmasını sağlayacak ciddi bir şey olabilir miydi? Yoksa dünkü adam mıydı bu? Hangi cehenneme gitmişti bu adam? Bugün nerelerdeydi? Porfiri’nin elinde gerçekten de ciddi bir şey varsa, bu besbelli dünkü adamla bağlantılı bir şeydi…</p>
				<p class="normal">Başı yere eğik, dirseklerini dizlerine dayamış, yüzü avuçlarının içinde, divanda oturuyordu. Bütün vücudu hâlâ sinirden titriyordu. Sonunda yerinden kalktı, şapkasını aldı, biraz düşündükten sonra kapıya doğru yürüdü.</p>
				<p class="normal">İçinde bir ses, hiç değilse bugün kendisini güven içinde hissedebileceğini söylüyordu. Birden yüreğinde sevince benzer bir şey hissetti: Hemen Katerina İvanovna’ya gitmek istedi canı. Kuşkusuz cenaze törenine geç kalmıştı, ama yas yemeğine yetişebilirdi, Sonya’yı görecekti orada.</p>
				<p class="normal">Durdu, dudaklarında hastalıklı bir gülümsemeyle düşündü:</p>
				<p class="normal">— Bugün! Bugün! Evet, hemen bugün! Böyle olması gerek… –diye mırıldandı.</p>
				<p class="normal">Tam kapıyı açmak üzereyken, kapı kendiliğinden açılmaya başladı. Raskolnikov irkilerek geri çekildi. Kapı ağır ağır ve sessizce açılıyordu. Birden dünkü adam, yerin dibinden çıkan adam belirdi kapıda.</p>
				<p class="normal">Adam eşikte durdu, hiçbir şey söylemeden ona baktı, sonra içeri doğru bir adım attı. Tıpkı dünkü gibiydi, üzerindeki elbiseler de aynıydı. Yalnız yüzünde ve bakışlarında derin bir değişiklik vardı; bakışları üzüntülüydü. Biraz durup derin derin iç geçirdi. Bir de avucunu yanağına dayayıp başını hafifçe bir yana doğru eğse, tam bir köylü karısına benzeyecekti. Raskolnikov neredeyse bir ölüye dönmüştü:</p>
				<p class="normal">— Ne istiyorsunuz? –diye sordu.</p>
				<p class="normal">Adam susuyordu, sonra birden onun önünde yerlere kadar eğildi; sağ elindeki yüzük ta döşemeye değmişti.</p>
				<p class="normal">— Ne istiyorsunuz? –diye yeniden sordu Raskolnikov. </p>
				<p class="normal">Adam yavaşça:</p>
				<p class="normal">— Beni bağışlayın, –dedi.</p>
				<p class="normal">— Niçin?</p>
				<p class="normal">— Kötü düşüncelerim için.</p>
				<p class="normal">İkisi de durmuş birbirlerine bakıyorlardı.</p>
				<p class="normal">— O gece siz belki de içkiyi biraz fazla kaçırmış olarak gelip de kapıcıları karakola çağırdığınızda ben de oradaydım… Kanları ne yaptıklarını sordunuz kendilerine… Oysa, onlar sizi sarhoş sandılar, sözlerinize kulak asmadılar… Buna çok canım sıkıldı… Öylesine ki, o gece uyku bile uyuyamadım. Ertesi gün adresinizi hatırladım. Buraya gelip soruşturdular… </p>
				<p class="normal">Bir anda işin içyüzünü anlamaya başlayan Raskolnikov adamın sözünü keserek:</p>
				<p class="normal">— Kim gelip soruşturdu? –diye sordu.</p>
				<p class="normal">— Ben yani… Sizi üzdüm…</p>
				<p class="normal">— Siz o evden misiniz?</p>
				<p class="normal">— Evet, orada otururum. O sırada kapının orada ben de onlarla birlikteydim, hatırlamıyor musunuz? Esnafız biz… Kürkçüyüz… Eve iş alırız…</p>
				<p class="normal">Raskolnikov birden iki gün önce kapının orada geçen bütün sahneyi hatırladı. Gerçekten de o sırada kapıcılardan başka birtakım adamlar, hatta kadınlar da vardı kapının orada. Kendisini doğruca karakola götürmelerini öneren bir ses duyduğunu hatırladı. Sesin sahibini çıkaramıyordu, şimdi bile görse çıkaramazdı, o sırada adama dönüp karşılık olarak bir şeyler söylediğini çok iyi hatırlıyordu.</p>
				<p class="normal">Hay Allah, dünkü kabus nasıl sonuçlanmıştı! İşin en korkunç yanı da böylesine hiçten bir şey yüzünden az kalsın kendi kendini gerçekten mahvetmek üzere olduğunu düşünmesiydi. Demek ki, bu adam evi kiralamak istediğinden ve kanla ilgili sözlerinden başka bir şey söyleyemezdi. Demek ki, Porfiri’nin elinde bu sayıklamadan ve iki yanlı psikolojiden başka hiçbir ciddi delil yoktu. Demek ki, ortaya başka delil çıkmazsa (ki çıkmaması gerekirdi, çıkmaması, çıkmaması!) kendisine bir şey yapamayacaklardı. Tutuklasalar bile onu kesin olarak neyle suçlayabilirlerdi ki? Ve yine demek ki, Porfiri şu daire kiralama işini şimdi, az önce öğrenmişti ve şu ana kadar bundan hiç haberi yoktu.</p>
				<p class="normal">Aklına gelen bir düşünceyle müthiş heyecanlanarak:</p>
				<p class="normal">— Oraya geldiğimi bugün Porfiri’ye siz mi söylediniz? –dedi.</p>
				<p class="normal">— Hangi Porfiri’ye?</p>
				<p class="normal">— Sorgu yargıcına.</p>
				<p class="normal">— Ben söyledim. O gün kapıcılar gitmeyince, ben gittim.</p>
				<p class="normal">— Bugün mü?</p>
				<p class="normal">— Evet, sizden bir dakika önce gelmiştim. Ve her şeyi duydum… size nasıl işkence ettiğini…</p>
				<p class="normal">— Nerede? Nasıl? Ne zaman?</p>
				<p class="normal">— Orada, şu bölmenin arkasındaydım. Hep orada oturdum.</p>
				<p class="normal">— Nasıl? Demek sürpriz sizdiniz? Ama, insaf, bu nasıl olabilir?</p>
				<p class="normal">— Kapıcılar sözümü dinlememişlerdi, kendilerine niçin zamanında başvurmadıklarını sorabileceklerini ve bu nedenle kızabileceklerini ileri sürüyorlardı. Bu duruma çok canım sıkıldı, uykularım kaçtı, bunun üzerine sorup soruşturmaya başladım. Dün öğreneceklerimi öğrenince de bugün kalkıp gittim. İlk gidişimde kendisi yoktu. Bir saat sonra tekrar gittim, bu sefer de yanına sokmadılar. Ancak üçüncü gidişimde içeri bıraktılar. Her şeyi olduğu gibi anlattım kendisine. Odanın içinde hoplayıp zıplamaya, göğsünü yumruklamaya başladı. Bir yandan da “Ah sizi haydutlar, bana ne yaptığınızı biliyor musunuz?” diyordu, “Bütün bunları daha önce gelip söyleseydiniz jandarmalarla getirtirdim onu buraya!” Sonra koşup birini çağırdı, kendisiyle köşede bir şeyler konuştu, arkasından yine benim yanıma geldi, sorguya çekmeye sövüp saymaya başladı. Epeyce payladı beni. Kendisine ne biliyorsam anlattım; dün size söylediğim sözlere karşı bana cevap vermeye cesaret edemediğinizi, beni tanımadığınızı… hepsini. Bunun üzerine yeniden odada koşmaya, göğsünü yumruklamaya başladı; hem kızıyor, hem konuşuyordu. Sizin geldiğinizi bildirdiklerinde, bana bölmenin ötesindeki odaya geçip beklememi, ne duyarsam duyayım hiç kımıldamamamı, beni belki de çağırabileceğini söyledi, kendi eliyle bir iskemle getirip, üstüme kapıyı kilitledi. Nikolay geldikten ve siz çıkıp gittikten sonra, beni de odadan çıkardı, “Seni yine çağıracağım ve sorguya çekeceğim.” dedi.</p>
				<p class="normal">— Nikolay’ı senin yanında mı sorguya çekti?</p>
				<p class="normal">— Siz gittikten hemen sonra beni de gönderdi. Nikolay’ı ondan sonra sorguya çekmeye başladı.</p>
				<p class="normal">Adam birden durdu, sonra yeniden yüzüğü döşemelere değecek kadar eğildi.</p>
				<p class="normal">— Size iftirada bulunduğum ve kötülük ettiğim için beni bağışlayın.</p>
				<p class="normal">Raskolnikov:</p>
				<p class="normal">— Tanrı bağışlasın, –dedi.</p>
				<p class="normal">Adam yeniden, ama bu kez yere kadar değil, yarı beline kadar eğildi, ağır ağır döndü ve çıkıp gitti.</p>
				<p class="normal">Raskolnikov, </p>
				<p class="normal">— Hepsi iki yanlı, artık elindeki delillerin hepsi iki yanlı, –diye tekrarladı ve kendini başka hiçbir zaman olmadığı kadar dinç hissederek odadan çıktı:</p>
				<p class="normal">Merdivenlerden inerken hınçla gülümseyerek: </p>
				<p class="normal">— Seninle daha hesaplaşırız! –diye söylendi. Duyduğu hınç kendisineydi; nasıl “korktuğunu” tiksintisiyle ve utançla hatırlamıştı.</p>
				</body>
</html>