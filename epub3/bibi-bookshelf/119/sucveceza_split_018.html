<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_20">VI</h2>
				<p class="normal">Nastasya çıkar çıkmaz yerinden kalktı, kapıyı çengelledi, az önce Razumihin’in gösterdiği, ama sonra yeniden sarıp sarmaladığı paketi çözdü, elbiseleri çıkardı, giyinmeye başladı. Tuhaf şey: Tümüyle sakinleşmiş gibiydi; az önceki yarı çılgın sayıklamalarından da şu son zamanlarda içini saran paniğe eğilimli korkularından da eser kalmamıştı. Tuhaf ve beklenmedik bir sakinleşmenin ilk dakikalarını yaşıyordu. Hareketleri kesin ve açıktı, sağlam bir kararlılığın izlerini taşıyordu. </p>
				<p class="normal">— Bugün, hemen bugün! –diye mırıldanıyordu kendi kendine. </p>
				<p class="normal">Hâlâ güçsüz olduğunu anlamakla birlikte, dinginliğe, sabit fikre varan bir ruhsal gerginliğin verdiği güven duygusunu, gücü duyuyordu. Sokakta ayakta duramayıp düşeceğini de sanmıyordu. Tepeden tırnağa yeni giysilerine büründükten sonra, masada duran paralara bir göz attı, biraz düşündü, sonra hepsini cebine indirdi. Yirmi beş ruble kadar bir şeydi. Razumihin’in giysiler için harcadığı paranın artanı olan bozuk beşlikleri de aldı. Sonra yavaşça kapının çengelini kaldırdı, odasından çıktı.</p>
				<p class="normal">Merdivenlerden inerken kapısı ardına kadar açık olan mutfağa bir göz attı: Nastasya arkası kapıya dönük, eğilmiş, ev sahibi kadının semaverini yelliyordu. Hiçbir şey duymamıştı. Zaten kalkıp dışarı çıkabileceği kimin aklına gelebilirdi ki? Bir dakika sonra sokaktaydı.</p>
				<p class="normal">Saat sekiz sularıydı, güneş ha battı ha batacaktı. Ortalık eskisi gibi boğucu sıcaktı; ama o, şehre yapışmış bu tozlu, pis kokulu havayı derin derin içine çekti. Başı hafifçe döner gibi oldu; birden alev alev yanan gözlerinde ve zayıflamış sapsarı yüzünde yabanıl bir gücün ışıltısı dolaştı. Nereye gideceğini bilmiyordu, düşünmemişti bile bunu; bildiği bir tek şey vardı: Bütün bunlara hemen bugün, şu anda bir son vermesi gerekti, yoksa eve dönmeyecekti; çünkü artık böyle yaşamak istemiyordu. Ama nasıl son verecekti? Hiçbir düşüncesi yoktu bu konuda. Aslında düşünmek de istemiyordu. Düşünce denen şeyi kovmuştu kafasından; acı veriyordu düşünceleri ona. Bildiği, hissettiği bir tek şey vardı: Şöyle ya da böyle, her şey değişmeliydi; umutsuzlukla, tuhaf bir inançla ve kararlılıkla, </p>
				<p class="normal">— Değişsin de, nasıl değişirse değişsin, –diye tekrarlayıp duruyordu.</p>
				<p class="normal">Eski bir alışkanlıkla, her zamanki gezinti yollarından yürüyerek Samanpazarı’na yöneldi. Ama Samanpazarı’na varmadan, köprüye giden sokağın oradaki bir tuhafiye dükkanının önünde, içli bir romans çalmakta olan siyah saçlı genç bir laternacı gördü. Laternacı, kaldırımda, hemen önünde duran on beş yaşlarında bir kıza eşlik ediyordu. Kızın üzerinde sokak kadınlarında görülen türden giysiler vardı: Kıl dokuma geniş bir eteklik, üzerinde bir İspanyol şalı, elinde eldivenler, başında da tüyleri ateş rengi hasır bir şapka… Hepsi de eski püskü şeylerdi. Sokak kadınlarının o çatlak, ama oldukça hoş ve gür sesiyle, çevredeki esnafın vereceği birkaç kopeği gözleyerek romans okuyordu. Raskolnikov kızı dinlemekte olan birkaç kişinin yanına sokuldu, biraz dinledi, sonra bir beş kopeklik çıkarıp kızın avucuna sıkıştırdı. Kız birden şarkıyı en tiz, en içli yerinde bıçakla kesmiş gibi durdurdu, laternacıya dönerek sert bir sesle, </p>
				<p class="normal">— Yeter! –dedi, ikisi birlikte ilerideki dükkana doğru yürüdüler.</p>
				<p class="normal">Raskolnikov birden yanı başında duran ve kendisi gibi laterna dinlemekte olan yaşlıca bir adama döndü ve:</p>
				<p class="normal">— Sokak şarkılarını sever misiniz? –diye sordu. </p>
				<p class="normal">Görünüşüne bakılırsa işsiz güçsüz biri olduğu anlaşılan adam, yabanıl, şaşırmış gözlerle Raskolnikov’a baktı. Raskolnikov’sa, sokak şarkılarından değil de bambaşka şeylerden söz ediyormuş gibi:</p>
				<p class="normal">— Ben severim, –dedi.– Hele de soğuk, karanlık ve nemli güz akşamlarında, hani gelip geçen herkesin yüzünün yeşile çalan bir sarılıkta ve hasta gibi göründüğü ıslak güz akşamlarında, laterna eşliğinde söylenen bu sokak şarkılarını çok severim. Ya da dingin, lapa lapa kar yağan rüzgarsız kış akşamlarında, hele bir de karların arasından sokak lambaları ışıldıyorsa, bu şarkılar çok daha doyumsuz olur… Biliyor musunuz?..</p>
				<p class="normal">Hem kendisine sorulan sorudan, hem de Raskolnikov’un görünüşünden ürken adam:</p>
				<p class="normal">— Bilmiyorum efendim, özür dilerim!.. –dedi ve yolun karşısına geçti.</p>
				<p class="normal">Raskolnikov dümdüz yürüdü ve Samanpazarı’nda Lizaveta’yla konuşan karıkoca satıcının tezgahlarının bulunduğu köşeye çıktı. Ama ihtiyarlar yerlerinde yoktu. Raskolnikov yeri tanıyınca duraksadı, çevresine bakındı, bir uncu dükkanının kapısında esneyip duran kırmızı gömlekli bir delikanlıya yanaşıp:</p>
				<p class="normal">— Şu köşede karısıyla birlikte satıcılık eden biri vardı, değil mi? –diye sordu.</p>
				<p class="normal">Delikanlı onu şöyle bir süzdükten sonra: </p>
				<p class="normal">— Herkes satıcı olabilir, –dedi.</p>
				<p class="normal">— Adı neydi o adamın?</p>
				<p class="normal">— Vaftiz edilirken ne ad taktılarsa o…</p>
				<p class="normal">— Yoksa sen de mi Zaraysklısın? Hangi ildensin? </p>
				<p class="normal">Delikanlı onu bir kez daha süzdü:</p>
				<p class="normal">— Bizimki il değil, ilçedir saygıdeğer efendim. Kardeşimin bir kez gitmişliği vardır, ama ben hiç görmedim, hep evde otururdum. Bu nedenle beni bağışlamanızı dilerim, soylu efendimiz!</p>
				<p class="normal">— Şu ilerdeki meyhane mi?</p>
				<p class="normal">— Hayır, otel–restoran efendim, bilardosu da var; sonra… prensesler de bulunur…</p>
				<p class="normal">Raskolnikov alanı geçti. İleride, köşede büyük bir mujik kalabalığı vardı. Raskolnikov mujiklerin yüzlerine baka baka, kalabalığın en yoğun olduğu yere doğru ilerledi. Nedense, önüne gelenle konuşmak için sonsuz bir istek duyuyordu. Ama mujiklerin ona dikkat bile ettikleri yoktu, öbek öbek toplaşmışlar, çene çalıyorlardı. Raskolnikov biraz düşündükten sonra, sağa sapıp kaldırım boyunca “V…”ye doğru yürüdü. Alanı geçer geçmez küçük bir ara sokakta buldu kendini…</p>
				<p class="normal">Küçük bir dirsekle Samanpazarı Alanı’nı Sadovaya ile birleştiren bu ara sokaktan önceleri de sık sık geçerdi. Son zamanlarda, üzüntülü olduğu günlerde, “daha çok acı duymak için” buralarda dolaşmayı ister olmuştu. Şu anda ise hiçbir şey düşünmeden sapmıştı sokağa. Alt katı tümüyle meyhane ve meze–içki satan dükkanlarla dolu olan büyük bir apartman vardı burada. Sırtlarında yalnızca bir entari, başları açık, “ev kılığıyla” birtakım kadınlar apartmandan çıkıyor, kaldırım üzerinde çeşitli yerlerde, özellikle de bir iki basamakla inilebilen bodrum katlarındaki eğlence yerlerinin girişlerinde kümeleniyorlardı. Böyle anlarda buralardan müthiş bir gürültü yükseliyor, gitar sesleri, şarkılar, naralar tüm sokağı tutuyordu. Otel–restoranın kapısı önünde büyük bir kadın kalabalığı vardı. Kimi basamaklara, kimi de doğrudan doğruya kaldırıma oturmuştu. Üçüncü bir grupsa ayakta duruyor ve gevezelik ediyordu. Bunların yanında elinde sigara, sarhoş bir asker dolaşıyor, sövüp duruyordu; meyhanelerden birine girmek isteyen, ama hangisine gireceğini unutmuş bir hali vardı. İki serseri sövüşüp kavga ediyor, körkütük sarhoşun biri ise boylu boyunca yere devrilmiş, yuvarlanıyordu. Raskolnikov kalabalık kadın kümesinin yanında durdu. Alçak sesle konuşuyordu kadınlar; sırtlarında basma entari, ayaklarında terlik vardı; hepsinin başı açıktı. Kiminin yaşı kırkları aşmış, kimi daha on yedisindeydi. Hemen tümünün gözleri şiş ve çürüktü.</p>
				<p class="normal">Aşağıdan gelen şarkı sesleri, bağırıp çağırmalar Raskolnikov’un nedense ilgisini çekmişti… Birinin kahkahalar, çığlıklar arasında, gitar eşliğinde söylenen tiz bir şarkıya topuk vurup tempo tuttuğu ve delicesine hora teptiği duyuluyordu. Raskolnikov dışarıdan kapı ağzına doğru uzanmış, kederli, düşünceli bir yüzle ve dikkatle şarkıyı dinliyor, kalabalık arasından içeriyi görebilmeye çalışıyordu. Şarkıcı incecik sesiyle:</p>
				<p class="normal">Şirin, tatlı sevgilim, </p>
				<p class="normal">Boşuna dövme beni!</p>
				<p class="normal">diye inleyip duruyordu. Raskolnikov sanki bütün sorunu buymuş gibi, şarkıyı dinlemek için dayanılmaz bir istek duydu. “Ben de girsem mi?” diye düşündü. “Nasıl da gülüyorlar! Hepsi sarhoş! Ben de içip sarhoş olsam?”</p>
				<p class="normal">— Tatlı beyefendi, içeri girmez misiniz?</p>
				<p class="normal">Kapı ağzında duran kadınların arasından biri henüz bozulmamış, çınlamalı bir sesle Raskolnikov’a sesleniyordu. Raskolnikov dönüp baktı: Genç bir kadındı bu, hatta şu kadın kalabalığı içinde insana tiksinti vermeyen belki de tek kadındı.</p>
				<p class="normal">— Şuna bak! Hem de güzelmiş! –diye mırıldandı. </p>
				<p class="normal">Kadın gülümsedi, iltifat çok hoşuna gitmişti.</p>
				<p class="normal">— Siz de güzelsiniz! –dedi.</p>
				<p class="normal">— Ne kadar da zayıf! –dedi kadınlardan biri.– Sanki hastaneden yeni çıkmış!</p>
				<p class="normal">Bu sırada kalın kumaştan, önü açık bir kaftan giymiş bir mujik yanaştı yanlarına; hafif sarhoştu ve kurnaz kurnaz gülümsüyordu:</p>
				<p class="normal">— Gören de general kızları sanır, ama hepsinin burnu kısa ve kalkık! Ama çok neşeli şeyler doğrusu!..</p>
				<p class="normal">— Madem geldin geç içeri!</p>
				<p class="normal">— Geçeceğim tatlım!</p>
				<p class="normal">Mujik içeri girdi. Raskolnikov yürümeye başladı. </p>
				<p class="normal">— Baksanıza, beyefendi!</p>
				<p class="normal">Deminki kızdı, Raskolnikov’un ardından sesleniyordu.</p>
				<p class="normal">— Ne var? </p>
				<p class="normal">Kız utandı:</p>
				<p class="normal">— Tatlı beyefendi, sizinle her zaman birkaç saatimi geçirmeye hazırım… Ama nedense şu anda sizden utanıyorum. Bir kadeh bir şey içebilmem için bana altı kopekçik verir miydiniz? </p>
				<p class="normal">Raskolnikov elini cebine atıp rastgele çıkardığı paraları kıza uzattı. On beş kopekti verdiği.</p>
				<p class="normal">Kız:</p>
				<p class="normal">— Ah ne iyi yürekli baymış! –dedi.</p>
				<p class="normal">— Adın ne senin?</p>
				<p class="normal">— Duklida diye sorarsınız.</p>
				<p class="normal">Kalabalıktaki kadınlardan biri başıyla Duklida’yı göstererek:</p>
				<p class="normal">— Daha neler!.. –dedi.– Nasıl böyle para isteyebiliyor, anlayamıyorum! Ben olsam utancımdan ölürdüm…</p>
				<p class="normal">Raskolnikov kadına ilgiyle baktı: Otuz yaşlarında vardı, çiçekbozuğu yüzü yara bere içinde, üst dudağı şişti. Duklida’yı kınarken gayet sakin ve ciddiydi.</p>
				<p class="normal">Raskolnikov yeniden yürümeye başladı. “Acaba nerede okumuştum.” diye düşünüyordu bir yandan da, “İdam mahkûmunun biri ölümünden bir saat önce, yüksek bir dağın tepesinde, ancak iki ayağının sığabileceği kadar daracık bir yerde yaşaması gerekse, çevresindeyse uçurumlar, okyanuslar, sonsuz karanlıklar, fırtınalar ve sonsuz bir yalnızlık olsa, yine de o bir avuç yerde ömrü boyunca, binlerce yıl, sonsuza dek yaşamanın, o anda ölmeye yeğleneceğini söylemiş. Yeter ki yaşasın! Yalnızca yaşasın! Aman Tanrım, bu nasıl gerçek böyle! Bu nasıl gerçek! İnsan ne alçak yaratıkmış!” Raskolnikov bir dakika kadar durup düşündü, sonra “Bunun için insana alçak diyen de alçaktır!” diye ekledi.</p>
				<p class="normal">Bir başka caddeye çıkmıştı. “A–a, Kristal Palas! Razumihin’in geçenlerde sözünü ettiği yer! Yalnız ben bir şey yapmak istiyordum, neydi acaba? Ha, okuyacaktım!.. Zosimov gazetelerden öğrendiğini söylemişti…”</p>
				<p class="normal">Kristal Palas’ın birkaç bölmeden oluşan çok geniş, hatta oldukça temiz restoranına girerek:</p>
				<p class="normal">— Gazeteniz var mı? –diye sordu.</p>
				<p class="normal">Restoran kalabalık değildi. İki üç müşteri çay içiyordu. Uzaktaki bölmelerden birinde dört kişilik bir grup şampanya içiyordu. Raskolnikov aralarında Zamyotov’u tanır gibi oldu. Ancak uzaktan iyi görülmüyordu. “Varsın olsun!” diye düşündü.</p>
				<p class="normal">Garson:</p>
				<p class="normal">— Votka mı emredersiniz? –diye sordu.</p>
				<p class="normal">— Çay ver. Sonra gazeteleri getir, şöyle beş gün kadar eskilerinden başlayarak… Votka parasını sana bahşiş olarak veririm…</p>
				<p class="normal">— Emredersiniz. İşte bugünküler. Votka da emreder misiniz?</p>
				<p class="normal">Eski gazeteler ve çay geldi. Raskolnikov koltuğuna rahatça yerleşip aramaya başladı: “İzler<sup class="calibre2"><a href="sucveceza_split_052.html#footnote-600-19" id="footnote-600-19-backlink" name="footnote-600-19-backlink">[19]</a></sup>
 – İzler – Aztekler – Aztekler – İzler – Bartola – Massimo<sup class="calibre2"><a href="sucveceza_split_052.html#footnote-600-20" id="footnote-600-20-backlink" name="footnote-600-20-backlink">[20]</a></sup>
 – Aztekler – İzler… Tüh! Allah kahretsin! Ah, işte! Bir kadın merdivenlerden düşmüş – bir tüccar içmekten çatlayıp ölmüş – Peski’de yangın – Petersburgkaya’da yangın – Yine Petersburgkaya’da yangın<sup class="calibre2"><a href="sucveceza_split_052.html#footnote-600-21" id="footnote-600-21-backlink" name="footnote-600-21-backlink">[21]</a></sup>
 – İzler – İzler – İzler – İzler – İzler – Massimo… Hah, işte!”</p>
				<p class="normal">Sonunda aradığını bulmuştu; okumaya başladı. Satırlar gerçi gözünün önünde dans ediyor gibiydi, ama yine de bütün “haber”i okudu, ayrıntıları öğrenmek için hırsla sonraki günlerin gazetelerine sarıldı. Telaş ve sabırsızlıkla sayfaları çevirirken elleri titriyordu. Birden, birinin masasına oturduğunu fark etti. Baktı, Zamyotov’du. Yüzükleri, altın zinciri, düzgün bir çizgiyle ikiye ayrılmış briyantinli, siyah, kıvırcık saçları, şık yeleği, hafif eski redingotu ve gömleğiyle Zamyotov… Görünüşü hiç değişmemişti. Neşesi yerindeydi. Ya da en azından neşeli ve içten bir gülüşü vardı: Esmer yüzü içtiği şampanyadan hafifçe pembeleşmişti.</p>
				<p class="normal">— Nasıl! Siz burada mısınız! –Sanki Raskolnikov’u uzun yıllardır tanıyormuş gibi şaşkınlıkla söylemişti bunları.– Oysa Razumihin daha dün hâlâ kendinize gelemediğinizi söylüyordu. Şu işe bakın! Ben de sizin ziyaretinize gelmiştim…</p>
				<p class="normal">Raskolnikov onun masasına geleceğini biliyordu. Gazeteleri katlayıp kaldırarak ona döndü, sinirli bir sabırsızlığı yansıtan alaycı bir gülümsemeyle:</p>
				<p class="normal">— Geldiğinizi biliyorum, –dedi.– Söylediler. Çorabımı arayıp bulmuşsunuz!.. Biliyor musunuz, Razumihin sizin için deli diyor; birlikte Laviza İvanovna’ya gitmişsiniz, hani şu, onca kaş göz işaretinize rağmen durumu bir türlü anlamayan Barut Teğmen’in çıkıştığı kadın… hatırladınız mı? Oysa bunda anlaşılmayacak ne var, durum apaçık ortada, öyle değil mi?..</p>
				<p class="normal">— Amma gevezeymiş!</p>
				<p class="normal">— Kim, Barut mu?</p>
				<p class="normal">— Hayır, arkadaşınız Razumihin.</p>
				<p class="normal">— Doğrusu iyi yaşıyorsunuz Bay Zamyotov!.. En güzel yerlere para ödemeden giriyorsunuz. Deminki şampanya kimdendi?</p>
				<p class="normal">— Biz kendimiz… kendimiz içtik… neden birinden olsun?</p>
				<p class="normal">— Ücret olarak! Her şeyden yararlanırsınız siz! </p>
				<p class="normal">Raskolnikov gülümsedi, Zamyotov’un omzuna vurarak:</p>
				<p class="normal">— Önemli değil, güzel çocuk, hiç önemli değil! –diye ekledi– Hem kötü niyetle söylemiyorum bunu ben, hani şu karakoldaki memurun, kocakarı davası dolayısıyla Mitka’yı döverken söylediği gibi: “Size olan sevgimden, şakacıktan” söylüyorum…</p>
				<p class="normal">— Bu olayı nereden biliyorsunuz?</p>
				<p class="normal">— Belki sizin bildiklerinizden de fazla şeyler biliyorumdur?</p>
				<p class="normal">— Çok tuhafsınız!.. Daha iyileşmemiş olduğunuz doğru. Dışarı çıkmamalıydınız…</p>
				<p class="normal">— Demek size tuhaf görünüyorum?</p>
				<p class="normal">— Evet… Gazete mi okuyordunuz?</p>
				<p class="normal">— Gazete okuyordum.</p>
				<p class="normal">— Durmadan yangınları yazıyorlar.</p>
				<p class="normal">— Hayır, ben yangın haberlerini okumuyordum.</p>
				<p class="normal">Raskolnikov gizemli bir bakışla baktı Zamyotov’a; dudakları yine alaylı bir gülümsemeyle çarpılmıştı:</p>
				<p class="normal">— Hayır, yangınlar değildi benim okuduğum, –diye sürdürdü sözlerini.</p>
				<p class="normal">Sonra Zamyotov’a göz kırparak:</p>
				<p class="normal">— Tatlı çocuk, –dedi,– hadi itiraf edin, ne okuduğumu müthiş merak ediyorsunuz, öyle değil mi?</p>
				<p class="normal">— Hiç de merak etmiyorum. Öylesine sormuştum. Sormak yasak mı yoksa? Ne diye durmadan…</p>
				<p class="normal">— Dinleyin: Siz okumuş, kültürlü bir insansınız, öyle değil mi?</p>
				<p class="normal">Zamyotov hafiften övünerek:</p>
				<p class="normal">— Kolej son sınıftan ayrılmıştım, –dedi.</p>
				<p class="normal">— Son sınıftan? Canım benim! Şu altın zincire, şu yüzüklere bakın hele!.. Tabii, zengin adam! Ah, ne hoş çocuk!..</p>
				<p class="normal">Raskolnikov yüzünü iyice Zamyotov’un yüzüne yaklaştırmıştı, tam bu sırada sinirli bir kahkaha attı. Zamyotov, öfkeden çok, şaşkınlıktan kendini geri attı.</p>
				<p class="normal">— Amma tuhaf insansınız! –dedi büyük bir ciddiyetle– Ve bana kalırsa, siz hâlâ sayıklıyorsunuz.</p>
				<p class="normal">— Sayıklıyor muyum? Atıyorsun, tatlı çocuk! Demek tuhafım? Merakını gıdıklıyorum, öyle değil mi? Çok merak ediyorsun beni?</p>
				<p class="normal">— Evet, merakımı çekiyorsunuz.</p>
				<p class="normal">— Öyleyse gazetelerde ne aradığımı, ne okuduğumu söyleyeyim mi? Baksanıza, ne çok gazete getirttim buraya?.. Şüpheli bir durum değil mi sizce?..</p>
				<p class="normal">— Söylesenize hadi ne okuduğunuzu!</p>
				<p class="normal">— Şuna bak, nasıl da kulaklarını dikti!</p>
				<p class="normal">— Ne kulak dikmesi canım?</p>
				<p class="normal">— Sonra söylerim ne kulak dikmesi olduğunu!.. Şimdiyse, tatlım benim, size şunu bildiriyorum… Hayır, “itiraf ediyorum” daha iyi… Hayır, bu da değil, “ben ifade veriyorum ve siz zapta geçiriyorsunuz ki…” evet, işte böyle! İfademdir, söylüyorum, gazetelerle ilgilenmem, onları arayıp bulmam, okumam… </p>
				<p class="normal">Raskolnikov gözlerini kıstı, durdu, yüzünü Zamyotov’un yüzüne iyice yaklaştırıp, fısıltıyla:</p>
				<p class="normal">— Buraya gelişim, hep kocakarının öldürülüşü üzerine bilgi toplamak içindir… –diye ekledi.</p>
				<p class="normal">Zamyotov bu kez yüzünü geri çekmemişti, kımıldamadan onun gözlerinin içine bakıyordu. (Sonradan da en tuhafına giden şey aradaki sessizliğin tamı tamına bir dakika sürmesi ve bu süre içinde her ikisinin de birbirlerine böyle bakmaları olmuştu.)</p>
				<p class="normal">Sonunda dayanamayan Zamyotov ansızın: </p>
				<p class="normal">— Okuyorsanız ne olmuş? –diye bağırdı.– Hem bana ne bundan?</p>
				<p class="normal">Raskolnikov onun bağırmasına aldırmadan aynı fısıltıyla:</p>
				<p class="normal">— Canım hatırlamıyor musunuz, –dedi,– hani siz karakol da kendisinden söz ederken, ben düşüp bayılmıştım… İşte o kocakarı… Şimdi anlıyor musunuz?</p>
				<p class="normal">Zamyotov, oldukça endişeli:</p>
				<p class="normal">— E, ne olmuş? –dedi.– Hem bu “anlıyor musunuz?” da ne oluyor?</p>
				<p class="normal">Raskolnikov’un hareketsiz ve ciddi yüzü bir anda değişti, birden az önceki gibi gülmeye başladı, sanki gülmemek için kendini tutamıyordu. Bir anda bütün açıklığıyla, çok yakınlarda yaşadığı bir anın heyecanını yeniden yaşamaya başladı: Elinde balta kapının gerisinde duruyordu; kapının sürgüsü neredeyse yerinden çıkacaktı, dışarıdakiler kapıyı zorluyorlar, sövüp duruyorlardı o ise onlarla kavga etmek, onlara dilini çıkararak alay etmek ve katıla katıla gülmek, gülmek, gülmek istiyordu!..</p>
				<p class="normal">— Siz ya delisiniz ya da… </p>
				<p class="normal">Zamyotov birden durdu, sanki aklına gelen yepyeni bir düşünceden şaşkına dönmüş gibiydi.</p>
				<p class="normal">— Ya da? “Ya da” ne? Nedir, “ya da”, söylesenize! </p>
				<p class="normal">— Hiç! –dedi Zamyotov öfkeyle.– Çok saçma bir şey bu!</p>
				<p class="normal">İkisi de sustular. Tutulduğu gülme krizinden sonra Raskolnikov birden dalgınlaştı, yüzü üzgün bir hal aldı. Dirseğini masaya dayayıp, başını elleri arasına aldı. Zamyotov’un orada bulunduğunu unutmuş gibiydi. Epey süren bir sessizlik oldu. Sonunda Zamyotov:</p>
				<p class="normal">— Çayınızı içsenize! –dedi. Soğuyacak… </p>
				<p class="normal">— Ne? Çay mı? Tabii!</p>
				<p class="normal">Çayından bir yudum aldı, ağzına bir lokma ekmek attı, sonra Zamyotov’a baktı ve sanki bir anda her şeyi hatırladı; kendine gelmiş, yüzü yine o eski alaylı halini almıştı. Çayını içmeyi sürdürdü.</p>
				<p class="normal">— Bugünlerde de bu dolandırıcılık işleri aldı yürüdü, –dedi Zamyotov.– Geçenlerde Moskova Haberleri’nde bir kalpazan çetesinin yakalandığını okumuştum. Koca bir çete… Sahte banknot basıyorlarmış.</p>
				<p class="normal">— O–ho, bu eski olay! Bir ay önce okumuştum ben.</p>
				<p class="normal">Raskolnikov son derece sakindi; gülümseyerek ekledi:</p>
				<p class="normal">— Sizce dolandırıcı mı bu adamlar?</p>
				<p class="normal">— Ya ne peki?</p>
				<p class="normal">— Ne mi? Öylelerine dolandırıcı değil, blanbek<sup class="calibre2"><a href="sucveceza_split_052.html#footnote-600-22" id="footnote-600-22-backlink" name="footnote-600-22-backlink">[22]</a></sup>
 derler! Böyle bir iş için kırk, elli kişi bir araya geliyor! Hiç olacak şey mi bu? Böylesi işler için üç kişi bile çoktur. Hem de her birinin bir ötekine kendinden çok inanması, güvenmesi koşuluyla! Yoksa birinin sarhoşlukla yapacağı bir gevezelik, her şeyi altüst edebilir. Blanbekler! Güvenilmez birtakım adamlar tutup onlar aracılığıyla gişelerden sahte para sürmeye kalkmışlar! Önüne gelen adama açılabilecek iş mi bu!.. Hem, varsayalım, bu blanbekler bu işi başardılar ve varsayalım ki, her biri birer milyonluk sahte parayı değiştirdi, ya sonra? Yaşadıkları sürece? Her biri bir başkasına bağlı olarak yaşamayacak mı? Gebermek bundan daha iyi değil mi? Onlarsa daha paraları değiştirmeyi bile başaramamışlar!.. Adam gişeden beş bin rubleyi alınca elleri titremeye başlamış! Dört binini saymış, son binliği, bir an önce sıvışıp gitmek için, güvenmiş, saymadan cebine atmış. Bu durumu da doğallıkla kuşku uyandırmış… Sonuç: Bir ahmak yüzünden her şeyin altüst olması… Hiç olacak şey mi bu?</p>
				<p class="normal">Zamyotov:</p>
				<p class="normal">— Ne, –dedi,– ellerinin titremesi mi olmayacak şey? Neden olmasın, bu bence son derece doğal bir şey… İnsan kendini tutamayabilir…</p>
				<p class="normal">— Tutamayabilir mi?</p>
				<p class="normal">— Ne yani, siz olsanız eliniz titremez miydi? Doğrusu, benim de elim titrerdi. Yüz ruble için böyle bir dehşeti yaşamak!.. Sahte paralarla bir bankaya, hem de hangi bankaya? Bu işlerde en kulağı kesik bankaya girmekten utanç duyardım! Siz duymaz mıydınız?</p>
				<p class="normal">Raskolnikov yeniden “dilini çıkarmak” için dayanılmaz bir istek duydu. İkide bir sırtı soğuk soğuk ürperiyordu. Söze dolambaçlı bir yoldan başladı:</p>
				<p class="normal">— Ben olsam öyle yapmazdım… Bakın ben ne yapardım: İlk binlik desteyi, her banknotu tek tek inceleye inceleye, baştan sona, sondan başa en aşağı dört kez sayardım. Sonra ikinci binlik desteyi saymaya başlardım; ortalarına geldiğimde, destenin içinden rastgele bir elli rublelik banknot çıkarıp, ışığa tutar, sahte mi, değil mi diye iyice bir gözden geçirip; “Doğrusu,” derdim, “korkuyorum; geçenlerde akrabamız bir kadın bu yüzden yirmi beş rublesinden oldu” ve akraba kadına nasıl sahte para verdiklerini anlatırdım. Üçüncü bini saymaya geçtiğimde de “Bir dakika,” derdim, “deminki desteyi sayarken sanırım yedi yüzden sonra şaşırdım…” ve ikinci binlik desteyi yeniden saymaya başlardım. Bu işi her deste için tekrarlardım. Saymayı bitirdim mi, bu kez de destelerden rastgele bir iki banknot çıkarıp yeniden ışığa tutar, kuşkulanmış gibi yapardım: “Lütfen,” derdim, “şunları değiştirin!” Böylece veznedarın anasından emdiği sütü burnundan getirir ve adamcağızı beni başından savmak için ne yapacağını bilmez ederdim. Bütün bunlardan sonra gitmek için kapıyı açtığım anda, durur, geri döner, “Affedersiniz,” deyip, yeni bir şeyler sorar, yeni bazı bilgiler almak isterdim… Ben olsam işte böyle yapardım!</p>
				<p class="normal">— Müthişsiniz doğrusu!.. –dedi Zamyotov gülümseyerek.– Ne var ki, bunların hepsi sözde kalan şeyler. Uygulamada siz de herhalde ne yapacağınızı şaşırırdınız. Bırakın sizi ya da beni, böyle bir işte en deneyimli bir adam bile çuvallar! Hem uzağa gitmeye ne gerek var, işte burnumuzun dibinde gerçekleşmiş bir olay: Şu bizim mahallede öldürülen kocakarı… Katil güpegündüz kendisini ancak bir mucizenin kurtarabileceği böylesine rizikolu bir işe giriştiğine göre, besbelli müthiş soğukkanlı ve deneyimli biri… Ama bakın, onun da elleri titremiş… çalmasını becerememiş, dayanamamış; yaptığı işe bakınca bu açıkça görülüyor…</p>
				<p class="normal">Raskolnikov bu sözlerden gücenmiş gibiydi. Sinsi bir sevinçle:</p>
				<p class="normal">— Demek yaptığı işe bakarsanız, çalmasını bile becerememiş… –dedi.– Madem öyle, hadi yakalayın adamı!..</p>
				<p class="normal">— Yakalanacaktır!</p>
				<p class="normal">— Kim? Siz mi, siz mi yakalayacaksınız? Koşturup durmanız yanınıza kalır! Şimdi sizin için en önemli nokta şu: Adam para harcıyor mu, harcamıyor mu? Dün beş parası olmayan bir adam bugün su gibi para harcamaya başlamışsa, katil değilse nedir? Ama bu noktada, eğer isterse bir çocuk bile sizi aldatabilir!</p>
				<p class="normal">— İşte hep bu noktada yanlış yaparlar… Kurnazca cinayet işlerler, sonra da soluğu bir meyhanede alırlar… Polis de para harcamalarından kuşkulanıp onları enseler. Onlar sizin gibi kurnaz olmazlar. Siz olsanız, herhalde meyhaneye gitmezdiniz, öyle değil mi?</p>
				<p class="normal">Raskolnikov kaşlarını çattı, canı sıkılmıştı, Zamyotov’a dik dik bakarak:</p>
				<p class="normal">— Benim bu işte nasıl davranacağımı mı öğrenmek istiyorsunuz? –dedi.</p>
				<p class="normal">— Evet, –dedi Zamyotov kararlılıkla; bakışları, sözleri nedense birden ciddileşmişti.</p>
				<p class="normal">— Çok mu istiyorsunuz bunu?</p>
				<p class="normal">— Evet.</p>
				<p class="normal">— Pekala. Ben olsam şöyle yapardım. </p>
				<p class="normal">Raskolnikov yine yüzünü Zamyotov’un yüzüne yaklaştırdı; yine gözünü kırpmadan bakıyor ve fısıltıyla konuşuyordu; Zamyotov bu kez onun bu davranışından irkilmişti:</p>
				<p class="normal">— Evet, ben olsam, hemen olay yerinden uzaklaşır, hiçbir yere uğramadan doğruca etrafı duvarla çevrili, kimselerin olmadığı ıssız bir avluya ya da buna benzer bir yere giderdim. Avluda, duvar dibinde bir köşede, binanın yapıldığı günden beri durmakta olan yirmi, yirmi beş kilo ağırlığında bir taş bulur, paralarla öteki şeyleri bu taşın altındaki çukura yerleştirip, taşı da eski durumuna getirdikten ve sağını solunu ayağımla bastırıp düzelttikten sonra, bir daha iki üç yıl hiç oralara uğramamak üzere çeker giderdim. Siz işiniz yoksa katili arayın durun!</p>
				<p class="normal">Zamyotov da fısıltıyla ve nedense Raskolnikov’dan hafifçe uzaklaşarak:</p>
				<p class="normal">— Delisiniz siz!.. –dedi.</p>
				<p class="normal">Raskolnikov’un gözleri ateş gibi parlıyordu. Yüzü sapsarı kesilmiş, üst dudağı seğirmeye başlamıştı. Yüzünü Zamyotov’un yüzüne olabildiğince yaklaştırmıştı; dudakları seğirircesine kımıldıyor, ancak hiçbir şey söylemiyordu. Bu, böylece yarım dakika kadar sürdü. Ne yaptığını biliyor, ama kendine engel olamıyordu.</p>
				<p class="normal">Tıpkı o gün yuvasında zıplayıp duran kapının sürgüsü gibi dudaklarında korkunç birtakım sözcükler titreşip duruyordu: İşte neredeyse dökülüverecekti bu sözcükler, işte neredeyse fırlayıp çıkacaklardı ağzından, söyleyiverecekti neredeyse!</p>
				<p class="normal">Birden:</p>
				<p class="normal">— Ya kocakarıyla Lizaveta’yı ben öldürdüysem? –dedi ve der demez de kendine geldi.</p>
				<p class="normal">Zamyotov’un kireç gibi bembeyaz olan yüzü tuhaf bir gülümsemeyle çarpıldı; bakışları da tuhaflaşmıştı:</p>
				<p class="normal">— Olacak şey mi bu? –dedi.</p>
				<p class="normal">— İnanmıştınız ama, –dedi Raskolnikov hınçla,– hadi itiraf edin, öyle değil mi? Ha? Öyle değil mi? </p>
				<p class="normal">Zamyotov telaşla:</p>
				<p class="normal">— Hayır, –dedi,– hiç de inanmamıştım. Hele şu anda, her zamankinden de az inanıyorum.</p>
				<p class="normal">— Sonunda yakalandın!.. Dilinle tuzağa düştün! “Şu anda her zamankinden daha az inandığınıza” göre, demek ki bir ara inanmışsınız! </p>
				<p class="normal">Zamyotov utanır gibi oldu.</p>
				<p class="normal">— Hayır, hiç de inanmamıştım! –diye bağırdı.– Beni korkutacak bunca şeyi de sırf sözü buraya getirmek için anlattınız zaten!</p>
				<p class="normal">— Demek inanmamıştınız? Peki öyleyse, o gün karakolda ben çıktıktan sonra arkamdan ne konuşuyordunuz? Ve baygınlığım geçip de kendime geldikten sonra Barut Teğmen beni neden sorguya çekti? </p>
				<p class="normal">Koltuğundan doğruldu, kasketini aldı.</p>
				<p class="normal">— Hey, garson! –diye seslendi.– Borcum ne kadar? </p>
				<p class="normal">— Hepsi otuz kopek efendim, –dedi koşarak gelen garson.</p>
				<p class="normal">— Şu yirmi kopeği de votka için bahşiş olarak al! Şu paralara bak, paralara! –Banknotlarla dolu elini Zamyotov’a uzatmış gösteriyordu.– Kırmızı, mavi banknotlar… Tam yirmi beş ruble… Paraları tuttuğu eli titriyordu. Nereden geldi bunlar, ha? Ya şu gıcır gıcır elbiseler? Biliyorsunuz, beş param yoktu! Ev sahibimi sorguya çekmişsinizdir!.. Eh, artık yeter! Assez causé.<sup class="calibre2"><a href="sucveceza_split_052.html#footnote-600-23" id="footnote-600-23-backlink" name="footnote-600-23-backlink">[23]</a></sup>
 Hoşça kalın!</p>
				<p class="normal">Raskolnikov, içinde biraz da hoşnutluk sezilen, tuhaf, sinirli, heyecanlı bir havayla çıkıp gitti; yüzü asılmıştı, dayanılmaz derecede yorgun hissediyordu kendini ve yorgunluğu giderek artıyordu. Yüzüne, inme inen insanlarda görülen bir çarpılma gelip yerleşmişti. Heyecanlanmaya başlar başlamaz gücü de artıyor, yükseliyor, heyecan duygusu azaldıkça gücü de azalıyor düşüyordu.</p>
				<p class="normal">İçeride tek başına kalan Zamyotov ise dalgın, düşünceli, kımıldamadan oturuyordu. Raskolnikov cinayet konusundaki bütün düşüncelerini altüst etmiş, kafasında yeni ve kesin birtakım düşünceler uyandırmıştı.</p>
				<p class="normal">— İlya Petroviç ahmağın tekiymiş! –diye mırıldandı sonunda.</p>
				<p class="normal">Raskolnikov kapıyı açıp tam sokağa çıkarken, merdivenlerde Razumihin’le burun buruna geldi. Her ikisi de bir adım kalana kadar birbirlerini görmemişlerdi, neredeyse kafa kafaya toslaşacaklardı. Bir süre bakışıp birbirlerini süzdüler. Razumihin anlatılmaz bir şaşkınlık içindeydi, ama birden gözleri gerçek bir öfkenin kıvılcımlarıyla tutuştu:</p>
				<p class="normal">— Bak hele! –diye bağırdı olanca gücüyle.– Demek yataktan kalkıp kaçtın ha! Bense onu divanın altında bile aradım! Çatılara baktım! Az kalsın Nastasya’yı dövecektim! Oysa beyimiz nerelerdeymiş!.. Rodya! Bu ne demek oluyor? Bana gerçeği söyle, itiraf et! Duyuyor musun?</p>
				<p class="normal">Raskolnikov sakin sakin:</p>
				<p class="normal">— Bu şu demek oluyor ki, –dedi,– hepiniz beni bıktırdınız, şurama getirdiniz ve… ben yalnız kalmak istiyorum.</p>
				<p class="normal">— Yalnız kalmak mı? Ayakta duramazken, güçlükle soluk alırken ve şu kireç gibi olmuş yüzle mi? Aptal herif! Kristal Palas’ta ne yapıyordun, çabuk doğruyu söyle?</p>
				<p class="normal">— Bırak beni! –dedi Raskolnikov ve gitmek için davrandı. </p>
				<p class="normal">Bu davranışı Razumihin’i çileden çıkarmıştı, onu omzundan yakalayarak:</p>
				<p class="normal">— Bırakmak mı? Biliyor musun şimdi ne yapacağım? Bir bohça gibi koltuğumun altına alıp eve götüreceğim seni, üzerine de kapıyı kilitleyeceğim!..</p>
				<p class="normal">Raskolnikov sakin görünmeye çalışarak ve tane tane:</p>
				<p class="normal">— Bak Razumihin, –dedi,– senin iyiliklerini istemediğimi görmüyor musun? Hem… bu iyiliklerini aşağılayanlara ve artık senin bu iyiliklerini cidden katlanılmaz bulanlara, ısrarla iyilik etmek isteği niye? Hastalandığım gün ne diye gelip beni buldun? Belki de ölüm beni çok daha sevindirecekti? Bana sıkıntı verdiğini, beni bıktırdığını bugün yeterince dile getiremedim mi? İnsanlara acı çektirmek için nasıl da isteklisin! İnan bana bütün bunlar benim sağlığımı ciddi biçimde sarsan davranışlar, çünkü sürekli sinirlendiriyor beni. Oysa az önce Zosimov sırf beni sinirlendirmemek için çekip gitmedi mi? Allah aşkına sende yakamı bırak! Hem beni zorla alıkoymaya ne hakkın var? Tümüyle kendinde bir insan olarak konuştuğumu görmüyor musun? Yakamı bırakman, bana iyilik etmekten vazgeçmen için, söyle, söyle, sana nasıl yalvarayım? Varın bana nankör deyin, alçak, aşağılık deyin, ama Tanrı aşkına yakamı bırakın! Bırakın! Bırakın!</p>
				<p class="normal">İçinde biriken zehri akıtma fırsatı doğmuş olmasının sevinciyle sakin sakin başladığı konuşmasını, az önce Lujin’le konuşurken olduğu gibi, öfkeden tıkanarak tamamlamıştı.</p>
				<p class="normal">Razumihin durdu, biraz düşündü, sonra onun kolunu bırakıp, yavaş sesle ve dalgın dalgın:</p>
				<p class="normal">— Cehenneme kadar yolun var! –dedi.</p>
				<p class="normal">Ama Raskolnikov’un gitmeye davrandığını görünce, yeniden öfkelendi:</p>
				<p class="normal">— Dur! –diye bağırdı.– Dinle: Hepiniz birer gevezeden ve farfaracıdan başka bir şey değilsiniz! Küçücük bir acınız olsa, on paralık yumurtası için ortalığı birbirine katan tavuklara dönersiniz! Üstelik burada bile başka yazarların düşüncelerini çalarsınız! Ruhlarınızda bağımsız bir yaşamdan iz bile yok! İspermeçetten yapılmış yaratıklar! Damarlarınızda da kan yerine serum dolaşıyor! Hiçbirinize inanmıyorum! İlk işiniz, ne pahasına olursa olsun insana benzememektir! </p>
				<p class="normal">Raskolnikov’un yürümeye yeltendiğini görünce, öfkesi bir kat daha artarak: </p>
				<p class="normal">— D–u–u–r! –diye bağırdı.– Dur ve sözlerimi sonuna dek dinle! Biliyorsun, bugün yeni eve taşınmam onuruna konuklarım olacak, belki de şu anda gelmişlerdir bile, dayımı bıraktım gelenleri karşılaması için, kendim de bir koşu buraya geldim. Eğer bir ahmak değilsen, eğer su katılmamış bir ahmak değilsen, boşuna pabuç eskiteceğine, bu akşam doğruca bize gelir, adam gibi oturursun!.. Madem çıkmışsın, yapacak bir şey yok demektir! Sana yumuşacık bir koltuk bulurdum, ev sahiplerimin koltuğunu getirirdim… çay içer, insanlarla birlikte olurdun… Oturmak istemezsen, yatırırdık seni, yine aramızda olurdun… Hem Zosimov da olacak… Gelecek misin?</p>
				<p class="normal">— Hayır.</p>
				<p class="normal">— Gerçek değil bu söylediğin, –dedi Razumihin sabırsızlıkla.– Sen nereden bileceksin? Daha kendini bilmiyorsun ki!.. Hem bu işlerden de zerre kadar anladığın yok! Ben de senin gibi kaç kez böyle insanlardan kaçmışımdır, ama her seferinde de geri döndüm… İnsan yaptığından utanıyor ve geri dönüyor! Unutma: Poçinkov’un apartmanı, üçüncü kat!</p>
				<p class="normal">— Öyleyse, Bay Razumihin, siz iyilik yapma zevkini duyma uğruna kendinize dayak atılmasına bile izin vereceksiniz?.</p>
				<p class="normal">— Dayak mı? Kime? Bana mı? Aklından geçirenin bile ağzını burnunu dağıtırım! Poçinkov’un apartmanı, kırk yedi numara, memur Babuşkin’in dairesi…</p>
				<p class="normal">— Gelmeyeceğim, Razumihin!</p>
				<p class="normal">Raskolnikov arkasını döndü yürümeye başladı.</p>
				<p class="normal">— Bahse girerim ki, geleceksin! –diye bağırdı Razumihin arkasından.– Yoksa… Yoksa… Bundan sonra Raskolnikov diye birini tanımıyorum ben! Dur! Zamyotov içeride mi?</p>
				<p class="normal">— Evet.</p>
				<p class="normal">— Seni gördü mü? </p>
				<p class="normal">— Gördü. </p>
				<p class="normal">— Konuştunuz mu? </p>
				<p class="normal">— Konuştuk.</p>
				<p class="normal">— Ne konuştunuz? Canın cehenneme! Söylemezsen söyleme! Poçinkov, kırk yedi, Babuşkin… Unutma!</p>
				<p class="normal">Raskolnikov, Sadovaya’ya varınca, sağa saptı. Razumihin dalmış, ardından bakıyordu. Sonunda elini sallayıp içeri girmek için yürüdü, ama tam merdivenlerin ortasında durdu, </p>
				<p class="normal">— Allah kahretsin! –dedi yüksek sesle.– Evet, aklı başındaymış gibi konuşuyordu, ama… Ah, ne aptalım ben! Yalnızca aklı başındalar mı akıllıca laflar ederler? Zosimov’un da asıl korktuğu buydu galiba? –Parmaklarıyla alnına vurdu.– Ya bir de… Nasıl bırakabildin onu? Kendini suya atabilir… Çok yanlış bir iş yaptım, çok!</p>
				<p class="normal">Hemen Raskolnikov’un ardından koştu, ama beriki gözden yitip gitmişti. Razumihin tükürdü ve Zamyotov’u sorguya çekmek üzere hızlı adımlarla Kristal Palas’a doğru yürümeye başladı.</p>
				<p class="normal">Raskolnikov doğruca “…” köprüsüne gitti, köprünün ortasında korkuluklara dayanıp, uzakları seyretmeye başladı. Razumihin’den ayrıldıktan sonra öylesine bitkinleşmişti ki, köprüye kadar zorlukla gelebilmişti. Oracıkta bir yerlere, yolun ortasına oturmak ya da yatmak istiyordu canı. Sulara doğru eğilip, batmakta olan güneşin son pembe yansımalarına, giderek yoğunlaşan akşam alacasında kararan evlere, nehrin sol kıyısında, uzakta bir evin güneşin son ışıklarıyla tutuşmuş küçük çatı katı penceresine, kanalın karanlık sularına bakmaya başladı. Özellikle de sulara bakıyor gibiydi. Sonunda gözlerinde birtakım kırmızı halkalar dönmeye, evler, insanlar, rıhtım, arabalar çevresinde dans etmeye başladı. Sonra birden irkildi, gördüğü korkunç bir hayalle yeni bir baygınlıktan kurtulmuş gibiydi. Yanında, hemen sağında birinin durduğunu hissetti, baktı: Uzun boylu, başörtülü, uzun yüzlü, sarı benizli, gözleri kızarmış ve yuvalarına gömülmüş bir kadındı. Kadın da doğruca kendisine bakıyordu, ama besbelli hiçbir şey görmüyor, hiçbir şey fark etmiyordu. Birden sağ kolunu korkuluğa dayadı, sağ bacağını kaldırıp korkuluktan aşırdı ve sonra sol bacağını kaldırdı, onu da aşırdı ve kendini kanala bırakıverdi. Kirli sular bir an açılıp kapandılar ve kadın kayboldu. Ancak, bir dakika kadar sonra yeniden su yüzüne çıktı; akıntı yönünde sürükleniyordu, başı ve bacakları suyun içinde, sırtı yukardaydı; eteği suyun üzerinde yastık gibi şişmişti. “Boğuldu!.. Boğuldu!..” sesleri duyuldu, insanlar koşuşmaya başladılar. Kanalın iki kıyısı birden bir anda seyircilerle dolmuştu. Köprünün üstünde de Raskolnikov’a arkadan bastıran bir kalabalık toplandı.</p>
				<p class="normal">Yakından, ağlamalı bir kadın sesi duyuldu:</p>
				<p class="normal">— Tanrım! Bu bizim Afrosinyuşka! Efendiler, Allah rızası için kurtarın kadını!</p>
				<p class="normal">Kalabalık arasından kimileri de:</p>
				<p class="normal">— Kayık!.. Kayık!.. –diye bağırıyorlardı.</p>
				<p class="normal">Ancak kayığa gerek kalmadı: Bekçinin biri iskelenin merdivenlerinden kanala inip, ceketini, çizmelerini çıkararak suya atladı. Akıntı, kadını zaten iskelenin önüne kadar getirmişti ve yapılacak fazla bir şey yoktu. Bekçi sağ eliyle kadını elbisesinden yakaladı, sol eliyle de kendisine uzatılan bir sırığa tutundu ve kadını kıyıya çekti, merdivenlerin üzerine yatırdı. Az sonra kadın kendine geldi, doğrulup oturdu; ellerini anlamsız hareketlerle ıslak entarisine siliyor, aksırıp tıksırıyor, ama hiç konuşmuyordu.</p>
				<p class="normal">Deminki kadın sesi bu kez Afrosinyuşka’nın yanında duyuldu:</p>
				<p class="normal">— Devrilene kadar içip sarhoş oldu, anam babam! Demin de az kalsın kendini asacaktı, ipten kurtardılar. Bir koşu bakkala gidecektim, kızımı da göz kulak olması için kendisine bırakmıştım… Şu olanlara bak! Şuradaki satıcı kadın anam babam, şu bizim satıcı kadın! Hemen şurada otururuz, işte şurada, baştan ikinci ev…</p>
				<p class="normal">Kalabalık dağılmaya başladı, polislerse hâlâ kadınla uğraşıyorlardı. Kalabalıktan biri karakoldan söz etti. Raskolnikov olup bitenleri tuhaf bir kaygısızlıkla, aldırmazlıkla izlemişti. Birden içinde bir tiksinti duydu. </p>
				<p class="normal">— Su… Hayır, değmez… tiksinç bir şey bu… –diye mırıldandı.– Bir şey olacağı yok… Ne diye beklemeli?.. Bu ne? Karakol mu?.. Zamyotov niye karakolda değil? Saat dokuza geldiği halde, karakol hâlâ açık…</p>
				<p class="normal">Sırtını korkuluklara çevirdi, çevresine bakındı. Kesin bir tavırla, </p>
				<p class="normal">— Evet! Gidelim bakalım! –diye mırıldandı, karakola doğru yürümeye başladı. </p>
				<p class="normal">Yüreği sağırlaşmış gibiydi. Düşünmek istemiyordu. “Her şeye bir son vermek” kararıyla evden çıktığı zamanki canlılığından eser kalmamıştı; kaygılı bile değildi, şu anda duyduğu tek şey, tam bir uyuşukluktu. </p>
				<p class="normal">Ağır, uyuşuk adımlarla kanal boyunca yürürken, “Eh, ne yapalım, bu da bir çıkış yoludur!” diye düşündü. “Nasıl olursa olsun, buna bir son vereceğim, çünkü böyle istiyorum. Ancak bu bir çıkış yolu sayılır mı? Boş ver! Bir arşınlık bir yerin olacak! Heh–he! Ancak bu nasıl bir son böyle? Hem son mu bu? Söyleyecek miyim, söylemeyecek miyim onlara? Allah kahretsin! Yoruldum, hemen bir yer bulup oturmalı ya da uzanmalıyım. İşin en utanç verici yanı da son derece aptalca olması! Tükürmüşüm aptalcalığına! Ne saçma şeyler geliyor insanın aklına!..”</p>
				<p class="normal">Karakola gitmesi için dosdoğru yürümesi, ikinci köşeden sola sapması gerekiyordu; hemen şuracıktaydı karakol. Ama o ilk köşeye varınca durdu, biraz düşündü ve ilk sokağa saptı. Böylece iki sokak çevreden dolaşacak biçimde yürüyecekti. Bunu belki hiçbir amacı olmaksızın yapmıştı, belki de birkaç dakika olsun zamanı uzatmak istemişti. Başı önde yürüyordu. Birden sanki kulağına birisi bir şey fısıldadı. Başını kaldırınca tam o evin kapısı önünde bulunduğunu gördü. O akşamdan beri buraya hiç gelmemiş, dolayından bile geçmemişti.</p>
				<p class="normal">Karşı konulmaz, açıklanamaz bir arzuyla tutuştu içi. İçeri girdi. Avludan geçti, sağa saptı, bildik merdivenlerden dördüncü kata çıkmaya başladı. Merdivenler dar, dik ve çok karanlıktı. Her merdiven sahanlığında duruyor ve dikkatle çevresine bakınıyordu. Birinci kat sahanlığındaki pencere çerçevelenmişti. “O zaman bu yoktu” diye düşündü. İşte, ikinci katta Nikolaşka ile Mitka’nın çalıştıkları daire… “Kilitli… Kapı da boyanmış, demek ki kiraya veriyorlar.” İşte, üçüncü kat… ve işte dördüncü kat… “Burası!” Şaşkınlıktan küçük dilini yutacaktı: Kapı ardına kadar açıktı, içeride birileri vardı, sesler geliyordu. Bu hiç beklemediği bir şeydi. Bir iki saniye süren bir kararsızlıktan sonra, son basamakları da çıkıp, içeri girdi.</p>
				<p class="normal">Burası da onarılıyordu, içeride işçiler vardı. Buna çok şaşırdı. Nedense her şeyi bıraktığı gibi bulacağını düşünmüştü, hatta cesetleri bile, oracıkta… döşemenin üzerinde… Şimdiyse duvarlar çırılçıplaktı ve evde hiç eşya kalmamıştı; evi bu görünüşüyle tuhaf buldu. Yürüdü, pencere kenarına oturdu.</p>
				<p class="normal">İçeride topu topu iki işçi vardı, ikisi de gençti, yalnız biri ötekinden oldukça küçüktü. O eski, sarı, yırtık duvar kâğıtları yerine, eflatun çiçekli, beyaz, yeni duvar kâğıtları kaplıyorlardı. Raskolnikov’un hiç hoşuna gitmedi bu, değişiklik kendisini üzmüş gibi yeni duvar kâğıtlarına düşmanca baktı.</p>
				<p class="normal">İşçilerin geç kaldıkları anlaşılıyordu, çabuk çabuk kâğıtlarını topluyorlar, eve gitmeye hazırlanıyorlardı. Raskolnikov’u fark etmemiş gibiydiler. Aralarında bir şey konuşuyorlardı. Raskolnikov parmaklarını birbirinin arasından geçirip, dinlemeye koyuldu.</p>
				<p class="normal">— Karı sabahın köründe çıkıp gelmesin mi?.. –diyordu yaşlısı gencine – Ama nasıl süslenip püslenmiş!.. “Ne bu limonlaşmalar, portakallaşmalar!..” dedim kendisine. “Ben, Tit Vasilyeviç,” dedi, “artık kendimi tümüyle size teslim etmek istiyorum!” İşte böyle! Ama göreceksin, öyle bir süslenmişti ki, model sanırsın!</p>
				<p class="normal">— Model ne abiciğim? –diye sordu genci, anlaşılan “abiciği”nden bir şeyler öğrenmek istiyordu.</p>
				<p class="normal">— Model, kardeşime söyleyeyim, renkli birtakım resimlerdir; her cumartesi bizim bura terzilerine dış ülkelerden posta ile gönderilir ve kadınlarla erkeklerin nasıl giyinmeleri gerektiğini gösterir… Senin anlayacağın, resim demek… Erkek modelleri daha çok belden büzgülü paltolarla gösterilir. Kadınlara gelince… ah, bunları sana nasıl anlatsam bilmem ki!..</p>
				<p class="normal">Genç olanı büyük bir heyecanla:</p>
				<p class="normal">— Ah be, –dedi,– şu Petersburg’da yok yok, desene?.. </p>
				<p class="normal">Yaşlısı öğüt verir gibi:</p>
				<p class="normal">— Evet kardeş, –dedi,– bu Petersburg’da yok yoktur!</p>
				<p class="normal">Raskolnikov pencere kenarından indi, sandığın, yatağın ve komodinin bulunduğu öteki odaya geçti. Mobilyasız, çırılçıplak oda ona çok küçük göründü. Duvarlarda hâlâ eski kâğıtlar vardı. Köşedeki duvar kâğıdı üzerinde Meryem resmiyle, kandil ve tasvirlerin izi açıkça görülüyordu. Odaya şöyle bir göz attıktan sonra, yeniden pencereye döndü. Yaşlı işçi kendisini görmüş, göz ucuyla bakıyordu:</p>
				<p class="normal">— Bir şey mi istiyorsunuz? –diye sordu birden. </p>
				<p class="normal">Raskolnikov karşılık vermedi, pencere kenarından inip, kapının dışına çıktı ve çıngırağın ipini çekti. “Aynı çıngırak, aynı madeni ses!” İkinci, üçüncü kez çekti çıngırağın ipini. Dinliyor, hatırlamaya çalışıyordu. O dayanılmaz korkulu, heyecanlı dakikalar yeniden gözünde canlanmaya başladı. Her çıngırak sesinde titriyor, içi bir hoş oluyordu.</p>
				<p class="normal">İşçi ona doğru yürüyerek, bağırdı;</p>
				<p class="normal">— Hey, kimsin, ne istiyorsun? </p>
				<p class="normal">Raskolnikov yeniden içeri girdi.</p>
				<p class="normal">— Bakıyorum, –dedi,– daireyi kiralamak istiyorum da…</p>
				<p class="normal">— Daireler böyle gece vakti kiralanmaz! Hem, kapıcıyla gelmeniz gerekirdi…</p>
				<p class="normal">— Döşemeyi de yıkamışlar, –diye sürdürdü Raskolnikov,– yoksa boyayacaklar mı? Kan yok muydu burada?</p>
				<p class="normal">— Ne kanı?</p>
				<p class="normal">— Kocakarıyla kız kardeşini öldürmüşlerdi ya… Koca bir kan gölü vardı burada…</p>
				<p class="normal">İşçi tedirgin olmuştu, bağırdı:</p>
				<p class="normal">— Ne biçim adamsın sen be?</p>
				<p class="normal">— Ben mi?</p>
				<p class="normal">— Evet, sen.</p>
				<p class="normal">— Bilmek istiyor musun? Hadi karakola gidelim, orada söylerim.</p>
				<p class="normal">İşçiler ona kuşkuyla baktılar. Daha yaşlısı: </p>
				<p class="normal">— Gitme zamanımız geldi, –dedi,– geç kaldık. Hadi, Alyoşa, burayı kilitlememiz gerek.</p>
				<p class="normal">Önden çıkıp yavaşça merdivenlerden inmeye başlayan Raskolnikov:</p>
				<p class="normal">— İyi, gidelim! –dedi.</p>
				<p class="normal">Aşağı inince, kapıcıya seslendi:</p>
				<p class="normal">— Hey, kapıcı!</p>
				<p class="normal">Kapı ağzında birkaç kişi durmuş, dışarıyı seyrediyordu: İki kapıcı, bir köylü kadın, üzerinde ropdöşambra benzer bir şey bulunan bir satıcı ve daha birkaç kişi… Raskolnikov onlara doğru yürüdü.</p>
				<p class="normal">— Ne istiyorsun? –diye sordu kapıcılardan biri. </p>
				<p class="normal">— Karakola uğradın mı?</p>
				<p class="normal">— Şimdi ordaydım, ne olmuş?</p>
				<p class="normal">— Kimse var mıydı?</p>
				<p class="normal">— Evet, vardı.</p>
				<p class="normal">— Komiser yardımcısı da orada mıydı?</p>
				<p class="normal">— Bir ara o da ordaydı. İsteğiniz nedir? </p>
				<p class="normal">Raskolnikov karşılık vermedi; dalgın, düşünceli, adamların yanında dikilip duruyordu. Bu sırada işçiler geldi, yaşlı olanı:</p>
				<p class="normal">— Daireyi görmeye gelmiş, –dedi.</p>
				<p class="normal">— Hangi daireyi?</p>
				<p class="normal">— Şu bizim çalıştığımızı… “Kanı niye yıkadılar?” diye sordu. Orda bir cinayet işlenmiş de o da orayı tutmaya gelmiş. Sonra kapının çıngırağını çalmaya başladı, neredeyse ipini koparacaktı. Bir ara da “Karakola gidelim.” diye tutturdu. Orada her şeyi kanıtlayacakmış! Sırnaşıp kaldı.</p>
				<p class="normal">Kapıcı kaşlarını çatmış, kuşkulu bakışlarla Raskolnikov’u süzüyordu.</p>
				<p class="normal">— Kimsiniz siz? –diye bağırdı gözdağı verircesine.</p>
				<p class="normal">— Rodion Romanoviç Raskolnikov, eski üniversite öğrencisi, hemen şuradaki sokakta, Şil’in apartmanında, on dört numarada otururum. Kapıcıya sor, beni tanır…</p>
				<p class="normal">Raskolnikov adamın yüzüne bile bakmamıştı bunları söylerken; dalgın dalgın, gitgide kararmakta olan caddeyi seyrediyordu.</p>
				<p class="normal">— Peki bu eve niçin geldiniz?</p>
				<p class="normal">— Görmek için.</p>
				<p class="normal">— Ne varmış ki orada görmek için?</p>
				<p class="normal">Kapıda duranlardan tüccar kılıklı olanı:</p>
				<p class="normal">— Tut kolundan karakola götür gitsin, –dedi ve sustu. </p>
				<p class="normal">Raskolnikov omzunun üzerinden adama göz ucuyla baktı, dikkatle süzdü, sonra yine öyle dalgın, bıkkın: </p>
				<p class="normal">— Gidelim! –dedi.</p>
				<p class="normal">Tüccar kılıklı adam cesaretlenmişti:</p>
				<p class="normal">— Götür gitsin! –dedi.– Baksana, o meseleden dolayı gelmiş, kim bilir kafasından neler geçiyor?</p>
				<p class="normal">İşçi:</p>
				<p class="normal">— Sarhoş olup olmadığı da belli değil, –dedi. </p>
				<p class="normal">Yavaş yavaş gerçekten kızmaya başladığı anlaşılan kapıcı:</p>
				<p class="normal">— Ne istiyorsunuz? –dedi.– Ne demeye dolanıp duruyorsunuz burada?</p>
				<p class="normal">Raskolnikov alaya bir gülümsemeyle:</p>
				<p class="normal">— Ne o, –dedi,– karakola gitmekten korkuyor musun? </p>
				<p class="normal">— Ne diye korkayım? Sen buralarda ne demeye dolanıp durduğunu söylesene önce!</p>
				<p class="normal">Köylü kadın:</p>
				<p class="normal">— Yankesicidir! –diye bağırdı.</p>
				<p class="normal">Sırtında önü açık bir köylü paltosu, belinde anahtarlar asılı iriyarı bir köylü olan öteki kapıcı:</p>
				<p class="normal">— Ne diye konuşuyorsunuz onunla? –diye bağırdı.– Defol!.. Sahiden de yankesiciye benziyor!.. Defol! </p>
				<p class="normal">Sonra Raskolnikov’u omzundan tuttuğu gibi sokağa doğru itekledi. Raskolnikov az kalsın yere kapaklanacaktı. Toparlandı, hiçbir şey söylemeden kapıdakilere şöyle bir baktı, sonra yürüyüp gitti.</p>
				<p class="normal">— Amma tuhaf adam! –diye söylendi işçi. </p>
				<p class="normal">— Herkes bir tuhaf bu sıralar! –diye mırıldandı köylü kadın. </p>
				<p class="normal">Tüccar kılıklı olan:</p>
				<p class="normal">— Karakola götürecektik onu! –dedi.</p>
				<p class="normal">— Uzak duracaksın öylelerinden! –dedi iriyarı kapıcı. Besbelli yankesiciydi! Dolanıp duruyor işte! Elini uzatmaya kalksan, kolunu kurtaramazsın! Biliriz böylelerini!..</p>
				<p class="normal">“Gideyim mi, gitmeyeyim mi?” diye düşünüyordu Raskolnikov: Bir dört yolağzında, kaldırımın tam ortasında durmuş, birinin sorusuna karşılık verip son sözü söylemesini bekliyormuş gibi çevresine bakınıyordu. Ama hiçbir yerden hiçbir karşılık gelmedi; her şey, şu basmakta olduğu taşlar gibi dilsiz ve ölüydü; ama onun için, bir tek onun için ölüydü… Birden, epey uzakta, iki yüz adım kadar ileride, sokağın koyulaşan karanlıkları içinde bir kalabalık fark etti, konuşmalar, bağrışmalar geldi kulağına… Kalabalığın ortasında bir de araba duruyordu… Birden caddenin ortasında bir ışık parladı. “Ne oluyor?” Raskolnikov sağa baktı, kalabalığa doğru yürüdü. Rastladığı her şeye dört elle sarılmak ister gibiydi. Bunu düşününce soğuk soğuk güldü. Çünkü karakol konusunda nihayet karar vermişe benziyordu ve şu anda artık her şeyin sona erdiğini kesinlikle biliyordu.</p>
				</body>
</html>