<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_26">V</h2>
				<p class="normal">Ama artık içeri giriyorlardı.. Raskolnikov’un görünüşü, kahkahalarla gülmemek için kendini güçlükle tutan birini andırıyordu. Onun ardından giren Razumihin ise sırık gibi boyuyla neredeyse iki büklüm yere doğru eğilmişti, müthiş öfkeli bir görünüşü vardı, yüzü şakayık gibi kıpkırmızı, hareketleri hantal, beceriksizceydi. Gerek yüzü, gerekse genel durumu gerçekten de gülünçtü ve Raskolnikov kahkahalarla gülmekte haklı görülebilirdi. Raskolnikov, odanın ortasında dikilen ve soru dolu bakışlarla onlara bakmakta olan ev sahibini, henüz tanıştırılmamış olmasına karşın eğilerek selamladı, gülüşünü tutmak ve hiç değilse kendini tanıtmak üzere birkaç kelime söyleyebilmek için hâlâ büyük çaba harcıyormuş gibi bir tavırla elini uzattı. Ama tam bu sırada, sözde ciddileşebilmiş ve birkaç kelime söyleyebilecek duruma gelmişti, gözü sanki elinde olmadan Razumihin’e gitmiş ve artık kendini tutamamıştı. O ana kadar güçlükle bastırdığı, bastırdığı ölçüde de güçlenmiş olan bir kahkaha attı. Bu “içten” gülüşler karşısında Razumihin’in takındığı aşırı öfkeli tavır, sahneye son derece içtenlikle bir neşe katıyor, bundan da önemlisi sahneyi doğallaştırıyordu. Üstelik Razumihin, sanki bile bile yapıyormuş gibi, her şeyin kıvamını daha da artıran bir iş yaptı:</p>
				<p class="normal">— Ah seni, şeytan! –diyerek Raskolnikov’a doğru savurduğu eli hemen oracıkta, üzerinde boş bir çay bardağı bulunan, yuvarlak, küçük sehpaya çarptı; sehpa da, bardak da şangır şungur yere devrildi.</p>
				<p class="normal">Porfiri Petroviç, neşeyle:</p>
				<p class="normal">— Mobilyaları ne kırıyorsunuz baylar? –diye bağırdı.– Hazineye zarardır bu!</p>
				<p class="normal">Sahne şöyleydi: Elini ev sahibinin elinde unutan Raskolnikov, ölçüyü de elden kaçırmayarak katıla katıla gülüyor, bu duruma olabildiğince çabuk ve doğal bir biçimde son verecek zamanın gelmesini kolluyordu. Sehpayı devirmekten ve bardağı kırmaktan iyice utanan Razumihin yerdeki cam kırıklarına üzüntüyle baktıktan sonra tükürmüş, odadakilere sertçe arkasını dönerek, yüzü bir karış, görmeyen gözlerle pencereden bakmaya başlamıştı. Porfiri Petroviç gülüyor, gülmek de istiyordu, ama durumun kendisine açıklanması gerektiği de apaçıktı. Köşede bir iskemlede oturmakta olan Zamyotov, konukların içeri girdiğini görünce hafifçe yerinden doğrulmuş, ağzı hafif bir gülümsemeyle yarı açık, beklemeye başlamıştı. Sahneyi şaşkınlıkla, hatta biraz da kuşkuyla izliyor, dahası Raskolnikov’a bozulmuş gibi bakıyordu. Zamyotov’la bu hiç beklemediği karşılaşma, Raskolnikov’da da düş kırıklığına, benzer bir şaşkınlık yaratmıştı.</p>
				<p class="normal">“Bunu da iyice bir düşünmek gerek” diye geçirdi içinden. Sonra zorlama bir utangaçlıkla:</p>
				<p class="normal">— Bağışlayın lütfen, –diye söze başladı, Raskolnikov…</p>
				<p class="normal">— Aman efendim, çok sevindim… Sizin gelişiniz de doğrusu sevinç, neşe doluydu… –Porfiri Petroviç başıyla Razumihin’i gösterdi.– Ne o, selam da mı vermek istemiyor?</p>
				<p class="normal">— Ne yaptım da cinleri tepesine çıktı, bilmiyorum. Yolda kendisine Romeo’ya benzediğini söyledim, hepsi bu… Söyledim ve kanıtladım… Başka da bildiğim kadarıyla bir şey olmadı.</p>
				<p class="normal">Razumihin yüzünü çevirmeden: </p>
				<p class="normal">— Domuz! –diye homurdandı. </p>
				<p class="normal">Porfiri gülümseyerek:</p>
				<p class="normal">— Bir tek kelimeye bu kadar kızabilmesi için çok ciddi birtakım nedenleri olsa gerek, –dedi.</p>
				<p class="normal">Razumihin birden döndü, hiçbir şey olmamış gibi gülümsedi ve Porfiri Petroviç’e doğru ilerleyerek:</p>
				<p class="normal">— Ah, seni sorgu yargıcı! –dedi.– Hepinizi şeytanlar götürsün, e mi! Bu kadar şamata yeter! İşimize bakalım: İşte, dostum Rodion Romanoviç Raskolnikov! Birincisi senden kendisine o kadar çok söz ettim ki, tanışmak istedi; ikincisi de seninle küçük bir işi var… A, a Zamyotov! Sen ne arıyorsun burada? Siz tanışıyor muydunuz? Eski ahbap mısınız yoksa?</p>
				<p class="normal">Raskolnikov kaygıyla, “Bu da ne demek oluyor?” diye düşündü.</p>
				<p class="normal">Zamyotov bir an şaşırır gibi oldu, sonra senlibenli bir tavırla:</p>
				<p class="normal">— Dün senin evinde tanışmıştık ya, –dedi.</p>
				<p class="normal">— Desene evimdeki toplantı senin işine yaradı… Bu, Porfiri, geçen hafta kendisini seninle tanıştırmam için yalvarıp durmuştu bana, ama bakıyorum, benim yardımım olmadan da siz muhabbeti ilerletmişsiniz… Tütünün nerede Porfiri?</p>
				<p class="normal">Porfiri Petroviç ev kılığındaydı, üzerinde bir ropdöşambr vardı. Çamaşırları tertemizdi. Terlikleri fazla giyilmekten çarpılmıştı. Otuz beş yaşlarında, ortadan biraz kısa boylu, tıknaz, hatta göbekli bir adamdı. Ne bıyığı, ne favorisi vardı ve yüzü tıraşlıydı. Saçları çok kısa kesilmişti. Başı kocaman, yusyuvarlaktı ve arkada bir çıkıntı yapıyordu. Kısa, kalkık burunluydu; şiş ve yuvarlacık yüzü hastalıklı sarımsı renkteydi. Ama canlı, dinçlik akan, hatta alaycı bir yüzdü bu. Birine göz kırpıyormuş gibi titreşen, neredeyse bembeyaz kirpiklerinin örttüğü, duru, su ışıltılı gözlerinin anlatımı da olmasa insan bu yüze saf ve temiz bir yüz diyebilirdi. Kadınsı çizgiler taşıyan vücuduyla çelişen bir anlatımı vardı gözlerinin. Ve bu durum, ilk bakışta kendisinden beklenebilecek olandan çok daha ciddi bir hava veriyordu ona.</p>
				<p class="normal">Porfiri Petroviç konuğun kendisiyle “küçük bir iş”i olduğunu duyar duymaz, hemen divana oturmasını rica etti, kendisi de divanın öteki ucuna yerleşti ve gözlerini konuğa dikip sabırsızlıkla meselenin anlatılmasını beklemeye başladı. Özellikle de yeni tanıştığınız biri, anlatacağınız şeyi dinlemek için gerektiğinden daha ciddi bir ilgi gösterirse; hele anlatacağınız şey, sizin görüşünüze göre, karşınızdakinin gösterdiği derin ilgi ile yan yana getirilemeyecek kadar basit ise, bu durum sizi fazlasıyla sıkar, tedirgin eder. Ama Raskolnikov kısa ve açık birkaç cümleyle ne istediğini hiç eksiksiz anlattı. Buna çok sevindi, çünkü böylece Porfiri’yi inceleyecek zaman bulmuştu. O konuştuğu sürece Porfiri Petroviç gözlerini üzerinden bir an bile ayırmamıştı; masanın tam karşısında oturan Razumihin ise Raskolnikov’un sorununu anlatmasını gergin bir sabırsızlıkla izliyor, gözleri biraz da bu işin ölçüsünü kaçırarak, durmadan birinden ötekine gidip geliyordu.</p>
				<p class="normal">Raskolnikov içinden, “Budala!” diye bir küfür savurdu.</p>
				<p class="normal">Porfiri resmi bir tonla:</p>
				<p class="normal">— Polise bir dilekçe vermeniz gerek, –dedi.– Falanca olayı, yani cinayeti öğrenmiş bulunuyorum; şu, şu eşyalar benimdir, eşyalarımı geri alabilmem için durumun ilgili sorgu yargıcına iletilmesini rica ederim… gibi bir şey… ya da… onlar size orada yazarlar.</p>
				<p class="normal">Raskolnikov çok utanmış gibi görünmeye çalışarak:</p>
				<p class="normal">— Ne var ki… –dedi, ben şu anda beş parasız durumdayım… Hatta bunca önemsiz bir işe yetecek kadar bile param yok… Ben şimdi yalnızca falan eşyaların benim olduğunu, param olduğunda da geri alacağımı bildirmek isterdim…</p>
				<p class="normal">Raskolnikov’un parasal durumuyla ilgili açıklamalarını oldukça soğuk karşılayan Porfiri Petroviç:</p>
				<p class="normal">— Fark etmez, –dedi. Ama yine de isterseniz, dilekçenizi bana da verebilirsiniz; aynı anlamda bir dilekçe olacak bu: Falanca olayı öğrendim, filanca eşyalar benimdir, geri alabilmem için gereği…</p>
				<p class="normal">Raskolnikov yine sorunun parasal yanıyla ilgilenerek, hemen Porfiri’nin sözünü kesti:</p>
				<p class="normal">— Acaba rastgele bir kâğıda yazabilir miyim?</p>
				<p class="normal">— Tabii, –dedi Porfiri,– nasıl kâğıda isterseniz… </p>
				<p class="normal">Ve birden gözlerini kırpıştırarak ve hatta sanki Raskolnikov’a göz kırparak alay eder gibi baktı. Bu, belki de Raskolnikov’a böyle gelmişti, çünkü bir anlık bir şeydi bu. Ama yine de bir anlık da olsa, böyle bir şey olmuştu. Raskolnikov, Porfiri’nin kendisine göz kırptığına yemin edebilirdi. “Ama niçin ve hangi amaçla?”</p>
				<p class="normal">Bir an, şimşek hızıyla “Biliyor!” düşüncesi geçti kafasından.</p>
				<p class="normal">— Sizi böyle saçma şeylerle rahatsız ettiğim için bağışlayın, –dedi sonra; biraz şaşırmış gibiydi.– Rehindeki eşyalarımın edip edeceği beş, altı ruble bir şey; ama onları bana yadigar bırakanların anıları nedeniyle benim için değerleri pek büyüktür. Doğrusu, öğrendiğimde çok korktum…</p>
				<p class="normal">Bu sırada Razumihin hiçbir art niyeti olmaksızın: </p>
				<p class="normal">— Şimdi anladım… –dedi.– Dün ben Zosimov’a, Porfiri’nin, kocakarıya rehin yatıranları sorguya çektiğini söylediğimde, demek bunun için telaşlanmıştın!..</p>
				<p class="normal">Artık bu kadarına dayanılmazdı. Raskolnikov öfke kıvılcımlarıyla tutuşan kapkara gözlerini Razumihin’e dikti. Ama hemen kendisini toparladı ve ustalıkla takındığı yapmacık bir öfke ile:</p>
				<p class="normal">— Sen, kardeş, sanırım benimle alay ediyorsun? –dedi.– Evet, belki senin gözünde saçmadır bütün bunlar ve ben bu saçma şeyler üzerinde gerektiğinden çok duruyor olabilirim. Ama bu yüzden beni ne bencillikle, ne de açgözlülükle suçlamalısın. Kaldı ki, bu iki değersiz şeyin benim gözümde bambaşka değerleri olabilir. Sana demin de söylemiştim, şu birkaç rubleden fazla etmeyecek gümüş saat, babamdan kalan biricik şeydir. Benimle alay edebilirsin ama, –birden Porfiri’ye döndü,– annem geldi, bir öğrenirse… –çabucak yine Razumihin’e döndü,– sesini titretmeye çalışıyordu, saatin elimden çıktığını, perişan olur. Kadın milleti işte!</p>
				<p class="normal">Razumihin üzülmüştü:</p>
				<p class="normal">— Ben o anlamda söylemedim ki… –dedi.– Ben hatta tam tersini söylemek istemiştim!</p>
				<p class="normal">Raskolnikov heyecandan tir tir titriyordu: “Güzel açıklayabildim mi? Doğal mıydım? Abartmalı değil miydim biraz? ‘Kadın milleti’ne hiç gerek yoktu!”</p>
				<p class="normal">Porfiri Petroviç:</p>
				<p class="normal">— Anneniz mi geldi? –dedi.</p>
				<p class="normal">— Evet.</p>
				<p class="normal">— Ne zaman?</p>
				<p class="normal">— Dün akşam.</p>
				<p class="normal">Porfiri sustu. Bir şeyler düşünüyor gibiydi. </p>
				<p class="normal">— Eşyalarınızın başına bir şey gelmesi söz konusu olamaz, –dedi sonunda, sesi soğuk ve sakindi.– Aslında ben sizi ne zamandır bekliyorum…</p>
				<p class="normal">Ve sanki hiçbir şey olmamış gibi, sakin, sigarasının küllerini halıya silkeleyip duran Razumihin’e bir kül tablası uzattı. Raskolnikov titredi, ama Porfiri ona bakmıyor gibiydi, hâlâ Razumihin’in sigarasıyla ilgiliydi.</p>
				<p class="normal">— Ne–e? Bekliyor muydun? –diye bağırdı Razumihin.– Öyleyse sen orada onun da rehini olduğunu biliyordun?</p>
				<p class="normal">Porfiri Petroviç, Raskolnikov’a:</p>
				<p class="normal">— Sizin iki eşyanızı, yani saatinizi ve yüzüğünüzü, bir kâğıda sarılmış olarak bulduk onda; Kâğıdın üzerine kurşunkalemle okunaklı olarak adınızı ve rehinleri sizden aldığı tarihi yazmış.</p>
				<p class="normal">— Ne kadar dikkatlisiniz! –dedi Raskolnikov, Porfiri’nin gözlerinin içine bakmaya çalışarak. </p>
				<p class="normal">Gülümsemek istedi, ama sonunda dayanamayarak,</p>
				<p class="normal">— Yani demek istiyorum ki, –dedi,– herhalde ona rehin yatıran pek çok insan vardı… Yani hepsinin bir bir hatırlanması pek kolay değil, oysa siz hepsini çok iyi hatırladığınız gibi, bir de…</p>
				<p class="normal">“Aptalca konuşuyorum! Şu son sözü hiç eklememeliydim. Çok zayıf kaçtı!”</p>
				<p class="normal">Porfiri belli belirsiz bir alayla:</p>
				<p class="normal">— Bütün rehin sahipleri biliniyordu, –dedi,– gelmeyen bir siz kalmıştınız!</p>
				<p class="normal">— Biraz rahatsızdım.</p>
				<p class="normal">— Duydum bunu. Sonra, nedense sinirleriniz de bozukmuş… Aslında şu anda da renginiz biraz soluk. </p>
				<p class="normal">Raskolnikov birden o ana kadarki tavrını değiştirip, kaba, hırçın bir tonla:</p>
				<p class="normal">— Hiç de değil! –dedi.– Tam tersine çok iyiyim! </p>
				<p class="normal">İçinde, bastıramadığı bir öfke dalgası kabarıyordu. “Şimdi kızgınlıkla yanlış bir şey söyleyeceğim.” diye düşündü. “Neden böyle eziyet ediyorlar bana?”</p>
				<p class="normal">Razumihin öteden söze karıştı:</p>
				<p class="normal">— Biraz rahatsızmış! Laf mı bu? Daha düne kadar kendinde değildin, sayıklayıp duruyordun!.. İnanır mısın, Porfiri, ayakta duracak hali yoktu, ama biz daha Zosimov’la kapıdan çıkar çıkmaz, üstünü giyindiği gibi soluğu dışarıda almış… Ve artık nerelerde dolaştıysa, ta gece yarılarına kadar sokaklarda sürtüp durmuş. Ve düşün ki, ateşler içinde ve bütünüyle kendini bilmez bir durumda!.. Hiç yapılacak iş mi bu!</p>
				<p class="normal">Porfiri başını kadınlar gibi sallayarak:</p>
				<p class="normal">— Gerçekten de bütünüyle kendini bilmez bir durumda mı? –diye sordu.</p>
				<p class="normal">Raskolnikov öfke içinde:</p>
				<p class="normal">— Saçma! –dedi.– İnanmayın! Aslında benim söylememe de gerek yok, inanılacak şey mi bu!</p>
				<p class="normal">Ama Porfiri Petroviç bu tuhaf sözleri duymamışa benziyordu.</p>
				<p class="normal">— Kendini bilmez durumda olmasaydın, hiç sokağa çıkar mıydın? –diye parladı Razumihin.– Niçin çıktın, ha? Niçin? Ve neden gizlice? Bunları yaptığın sırada sende aklın, sağduyunun varlığından söz edilebilir mi? Evet, şu anda ortada tehlike bulunmadığına göre, bunu sana açıkça söylüyorum!</p>
				<p class="normal">Raskolnikov küstah, kışkırtıcı bir gülümsemeyle Porfiri’ye dönerek:</p>
				<p class="normal">— Dün öylesine bıktırdılar ki beni, dayanamayıp kaçtım… Beni bulamamaları için başka bir yerde, bir oda tutmak istiyordum kendime. Giderken de çokça para almıştım yanıma. Bay Zamyotov da gördü bu paraları. Siz söyleyin bay Zamyotov, dün benim aklım başımda mıydı, değil miydi?</p>
				<p class="normal">Şu anda Zamyotov’u boğabilirdi: Bakışları, susuşu öylesine sinirlerine dokunuyordu.</p>
				<p class="normal">— Bence dün siz tümüyle aklı başında, hatta kurnazca konuşuyordunuz, –dedi Zamyotov, sesi soğuktu,– yalnız biraz fazla sinirliydiniz.</p>
				<p class="normal">Porfiri Petroviç:</p>
				<p class="normal">— Nikodim Fomiç de, –dedi,– az önce bana size dün gece çok geç saatlerde atların altında kalarak ezilen bir memurun evinde rastladığını söylüyordu…</p>
				<p class="normal">— Evet, alalım şu memur olayını… –diye atıldı Razumihin.– Memurun evinde aklın başında mıydı? Cebindeki olanca parayı cenaze masrafı yapsın diye memurun dul karısına verdin! Yardım mı etmek istiyorsun: Ver on beş ruble, ver yirmi ruble… ama bir iki ruble de kendine bırak! Hayır, ille cepteki yirmi beş rublenin hepsi verilecek!</p>
				<p class="normal">— Belki de bir yerde gömü buldum da senin haberin yok? Dün de cömertliğim tuttu!.. Örneğin, Bay Zamyotov biliyor benim böyle bir gömü bulduğumu!.. –Dudakları titreyerek Porfiri’ye döndü.– Böyle ipe sapa gelmez şeylerle yarım saattir başınızı ağrıttığımız için bağışlayın! Herhalde bıktırdık sizi?</p>
				<p class="normal">— Rica ederim, tam tersine! Ta–am tersine! Bütün bunların beni ne kadar ilgilendirdiğini bilemezsiniz! Sizi izlemek, sizi dinlemek çok ilginç doğrusu! Sonunda beni onurlandırmak yüceliğini gösterdiğiniz için de itiraf ederim ki, çok sevinçliyim!</p>
				<p class="normal">Razumihin:</p>
				<p class="normal">— Hiç değilse bir çay ver yahu, boğazımız kurudu! –diye bağırdı.</p>
				<p class="normal">— Güzel fikir! Herhalde herkes katılır buna. Çaydan önce… daha esaslı bir şey istemez misiniz?</p>
				<p class="normal">— Hadi bakalım! </p>
				<p class="normal">Porfiri Petroviç çıktı.</p>
				<p class="normal">Raskolnikov’un kafasının içinde düşünce kasırgaları esiyordu. Son derece sinirliydi.</p>
				<p class="normal">“Gizlenmeye, asgari kuralları gözetmeye bile gerek görmüyorlar! Madem beni tanımıyorsun, nasıl oluyor da Nikodim Fomiç’le benden söz edebiliyorsun? Demek ki, it gibi peşimde dolaşıp, beni izleyip durduklarını gizlemek bile istemiyorlar! Yani açıkça suratıma tükürüyorlar!” Sinirden tir tir titriyordu. “Saldırınızı açıktan yapsanıza, ne kedinin fareyle oynadığı gibi oynuyorsunuz? Hem bu hiç de kibarca değil Bay Porfiri Petroviç ve ben böyle bir şeye belki de izin vermeyebilirim!.. Ayağa kalkıp da gerçeği suratlarınıza haykırıveririm! O zaman anlarsınız sizlerden nasıl tiksindiğimi!..” Güçlükle soluyordu. “Ama ya bana öyle geliyorsa? Ya bütün bunlar benim kuruntumsa? Yanılıyor ve deneyimsizliğimden dolayı öfkeye kapılıyorsam? Oynadığım bu alçakça role katlanamıyorsam? Belki de hiçbir art niyetleri yok? Öylesine, rastgele söylemişlerdir, ne söylemişlerse? Ama hayır, yine de bir şeyler var bu sözlerde… Porfiri Petroviç kocakarıdan söz ederken niçin ‘onda’ dedi? Zamyotov niçin ‘hatta kurnazca’ konuştuğumu söyledi? Sonra… konuşurkenki tavırları?.. Evet… tavırları… Razumihin burada, bizimle oturduğu halde, neden hiçbir şeyden kuşkulanmıyor? Ama bu odun kafalı ne zaman, neden kuşkulanmıştır ki? Yine kriz başlıyor! Porfiri az önce bana göz kırptı mı, kırpmadı mı? Ama saçma bu, ne diye göz kırpsın ki? Yoksa beni sinirlendirmek, kızdırmak mı istiyorlar? İki olasılık var: Ya bunların hepsi kuruntu ya da biliyorlar! Zamyotov bile küstah! Gerçekten de küstah mı Zamyotov? Anlaşılan bir gece içinde düşüncelerini değiştirmiş. Böyle olacağını biliyordum zaten! Kendi evinde gibi burada, oysa ilk kez geliyormuş. Porfiri onu konuktan saymıyor bile, ona arkasını dönerek oturabiliyor. Muhabbetleri esaslı! Bu yakınlaşma kesinkes benim yüzümden olmuştur! Ve biz gelmeden önce de yüzde yüz beni konuşuyorlardı!.. Acaba oraya daha sonra gittiğimi biliyorlar mı? Bir öğrenebilsem bunu!.. Dün bir oda bulmak için dışarı çıktığımı söylediğimde, üzerinde durmadı… Bu oda işini iyi buldum ama… Daha sonra işime yarayabilir! Demek, ateşler içinde ve kendimi bilmez bir durumda, ha? Hah–hah–ha! Dün akşam, dün neler olup bittiğini, bütünüyle biliyor! Yok annemin gelişinden haberi yokmuş! Yok kocakarı paketin üzerine kurşunkalemle aldığı tarihi yazmış, yok bilmem neler!.. Yalan söylüyorsunuz baylar, faka basmam ben! Bunların hiçbiri daha kanıt değil, sizin kuruntularınız!.. Kanıt gösterin bana, baylar, kanıt! Oraya yeniden gitmiş olmam mı?.. O bir kanıt değil, sayıklamadır… Onlara ne söyleyeceğimi iyi biliyorum ben! Oraya yeniden gittiğimi biliyorlar mı? Bunu öğrenmeden buradan gitmeyeceğim! İyi ama, ben şimdi buraya niçin gelmiştim? Hiçbir şey değilse bile, şu anda sinirli olduğum bir gerçek! Tüh, Allah kahretsin, nasıl da sinirliyim! Ama bu belki de benim için daha iyi: Hasta rolü oynarım… Porfiri beni yokluyor. Aklı sıra şaşırtmak istiyor. İyi ama, ben buraya niçin geldim?”</p>
				<p class="normal">Bütün bunlar şimşek hızıyla geçmişti kafasından. Porfiri Petroviç hemen geri döndü. Neşelenmiş gibiydi sanki.</p>
				<p class="normal">— Sendeki şu dünkü toplantıdan beri, –dedi Razumihin’e gülümseyerek,– başım çatlıyor… Her yanım da kırılıyor sanki… </p>
				<p class="normal">Konuşması, tavrı bütünüyle değişmiş gibiydi.</p>
				<p class="normal">— Nasıl, ilginç miydi bari? Dün tartışmanın en ateşli yerinde ayrılmıştım sizden. Sonuçta kim kazandı?</p>
				<p class="normal">— Tabii hiç kimse. Yüzyıllık sorunlardı tartıştığımız… Havaya yumruk salladık durduk…</p>
				<p class="normal">— Dün tartıştıkları neydi biliyor musun, Rodya? Suç var mıdır, yok mudur? Bir araba laf ettiler bu konuda!</p>
				<p class="normal">— Şaşılacak ne var bunda? –dedi Raskolnikov dalgın dalgın.– Bilinen, sıradan bir toplumsal sorun. </p>
				<p class="normal">Porfiri:</p>
				<p class="normal">— Konu pek böyle konmamıştı ortaya, –dedi.</p>
				<p class="normal">Her zaman olduğu gibi hemen ateşlenen Razumihin, Porfiri’yi onaylamakta acele ederek:</p>
				<p class="normal">— Evet, doğru, konu pek böyle konmamıştı ortaya, –dedi.– Şimdi, Rodion, dinle ve düşüncelerini söyle bana. Dün anamdan emdiğim süt burnumdan geldi bu baylara laf anlatacağım diye; seni bekledim durdum. Geleceğini onlara da söylemiştim… Sosyalistlerin görüşlerinin tartışılmasından başladı her şey. Bilinen görüş: Suç, toplumsal düzenin bozukluklarına karşı bir protestodur. Tamam! Bundan başka hiçbir neden kabul edilmiyor!</p>
				<p class="normal">— Yalan söyleme! –diye bağırdı Porfiri Petroviç; canlanmış gibiydi. Razumihin’e bakarak ikide bir gülüyor, böylece de onu büsbütün çileden çıkarıyordu.</p>
				<p class="normal">Razumihin taşkın bir heyecanla Porfiri’nin sözünü keserek:</p>
				<p class="normal">— Hiçbir neden kabul edilmiyor! –dedi.– Yalan söylemiyorum!.. Sana onların kitaplarını gösterebilirim: Onlara göre her aksaklık, çevrenin bozukluğundan kaynaklanıyor, hepsi bu! En sevdikleri laf bu! Yani eğer toplumsal düzen yoluna konulacak olursa, bir anda bütün suçlar yok oluverecek; çünkü ortada protesto edecek bir şey kalmayacak. Ve herkes bir anda dürüst olacak… Doğa diye bir şey hiç hesaba katılmıyor, yok sanki böyle bir şey! Doğa kapı dışarı! Onlara göre, tarihsel olarak canlı bir biçimde gelişen ve önünde sonunda düzenli bir toplumsal yapıyı sağlayan insanlık yoktur; tam tersine, tarihsel gelişmeden ve canlı süreçlerden önce bütün insanlığı düzenleyen, bütün insanlığı bir anda dürüst, kusursuz bir hale getiren, matematik bir kafadan doğma bir toplumsal düzen vardır. Onların tarihten bu kadar nefret etmelerinin ve onu “rezillikler ve aptallıklar yığını” olarak nitelemelerinin nedeni budur. Böylece her şeyi aynı saçmalıkla açıklama olanağını elde ediyorlar! Yaşamın canlı akışından nefret etmeleri de bu yüzden. Canlı varlığa ne gerek var! Canlı varlık için yaşam gereklidir, canlı varlık makinelere boyun eğmez, canlı varlık kuşkucudur, canlı varlık gericidir! Berikinde ise bir ölü kokusu var, istersen kauçuktan da yapabilirsin böylesini; buna karşılık cansızdır, iradesizdir, köle ruhludur, başkaldırmaz! Böylece sonunda her şeyi tuğla istifine; “falanster”de<sup class="calibre2"><a href="sucveceza_split_052.html#footnote-600-28" id="footnote-600-28-backlink" name="footnote-600-28-backlink">[28]</a></sup>
 koridor ve odaların yerleştirilmesine getirip dayıyorlar! Falanster hazır ama, siz falanster için hazır mısınız? Hayır, sizin doğanız henüz falanster için hazır değil; o yaşamak istiyor, yaşam sürecini henüz tamamlamamış… Mezar için henüz zaman erken! Yalnızca mantıkla doğayı aşıp geçemezsin! Mantığın önceden yalnız üç durumu kestirilebilir; oysa bunlar yaşamda milyonlarcadır! Bu milyonlarca duruma boş vermek ve her şeyi konfor sorununa indirgemek! Bu, sorunun en kolay çözüm yoludur! Ve insanı baştan çıkaracak kadar göz kamaştırıcı bir çözüm! Fazlasını düşünmek bile gereksiz! Evet, en önemlisi de düşünmek gereksiz! Yaşamın onca gizi, iki kitap forması içine sığdırılmış!</p>
				<p class="normal">Porfiri gülümseyerek:</p>
				<p class="normal">— Amma yırtındın yahu! –dedi.– Bağlayın şunu yoksa susmayacak! </p>
				<p class="normal">Raskolnikov’a döndü: </p>
				<p class="normal">— Düşünebiliyor musunuz, dün gece de böyle… bir odada altı kafadan ses… Üstelik herkes bol bol punç içmiş… Hayır dostum, sözlerin birer palavra! “Çevre”, suç işlemede çok önemlidir; bunu sana kanıtlayabilirim.</p>
				<p class="normal">— Önemli olduğunu ben de biliyorum, ama sen bana söyle bakalım: Kırk yaşında bir herif on yaşında bir kızı kirletirse, bu işi çevrenin zoruyla mı yapmış olur?</p>
				<p class="normal">Porfiri büyük bir ciddiyetle:</p>
				<p class="normal">— Evet, –dedi,– hem de tam anlamıyla çevrenin zoruyla yapmış olur. Kıza karşı işlenen bu suç, çok, ama çok büyük ölçüde “çevre”yle ilişkilidir.</p>
				<p class="normal">Razumihin öfkeden kuduracak gibiydi:</p>
				<p class="normal">— İster misin, –dedi,– senin beyaz kirpikli oluşunun, “İvan Velikiy” çan kulesinin seksen metre yüksekliğinde olmasından, ama yalnız ve yalnız bundan ileri geldiğini kanıtlayayım sana? Üstelik de bunu sana apaçık bir şekilde, büyük bir doğrulukla, ilerici, hatta liberal bir ağızla kanıtlayıvereyim? Nasıl, bahse var mısın?</p>
				<p class="normal">— Varım! Dinleyelim bakalım, nasıl kanıtlayacaksın! </p>
				<p class="normal">Razumihin yerinden fırladı, elini kolunu sallayarak: </p>
				<p class="normal">— İşin gücün rol yapmak, kendini olduğundan başka göstermek! –diye bağırdı.– Konuşmaya değer mi senin gibi bir adamla! Sen onu bilmezsin daha, Rodion, mahsus böyle yapar o! Dün de sırf adamları maskara etmek için onlardan yanaymış gibi göründü. Neler söylemedi yarabbi! Bu böyle konuşuyor diye ötekiler de nasıl seviniyorlardı!.. Hem de girdiği rolü bir iki hafta sürdürür!.. Geçen yıl bizi papaz olacağına inandırmıştı; tam iki ay papazlık türküsü söyledi durdu. Geçenlerde de evleneceği masalını uydurdu, sözde, nikâh için bütün hazırlıklar tamammış… Kendine yeni bir elbise bile diktirdi. Biz de kendisini kutlamaya başladık, oysa ortada ne gelin vardı, ne bir şey!..</p>
				<p class="normal">— Gene yalan söyledin! Ben elbiseyi daha önce diktirmiştim. Zaten yeni elbise esinledi bana sizi işletmeyi…</p>
				<p class="normal">Raskolnikov:</p>
				<p class="normal">— Gerçekten de kendinizi olmadığınız gibi gösterir, böyle şeyler yapar mısınız? –diye sordu.</p>
				<p class="normal">— Yapmam diye mi düşünüyordunuz? Durun hele size de bir numara yapayım da görün, hah–hah–ha! Hayır, ben size şimdi gerçeklerden söz edeceğim. Bütün bu konuştuğumuz şeyler, suç, çevre, küçük kız… bana sizin bir yazınızı hatırlattı, aslında her zaman ilgimi çekmiştir o yazınız benim, “Suçlar Üzerine” ya da… durun bakayım, nasıldı?.. Neyse, başlığını hatırlayamıyorum. İki ay kadar önce Periodiçeskaya Reç gazetesinde okumak zevkini tatmıştım.</p>
				<p class="normal">Raskolnikov şaşırmıştı:</p>
				<p class="normal">— Benim bir yazım mı? Periodiçeskaya Reç’te? Gerçekten de altı ay önce, üniversiteden ayrıldığımda, bir kitap üzerine bir yazı yazmıştım, ama yazımı Periodiçeskaya Reç’e değil, Yejenedelnaya Reç’e vermiştim.</p>
				<p class="normal">— Ama Periodiçeskaya Reç’te çıktı.</p>
				<p class="normal">— Yejenedelnaya Reç kapandığı için yazımı basamamışlardı…</p>
				<p class="normal">— Doğru, Yejenedelnaya Reç yayınına son verdi ve Periodiçeskaya Reç’le birleşti. Yazınız da bundan dolayı, iki ay önce Periodiçeskaya Reç’te yayımlandı. Demek bilmiyordunuz?</p>
				<p class="normal">Raskolnikov gerçekten de bilmiyordu.</p>
				<p class="normal">— Gidip kendilerinden yazınızın parasını isteyebilirsiniz! Doğrusu şaşılası bir insansınız! Öylesine kabuğunuza çekilmişsiniz ki, sizi doğrudan ilgilendiren şeylerden bile haberiniz yok. Bu bir gerçek!</p>
				<p class="normal">Razumihin bağırdı:</p>
				<p class="normal">— Bravo, Rodya! Bundan benim de haberim yoktu! Bugün hemen bir okuma odasına gidip gazetenin o sayısını arayacağım! İki ay önce mi dedin? Tarihini tam biliyor musun? Neyse, arar bulurum! Şu işe bak! Söylemez de!</p>
				<p class="normal">— Peki siz yazının benim olduğunu nasıl anladınız? İmza yerine adımın baş harfleri vardı?</p>
				<p class="normal">— Bir rastlantı sonucu öğrendim; hem de bugünlerde… Gazetenin yazı işleri müdürü arkadaşımdır… Yazı beni çok ilgilendirmişti…</p>
				<p class="normal">— Yanlış hatırlamıyorsam, suç sürecinde suçlunun psikolojik durumunu incelemiştim.</p>
				<p class="normal">— Evet. Ve suçu gerçekleştirme anında suçlunun hasta olduğunu savunuyorsunuz. Doğrusu çok, ama çok özgün bir düşünce… ama biliyor musunuz, yazınızın bu bölümü değil de sonlara doğru ileri sürdüğünüz, ama ne yazık ki, üstü kapalı olarak, anıştırma biçiminde ileri sürdüğünüz, bir düşünce daha çok ilgimi çekti… Kısacası hatırlıyorsanız, yazınızda ima yollu, her tür suçu, her tür cinayeti işleyebilecek… işleyebilecek değil de işlemeye hakları olan birtakım insanlardan ve bunlar için yasa ve benzeri engellerin bulunmadığından söz ediyorsunuz…</p>
				<p class="normal">Raskolnikov, düşüncelerinin art niyetle ve zorlamalı bir biçimde çarpıtılmasına gülümsedi. Razumihin biraz da korkuyla:</p>
				<p class="normal">— Nasıl? Bu da ne demek? –diye sordu.– Suç işleme hakkı mı? Yoksa yine “çevrenin bozukluğundan” mı!</p>
				<p class="normal">— Hayır, bu kez çevreyle hiçbir ilgisi yok işin, –dedi Porfiri.– Sorun şu ki, Rodion Romanoviç’in yazısında insanlar “olağanüstüler” ve “sıradan olanlar” diye ikiye ayrılıyor. Sıradan insanlar uysal, söz dinler kişiler olarak yaşarlar ve yasaları çiğneme hakları yoktur, çünkü onlar, adları üstünde, sıradan insanlardır. Yanılmıyorsam böyleydi…</p>
				<p class="normal">Razumihin, şaşkınlık içinde:</p>
				<p class="normal">— Ama nasıl olur? Hayır olamaz! –diye söylendi.</p>
				<p class="normal">Raskolnikov yine gülümsedi. Sözü nereye getireceklerini hemen anlamıştı. Yazısını hatırlıyordu. Meydan okumayı kabul etti. Sakin, alçak gönüllü:</p>
				<p class="normal">— Yazımda ileri sürdüklerim sizin söylediğiniz gibi değildi, –dedi.– Yine de itiraf ederim ki, düşüncelerimi doğru, hatta tümüyle doğru bir biçimde özetlediniz (Tümüyle doğru olduğunu kabul etmek neredeyse hoşuna gitmişti). Aramızdaki biricik fark, benim, sizin söylediğiniz gibi, olağanüstü insanların her zaman, her türlü rezilliği ille de yapabileceklerini, yapmak zorunda olduklarını söylememiş olmamdır. Sanırım, öylesi bir yazının yayımlanmasına zaten izin vermezlerdi. Ben yalnızca “olağanüstü” insanın, ülkülerinin gerçekleşmesi için gerekiyorsa (yalnızca bu koşulla: Ülkülerinin gerçekleşmesi için gerekiyorsa… Kaldı ki, bunlar tüm insanlık için de kurtarıcı birtakım ülküler olabilirler) bazı engelleri aşmaya kendinde bir hak bulabileceğini (resmi olmayan bir haktır bu) ima etmiştim. Demin yazımın pek açık olmadığını buyurdunuz! Elimden geldiğince onu size açmaya hazırım. Sizin istediğinizin de bu olduğunu söylersem, sanırım yanılmış olmam. Buyrun öyleyse. Kepler ya da Newton’un buluşlarını, çeşitli kombinezonlar yüzünden bu buluşların açığa çıkmasına engel olan, bunların yolunu tıkayan bir, on, yüz ya da daha çok kişinin hayatları feda edilmeden insanlık öğrenemeyecekti diyelim. Bu durumda bence, buluşunu tüm insanlığa iletebilmek için Newton’un bu on ya da yüz kişiyi ortadan kaldırmaya hakkı vardı, hatta bu onun için bir zorunluluktu. Bundan hiçbir zaman Newton’un önüne geleni asıp kesmeye ya da her gün çarşı pazarda hırsızlık etmeye hakkı olduğu sonucu çıkmaz. Daha sonra, hatırımda yanlış kalmadıysa, bu görüşümü şöyle geliştiriyordum: En eskilerden başlayıp, Likurg, Solon, Muhammed, Napolyon ve sonrakilerle sürüp giden insanlığın tüm kurucularının, yasa koyucularının, başka hiçbir nedenle değilse bile, yalnızca yeni yasalar koydukları, böylece de toplumun kutsal saydığı, babadan kalma eski yasaları çiğnedikleri için, ayrımsız hepsi birer suçluydular. Doğaldır ki, bunların hepsi amaçlarına yardımı olacağına inandıkları anda kan dökmede (hatta bazen eski yasalara bağlılık duymaktan başka hiçbir suçu olmayan, tümüyle suçsuz insanların kanını dökmede) duraksamamışlardır. Hatta çok ilginçtir: Bu iyiliksever, bu kurucu, yasa koyucu insanların çoğu büyük birer kan dökücüdür. Kısacası ben buradan şu sonuca varıyorum: Büyükler bir yana, toplum içinde birazcık sivrilen, yani topluma söyleyecek birazcık yeni bir şeyleri bulunanlar, doğaları gereği, tabii kimi az, kimi çok, birer suçlu olmak zorundadırlar. Tersi durumda zaten sivrilmelerine olanak yoktur; öte yandan sürünün içinde kalmayı da yine doğaları gereği kabul edemezler, ki bence de kabul etmemek zorundadırlar. Kısacası; gördüğünüz gibi, buraya kadar söylediklerimde yeni hiçbir şey yok. Binlerce kez tekrarlanmış, yazılıp söylenmiş şeyler bunlar. Benim insanları olağanüstüler ve sıradan olanlar diye bölümlememe gelince, bunun biraz keyfi bir bölümleme olduğunu itiraf ederim; çünkü ben zaten kesin sayılar üzerinde durmuyorum. Ben öne sürdüğüm ana düşünceme inanıyorum. Bu ana düşüncenin özü şudur: İnsanlar doğa yasaları gereğince, genellikle iki bölüme ayrılırlar: Aşağılar (sıradanlar), ki bunların biricik görevleri, kendileri gibi olanların çoğalmalarını sağlamak, bu işin aracı olmaktır ve kendi çevrelerine yeni bir söz söylemek yetenek ve dehasında olanlar. Doğaldır ki, bu arada sınırsız sayıda alt bölümleme yapılabilir. Ama bu iki ana bölümün ayırt edici çizgileri oldukça keskindir. Birinciler, yani kendileri gibi olanların çoğalmasına araç olanlar, doğaları gereği tutucudurlar, uysaldırlar, boyun eğerek yaşarlar ve boyun eğmeyi severler. Bence de bunlar uysal ve boyun eğici olmak zorundadırlar, çünkü bu onların görevleridir ve burada onlar için aşağılatıcı bir durum söz konusu değildir. İkinci bölümdekilerse, sürekli olarak yasaları çiğnerler, yıkıcıdırlar ya da yeteneklerine bağlı olarak, yıkıcılığa yatkındırlar. Bunların işledikleri suçlar, doğaldır ki, son derece çeşitli ve görecelidir; ama büyük çoğunluğu, birbirinden apayrı nedenler ileri sürerek, daha iyi şeyler adına şimdinin yıkılmasını isterler. Bunların ülkülerini gerçekleştirmeleri için, cesetlerin, kan göllerinin üzerinden atlamaları gerekse, bence kendilerine bu izni, vicdan rahatlığıyla verebilirler; tabii bu söz konusu ülkünün ne olduğuna, boyutlarının ne olduğuna bağlı olan bir şeydir, bu noktaya dikkatinizi çekerim. Yazımdaki suç işleme hakkını ben bu bağlamda ele aldım. (Hatırlarsanız, hukuksal bir sorunun tartışması olarak girilmiştir konuya.) Aslında fazla telaş edecek bir durum yok ortada: İkinci bölümdekilerin kendilerine tanıdıkları hakkı, yığın hiçbir zaman onlara tanımamıştır. Onları en ağır biçimde cezalandırmış, boyunlarını vurmuştur (az ya da çok); bunu yaparken de tümüyle haklı olarak, kendi tutucu görevini yerine getirmiştir. Bununla birlikte, sonraki kuşaklarda aynı yığın, başları vurulan bu insanların heykellerini dikmiş ve onlara tapınmıştır (az ya da çok). Birinci bölümdekiler hep bugünün, ikinci bölümdekilerse hep yarının efendileridir. Birinciler dünyayı korurlar ve onu sayıca çoğaltırlar; ikinciler dünyayı hareket ettirirler ve onu bir amaca doğru yöneltirler. Her iki bölümdekiler de tümüyle eşit yaşama hakkına sahiptirler. Tek kelimeyle her iki yanın da hakları birbirine eşittir… ve… vive la guerre eternelle<sup class="calibre2"><a href="sucveceza_split_052.html#footnote-600-29" id="footnote-600-29-backlink" name="footnote-600-29-backlink">[29]</a></sup>
, tabii Yeni Kudüs’e kadar!</p>
				<p class="normal">— O zaman siz Yeni Kudüs’e inanıyorsunuz?</p>
				<p class="normal">— İnanıyorum, –dedi Raskolnikov tok bir sesle. “İnanıyorum” derken de, uzun konuşması süresince de halı üzerinde bir noktaya gözlerini dikmiş, başını hiç kaldırmamıştı .</p>
				<p class="normal">— Tanrı’ya… Tanrı’ya da inanıyor musunuz? Merakımı bağışlayın.</p>
				<p class="normal">— İnanıyorum, –dedi Raskolnikov, başını kaldırıp Porfiri ’ye bakarak.</p>
				<p class="normal">— Peki, ya Lazar’ın<sup class="calibre2"><a href="sucveceza_split_052.html#footnote-600-30" id="footnote-600-30-backlink" name="footnote-600-30-backlink">[30]</a></sup>
 dirilişine?</p>
				<p class="normal">— Buna da inanıyorum. Niçin soruyorsunuz bana bunları?</p>
				<p class="normal">— Gerçekten inanıyor musunuz?</p>
				<p class="normal">— Evet, gerçekten inanıyorum.</p>
				<p class="normal">— Demek öyle… Merakım için bağışlayın. Şimdi izin verirseniz, deminki konuya dönüyorum… Her zaman da boyunları vurulmaz onların, hatta kimileri tam tersine… </p>
				<p class="normal">— …yaşarken zafer tacını giyerler? Bu doğru, kimileri ölmeden amaçlarına kavuşur, o zaman da…</p>
				<p class="normal">— …onlar kelle kesmeye başlarlar?</p>
				<p class="normal">— Eğer gerekiyorsa… ve biliyor musunuz, çoğu kez de bu gerekmiştir. Aslında oldukça ince bir espriye dayanıyor düşünceniz.</p>
				<p class="normal">— Teşekkür ederim. Yalnız bana şunu söyleyebilir misiniz: Bu olağanüstüleri, olağanüstü olmayanlardan nasıl ayıracağız? Doğuştan birtakım belirtileri falan mı var? Demek istediğim, biraz daha açıklık, yani dıştan ayırt etmeyi sağlayacak bir belirginlik gerek: Pratik ve iyi niyetli bir insan olarak bu doğal endişemi bağışlayın, ama özel bir giysi, ne bileyim, bir üniforma ya da rozet gibi bir şeyler taşıyamaz mı bunlar? Çünkü, eğer bir yanlışlık olur da bu bölümden birisi, kendisinin aslında öteki bölümden olduğunu sanır ve sizin demin göz kamaştırıcı biçimde açıkladığınız gibi “bütün engelleri kaldırmaya” kalkarsa… kabul edin ki, o zaman…</p>
				<p class="normal">— Oo, bu sık sık olur! Doğrusu bu düşüncenizde deminkinden de ince bir espri var…</p>
				<p class="normal">— Teşekkür ederim.</p>
				<p class="normal">— Rica ederim. Yalnız unutmamak gerekir ki, böylesi yanlışlıklar yalnız birinci bölümdekiler, yani benim “sıradanlar” dediklerim (sanırım pek başarılı değilim bu adlandırmada) tarafından yapılabilir… Boyun eğmeye doğuştan yatkın olmalarına rağmen, doğanın, ineklerden bile esirgemediği bazı cilveleriyle, bunlardan birçoğu kendilerini öncü, “yıkıcı” gibi görmeyi severler ve “yeni söz” söyleme hevesine kapılırlar. Üstelik bunu da büyük bir içtenlikle yaparlar. Gerçek yenileri çoğu kez fark edemezler bile, hatta onları geri ve aşağılık şeyler düşünen insanlar olarak küçümserler. Ama burada bence ciddi bir tehlike söz konusu değildir. Sizin de doğrusu telaşlanmanızı gerektirecek bir neden yok. Çünkü bunlar hiçbir zaman ileri gidemezler. Kapıldıkları hevesten dolayı ve kendilerine kim olduklarını hatırlatmak için, kuşkusuz bunları kırbaçlamak da mümkündür, ama daha ileri gitmemek gerekir. Hatta kırbaçlama için özel birine de gerek yok burada, onlar kendi kendilerine yaparlar bu işi, çünkü son derece dürüsttürler; hatta bu hizmeti birbirlerinden esirgemeyenler de vardır aralarında; kimileriyse kendisine verilecek cezayı başkasına bırakmaz, bu işi kendi elceğiziyle yapar… Kendilerini çeşitli biçimlerde açık itiraflara zorlarlar… Güzel ve ibret verici bir tablodur bu… Kısacası, telaşlanmanızı gerektirecek bir durum yok… Bu işin böylesi yasaları var.</p>
				<p class="normal">— Doğrusu, hiç değilse işin bu yönünden yüreğime su serptiniz… Gelin görün ki, telaşlanmayı gerektirecek bir başka nokta daha var: Söyler misiniz lütfen, kendilerinde başkalarını boğazlamak hakkını gören şu “olağanüstüler” pek mi çoktur? Ben, kuşkusuz, bunların önünde saygıyla eğilmeye hazırım, ama siz de kabul edersiniz ki, eğer bunların sayıları fazlaysa, bu dehşet verici bir şeydir, öyle değil mi?</p>
				<p class="normal">— Ah, bu bakımdan da kaygılanmanızı gerektirecek bir durum yok. Genel olarak yeni düşünceleri olan, hatta yeni denebilecek bir şeyler söyleme yeteneğinde olan insanlar pek seyrek doğarlar, hatta şaşılacak kadar seyrek doğarlar. Bilinen bir şey varsa, o da bütün bu farklı bölümlerdeki insanların doğum düzenlerinin, bir doğa yasasıyla hiç yanlışsız ve kesin olarak belirlenmiş olmasıdır. Kuşkusuz, sözünü ettiğim bu doğa yasasının nasıl bir yasa olduğunu biz şimdilik bilmiyoruz; ama ben bunun varlığına ve sonraları nasıl bir şey olduğunun anlaşılıp herkes tarafından kabul edileceğine inanıyorum. Yeryüzünde milyonlarca insan, bizim için hâlâ bir giz olan birtakım süreçlerle ve birtakım çabalarla, cins ve türlerin birbiriyle çaprazlanmasını sağlayarak, binde bir olsun özgün ve yaratıcı bir insan dünyaya getirebilmek amacıyla, yalnızca böyle bir amacın aracı olarak yaşıyorlar. Daha yüksek nitelikleri taşıyan bir insan için bu oran on binde birdir. (sayıları örnek olsun diye veriyorum.) Daha da yükseği ise ancak yüz binde bir gerçekleşebilir. Dahiler milyonda bir yetişir; insanlığın olgunlaşmasını sağlayan büyük dehalar için ise yeryüzünden belki de yüzlerce milyon insanın gelip geçmesi gerekmektedir. Kısacası ben bütün bu sürecin geçtiği imbiğe bakmadım. Ama bu işlerin belli bir yasayla olması gerektiği hiç kuşkusuzdur. Burada rastlantı söz konusu olamaz!</p>
				<p class="normal">Razumihin sonunda dayanamadı ve;</p>
				<p class="normal">— Ne yapıyorsunuz yahu? Şaka mı ediyorsunuz siz? –diye bağırdı.– Yoksa birbirinizle dalga mı geçiyorsunuz? Oturmuşlar, birbirleriyle alay ediyorlar! Rodya, sen ciddi misin?</p>
				<p class="normal">Raskolnikov dönüp Razumihin’e baktı; yüzü solgun ve üzüntülü gibiydi. Bu durgun, üzüntülü yüzün karşısında, Porfiri’nin gizlemeye bile çalışmadığı ve insanın sinirine dokunan terbiyesiz, alaycı yüzü Razumihin’in pek tuhafına gitti.</p>
				<p class="normal">— Kardeş, söylerken eğer ciddi idiysen, yani bütün bu dediklerinin hiç de yeni şeyler olmadıklarını, daha önce binlerce kez okuduğumuz ve dinlediğimiz şeylere benzediklerini söylerken ciddi idiysen, bunda haklısın! Ama söylediklerin içinde gerçekten özgün olan ve gerçekten de sana ait olan şey, bunu dehşetle söylüyorum, vicdan sesine uyularak kan dökülmesine izin vermendir… Hem de beni bağışla, nasıl bir kör inançla!.. Senin yazının ana düşüncesi de sanırım bu. Hem bu vicdan sesine uyarak kan dökme, bence resmi yolla, yani yasal olarak kan dökmekten daha korkunç bir şey!</p>
				<p class="normal">— Tümüyle katılıyorum, –dedi Porfiri,– böylesi çok daha korkunç!</p>
				<p class="normal">— Hayır, –diye devam etti Razumihin,– yazında biraz fazla coşmuş ve ileri gitmiştin! Bir yanlışlık var bu işte. Okuyacağım yazını… Fazla coşmuş ve kendi coşkunluğuna kapılıp gitmişsin! Sen böyle düşünüyor olamazsın! Bulup okuyacağım yazını…</p>
				<p class="normal">— Yazıda bunların hiçbiri yok, –dedi Raskolnikov,– yalnızca birtakım imalar var.</p>
				<p class="normal">Porfiri yerinde duramıyordu:</p>
				<p class="normal">— Evet… evet… Suç olayına nasıl baktığınız konusunda hemen hemen aydınlanmış bulunuyorum… Yakanıza yapışıp kaldığım için beni bağışlayın, sizi rahatsız ettiğim için utanç duyuyorum… Demin, bölümleri birbirine karıştırma yanlışı konusunda beni tümüyle yatıştırdınız… Ama beni hâlâ kaygılandıran bazı pratik noktalar var. Diyelim, bir adam ya da bir delikanlı, günün birinde kendini, tabii geleceğin bir Likurg’u ya da Muhammed’i gibi görmeye başlarsa, yallah deyip önündeki engelleri kaldırmaya girişecektir… Kuşkusuz, uzun bir savaş bulunmaktadır önünde. Savaş içinse paraya gerek vardır. Bu kez de hadi bakalım, savaş için para bulmaya girişecektir… Öyle değil mi?</p>
				<p class="normal">Zamyotov köşesinden kikirdedi. Raskolnikov o yana bakmadı bile:</p>
				<p class="normal">— Bu tür olayların gerçekten de olabileceğini kabul etmek zorundayım, –dedi.– Aptallar ve ün peşinde koşanlar bu tuzağa düşebilirler… Özellikle de gençler…</p>
				<p class="normal">— Gördünüz mü? Öyleyse?.</p>
				<p class="normal">— Öyleyse… –dedi Raskolnikov, gülümseyerek,– bunun suçlusu herhalde ben değilim. Bugüne dek böyleydi, bundan sonra da böyle olacak. Arkadaş (başıyla Razumihin’i gösterdi) az önce benim kan dökülmesine izin verdiğimi söylüyordu. Veriyorsam ne olmuş? Toplum sürgünlerle, hapishanelerle, sorgu yargıçlarıyla, kürek cezalarıyla esaslı bir şekilde güven altına alınmış değil midir? Ne diye kaygılanıyorsunuz? Arayın hırsızı!..</p>
				<p class="normal">— Ya bulursak?</p>
				<p class="normal">— Pahalıya ödetin.</p>
				<p class="normal">— Akla uygun. Peki ya vicdan?</p>
				<p class="normal">— Size ne vicdandan?</p>
				<p class="normal">— Öylesine, insanca bir duyguyla sordum. </p>
				<p class="normal">— Vicdanı olan, hatasının da bilincindeyse, varsın acı çeksin. Bu kürek cezasına ek olarak ona ikinci bir cezadır.</p>
				<p class="normal">Razumihin kaşlarını çatarak:</p>
				<p class="normal">— Peki ya gerçekten dahi olanlar, –dedi,– hani şu kendilerine başkalarını boğazlama hakkı verilenler?.. Onların acı çekmemeleri gerekiyor, değil mi? Hatta döktükleri kanlar için bile?..</p>
				<p class="normal">— Gereklilik de nereden çıktı? Burada ne buyruk, ne yasak söz konusu. Kurbanına acıyorsa, varsın acı çeksin… Acı ve üzüntü, engin bir bilinç ve derin bir yürek için her zaman zorunludur. –Birden, birileriyle konuşur gibi değil de yüksek sesle düşünür gibi ekledi.– Bence, gerçekten büyük insanlar, büyük acılar çekmek zorundadırlar.</p>
				<p class="normal">Gözlerini kaldırdı, herkesin yüzüne dalgın dalgın baktı, gülümseyip şapkasını aldı. Buraya geldiği zamanki durumuna göre, şimdi çok sakindi; bunu kendi de duyumsuyordu. Herkes ayağa kalktı.</p>
				<p class="normal">— Vallahi ister sövün, ister kızın, ama aklıma takılan bir küçük soruyu daha sormaktan kendimi alamayacağım. Biliyorum, sizi çok rahatsız ettim, ama aklıma gelen küçük bir düşünce var, hani unutmamak için…</p>
				<p class="normal">Raskolnikov yüzü soluk ve ciddi ayakta bekliyordu.</p>
				<p class="normal">— Buyrun, söyleyin bakalım küçük düşüncenizi, –dedi. </p>
				<p class="normal">— Doğrusu, bunu size en açık biçimde nasıl söyleyebileceğimi ben de bilmiyorum… Bu küçük düşüncem biraz fazla psikolojik… yani pek ele avuca gelir bir şey değil… Sizin… şu yazınızı yazarken… yani kendinizi bir damlacık olsun… Heh–he! Yeni bir söz söyleyen şu “olağanüstü” insanlardan biri saymamış olmanız mümkün değildi herhalde? Yani sizin anladığınız anlamda?..</p>
				<p class="normal">Raskolnikov nefretle: </p>
				<p class="normal">— Çok mümkün, –dedi.</p>
				<p class="normal">Razumihin şöyle bir kımıldandı. Porfiri devam etti: </p>
				<p class="normal">— Çok mümkün olduğuna göre, gündelik bir başarısızlığınız nedeniyle ya da herhangi bir sıkıntınızı gidermek için ya da ne bileyim, insanlığa yararlı bir hizmette bulunmak için, önünüze çıkan engelleri aşar mısınız?</p>
				<p class="normal">Porfiri bunları söyledikten sonra, tıpkı az önce yaptığı gibi, birden ona sanki sol gözünü kırpar gibi oldu ve belli belirsiz güldü.</p>
				<p class="normal">Raskolnikov meydan okurcasına ve aşağılayarak:</p>
				<p class="normal">— Böyle bir şey yapsam, herhalde size söylemezdim, –dedi.</p>
				<p class="normal">— Hayır, ben yalnızca… hani yazınızı edebi bakımdan daha iyi değerlendirebilmek için sordum bunu…</p>
				<p class="normal">Raskolnikov tiksintiyle, “Tüh, böylesine apaçık ve böylesine utanmazca!” diye düşündü. Sonra kupkuru bir sesle:</p>
				<p class="normal">— Belirtmeme izin verin, –dedi,– ben kendimi ne Muhammed ne de Napolyon sayıyorum… ve ne de bunlara benzer biri… Bu durumda da, onların yerinde olmadan, onlar gibi olsaydım nasıl davranırdım, şeklindeki bir soruya sizin için doyurucu olabilecek bir karşılık veremem.</p>
				<p class="normal">Porfiri birden aşırı bir senlibenlilikle:</p>
				<p class="normal">— Geçin efendim, –dedi,– bugün bizde, Rusya’da kendini Napolyon saymayan mı var ki?</p>
				<p class="normal">Porfiri’nin bu kez ses tonunda, söyleyiş biçiminde bile apaçık bir şeyler vardı.</p>
				<p class="normal">— Geçen hafta bizim Alyona İvanovna’yı baltayla halleden de sakın şu geleceğin Napolyonlarından biri olmasın?…</p>
				<p class="normal">Köşesinde oturmakta olan Zamyotov ağzından kaçırmıştı bu sözleri.</p>
				<p class="normal">Raskolnikov, bakışlarını Porfiri’ye dikmiş, hiçbir şey söylemeden öylece duruyordu. Razumihin’in yüzü karardıkça kararmıştı. Zaten bir süredir bir şeyler sezinlemekteydi. Çevresine öfkeyle bakıyordu. Bu ağır sessizlik bir dakika kadar sürdü. Raskolnikov gitmeye davrandı.</p>
				<p class="normal">Porfiri aşırı bir incelikle elini uzattı, sevecenlikle:</p>
				<p class="normal">— Gidiyor musunuz? –dedi.– Tanıştığımıza çok, çok sevindim. Ricanız konusunda içiniz rahat olsun. Anlattığım gibi bir şeyler yazıverin. Ya da daha iyisi, doğrudan bana gelin… Bugünlerde… Hatta isterseniz yarın… Herhalde saat on bir sıralarında orada olurum. Her şeyi yoluna koyarız… Konuşuruz da… –Çok iyi yürekliymiş gibi bir tavırla ekledi.– Orada en son bulunanlardan birisiniz, belki bize bir şeyler söyleyebilirsiniz…</p>
				<p class="normal">Raskolnikov sert bir sesle.</p>
				<p class="normal">— Demek, –dedi,– kurallara uygun bir biçimde ve resmen sorguya çekmek istiyorsunuz beni? </p>
				<p class="normal">— Bunu da nereden çıkardınız şimdilik böyle bir şeye hiç gerek yok. Sanırım yanlış anladınız beni. Ben yalnızca bu fırsatı kaçırmamak için… ve… ve rehin sahiplerinin hepsiyle konuşmuş bulunuyorum… bunların kiminden çeşitli kanıtlar elde ettim… Sizse sonuncu kişisiniz…– Birden aklına gelen bir şeye sevinerek, Razumihin’e döndü.– Yeri gelmişken… Şu Nikolaşka yüzünden başımın etini yemiştin! Sanki ben bilmiyor muyum, –Raskolnikov’a döndü,– bu çocuğun hiçbir suçu olmadığını? Ama elden ne gelir? Mitka’yı da epey rahatsız etmemiz gerekti… Aslında sorun şu, yani bu işin can alıcı noktası siz o gün merdivenlerden çıkarken… Bir dakika, saat sekizde oradaydınız siz değil mi?</p>
				<p class="normal">— Evet, sekizde, –dedi Raskolnikov, der demez de bunu söylemeyebileceğini düşünerek canı sıkıldı.</p>
				<p class="normal">— Evet, saat sekiz sularında merdivenlerden çıkarken, ikinci katta, kapısı açık bir daire vardı, hatırladınız mı? Burada çalışan iki işçiyi bari siz görmüş olaydınız, hiç değilse birini… Orada boya yapıyorlardı, hiç gözünüze çarpmadı mı? Bu onlar için çok, ama çok önemlidir!..</p>
				<p class="normal">Raskolnikov belleğini yokluyormuş gibi ağır ağır:</p>
				<p class="normal">— Boyacılar mı? Hayır, görmedim, –dedi. Müthiş bir gerginlik içindeydi; soruda gizli tuzağın ne olduğunu bir an önce anlayabilmek için sanki ölümcül bir acı çekiyordu; bir yanlışlık yapmamak için tümden dikkat kesilmişti.– Sonra, kapısı açık bir daire de gözüme çarpmadı… Ama dördüncü katta… (tuzağın ne olduğunu anlamıştı, zafer kazanmışçasına sürdürdü sözlerini) bir memur taşınıyordu… hatırlıyorum… Tam Alyona İvanovna’nın karşısındaki daireden… Çok iyi hatırlıyorum… Hatta hamallar divan gibi bir şey taşıyorlardı ve beni duvara sıkıştırmışlardı… Boyacılara gelince… Hayır, orada boya yapan birilerini görmedim ben… Hatta… kapısı açık bir daire de sanırım yoktu… Evet, evet, yoktu…</p>
				<p class="normal">Birden kendine gelen ve işin ne olduğunu anlayan Razumihin, Porfiri’ye:</p>
				<p class="normal">— Ne yapıyorsun yahu sen? –diye bağırdı.– Boyacılar cinayetin işlendiği gün oradaydılar, Raskolnikov’sa cinayetten üç gün önce oradaydı. Sen ne soruyorsun ha?</p>
				<p class="normal">— Tuh, günleri karıştırmışım! –dedi Porfiri eliyle alnına vurarak.– Hay Allah, bu iş bende kafa falan bırakmadı! </p>
				<p class="normal">Raskolnikov’a döndü ve özür dilercesine: </p>
				<p class="normal">— Saat sekiz sularında boyacıları birilerinin orada görmesi bizim için çok önemli, –dedi.– Buna sizin tanıklık edebileceğinizi sanmıştım… Oysa günleri karıştırmışım!</p>
				<p class="normal">Razumihin, yüzü bir karış:</p>
				<p class="normal">— İnsan böyle konularda dikkatli olmalı, –dedi. </p>
				<p class="normal">Bu son sözler antrede söylenmişti. Porfiri Petroviç, büyük bir incelikle onları kapıya kadar geçirdi… İkisi karanlık, asık bir yüzle çıktılar sokağa ve birkaç adım hiç konuşmadan yürüdüler. Raskolnikov derin bir soluk aldı…</p>
				</body>
</html>