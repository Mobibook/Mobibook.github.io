<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_29">II</h2>
				<p class="normal">Saat neredeyse sekiz olacaktı; Bakaleyev’in pansiyonuna Lujin’den önce varabilmek için ikisi de adımlarını hızlandırdılar.</p>
				<p class="normal">Sokağa çıktıklarında Razumihin: </p>
				<p class="normal">— Kimdi deminki adam? –diye sordu.</p>
				<p class="normal">— Svidrigaylov. Evlerinde mürebbiye olarak çalıştığı sırada kız kardeşime sarkıntılık eden çiftlik sahibi. Bu olay yüzünden karısı Marfa Petrovna, Dunya’yı kovmuş, ama daha sonra kendisinden özür dilemişti. Geçenlerde de birdenbire ölüverdi. Bugün annem söz ediyordu hani… Neden bilmiyorum, ama ben bu adamdan çok korkuyorum. Karısını toprağa verir vermez buraya gelmiş. Çok tuhaf bir adam. Bir şeyler yapmaya kararlı görünüyor… Ve sanki bildiği bir şeyler var… Dunya’yı ondan korumak gerek… Sana bunu söylemek istiyorum, duyuyor musun?</p>
				<p class="normal">— Korumak mı! Avdotya Romanovna’ya ne yapabilir ki o? Ama bunu benden istediğin için sana teşekkür ederim Rodya… Koruruz Avdotya Romanovna’yı, koruruz! Nerede oturuyormuş adam?</p>
				<p class="normal">— Bilmiyorum.</p>
				<p class="normal">— Niye sormadın? Yazık! Neyse, ben öğrenirim! </p>
				<p class="normal">Raskolnikov bir süre sustu, sonra:</p>
				<p class="normal">— Sen onu gördün mü? –diye sordu.</p>
				<p class="normal">— Evet, kendisine iyice dikkat ettim.</p>
				<p class="normal">Raskolnikov diretti:</p>
				<p class="normal">— Sen onu iyice gördün mü? Apaçık gördün mü?</p>
				<p class="normal">— Evet, kendisini çok iyi hatırlıyorum. Bin kişi içinde görsem tanırım. Gördüğüm insanların yüzlerini hiç unutmam. </p>
				<p class="normal">Yeniden sustular. Sonra Raskolnikov:</p>
				<p class="normal">— Hımm… –diye söylendi.– Evet, öyle bu… Biliyor musun… hep bir hayalmiş gibi geliyor bana bunlar.</p>
				<p class="normal">— Ne demek istediğini pek iyi anlayamadım? </p>
				<p class="normal">Raskolnikov çarpık bir gülümsemeyle:</p>
				<p class="normal">— Hani siz hepiniz bana deli diyorsunuz ya, –dedi,– bu şimdi bana da öyle geliyor… Yani ben gerçekten bir deliyim ve yalnızca bir hayalet gördüm!..</p>
				<p class="normal">— Ne diyorsun sen?</p>
				<p class="normal">— Kim bilir, belki de delinin biriyim ben ve şu son günlerde olup bitenlerin hepsi yalnızca, benim hayalimde geçen şeylerdi…</p>
				<p class="normal">— Eh, Rodya! Yine sinirlerini bozmuşlar senin!.. Neler söyledi o adam sana, niçin aramış seni? </p>
				<p class="normal">Raskolnikov karşılık vermedi. Razumihin bir dakika kadar düşündükten sonra:</p>
				<p class="normal">— Dinle, –dedi,– şimdi sana raporumu veriyorum. Sana uğradım, uyuyordun. Öğle yemeğinden sonra Porfiri’ye gittim. Zamyotov yine oradaydı. Bir şeyler söylemeye yeltendim, ama olmadı, bir türlü istediğim gibi konuşamadım. Hiçbir şey anlamıyorlar, anlayamıyorlar ve utanıp sıkılmıyorlar. Porfiri’yi pencere kenarına çekip bir şeyler söylemeye başladım, ama yine istediğim gibi olmadı: O bir yana bakıyor, ben başka bir yana… Sonunda yumruğumu suratına dayayıp, o suratı akrabaca dağıtacağımı söyledim. Yüzüme baktı, hiçbir şey söylemedi. Tükürdüm ve çıktım, hepsi bu kadar. Çok aptalcaydı. Zamyotov’la tek kelime bile konuşmadım. Her şeyi berbat ettiğimi düşünüyordum ki, merdivenlerden inerken aklıma gelen bir düşünce beni sevindirdi: Ne diye telaşlanıp duruyoruz biz seninle? Senin için bir tehlike ya da buna benzer bir şey söz konusu olsa, hadi neyse! Sana ne her şeyden! Ne ilgin var senin olup bitenlerle? Tükür gitsin yüzlerine; daha sonra biz onlara güleceğiz… Ben senin yerinde olsam, onlara birtakım yalanlar uydururdum. Daha sonra göreceksin nasıl utanacaklar! Tükür gitsin! İleride vuracağız yüzlerine, şimdilik gülüp geçelim!</p>
				<p class="normal">Raskolnikov:</p>
				<p class="normal">— Evet, herhalde! –dedi. İçinden de “Peki yarın ne diyeceksin adama?” diye düşündü. Tuhaf şey, şu ana kadar, “Öğrendiğinde Razumihin ne düşünecek acaba?” düşüncesi hiç aklına gelmemişti. Bunu düşününce, gözlerini dikip arkadaşına baktı. Razumihin’in, Porfiri’yi ziyaretiyle ilgili anlattıkları çok az ilgisini çekmişti: Ne çok şey önemini yitirmişti birdenbire ve ne çok yeni ve önemli şey ortaya çıkmıştı!..</p>
				<p class="normal">Koridorda Lujin’le karşılaştılar: Saat tam sekizde gelmişti, kadınların odasını arıyordu. İçeri birlikte girdiler. Ne birbirlerine bakmışlar, ne selamlaşmışlardı. Delikanlılar önden yürümüşler, Pyotr Petroviç incelik gereği, paltosunu çıkarmak için girişte biraz oyalanmıştı. Pulheriya Aleksandrovna hemen kapıya, onu karşılamaya koştu. Dunya ağabeysiyle selamlaştı.</p>
				<p class="normal">Pyotr Petroviç içeri girdi, kibarca ama aşırı bir ciddiyetle hanımları selamladı. Bakışlarında bir şaşkınlık ve hâlâ kendini toparlayamamışlık seziliyordu, Pulheriya Aleksandrovna da şaşırmış, utanmış gibiydi. Konuklarını çabucak üzerinde semaver kaynayan yuvarlak bir masanın çevresine aldı. Dunya ve Lujin masanın iki ucuna karşılıklı oturmuşlardı. Razumihin ve Raskolnikov’sa, Pulheriya Aleksandrovna’nın karşısında yer almışlardı. Razumihin, Lujin’e; Raskolnikov’sa kız kardeşine yakındı.</p>
				<p class="normal">Bir an kimse konuşmadı. Pyotr Petroviç, yavaş hareketlerle cebinden patiska bir mendil çıkardı, ortalığa bir esans kokusu yayıldı. İyi yürekli, ama hakkı yenmiş, bunun için de karşısındakilerden kesinlikle bir açıklama istemeye kararlı bir havayla burnunu sildi. Daha içeri girdiğinde paltosunu çıkarmadan çekip gitmek ve buyruklarını dinlemeyen şu iki kadına ağır bir ceza vererek bir anda akıllarını başlarına getirmek düşüncesi gelmişti aklına. Ama cesaret edememişti buna. Öte yandan bilinmezlikleri sevmeyen bir adamdı, burada da açıklanması gerekli bir nokta vardı: Buyrukları nasıl böylesine açıkça çiğnenebilmişti? Demek ki bir şeyler olmuştu. Cezayı nasıl olsa verirdi, bu kendi elinde olan bir şeydi, onun için şimdi neler olup bittiğini öğrenmesi daha iyi olacaktı.</p>
				<p class="normal">Pulheriya Aleksandrovna’ya dönerek resmi bir tavırla:</p>
				<p class="normal">— Umarım yolculuğunuz iyi geçmiştir? –dedi. </p>
				<p class="normal">— Tanrı’ya şükür, Pyotr Petroviç.</p>
				<p class="normal">— Çok sevindim, Avdotya Romanovna da yorulmadılar ya?</p>
				<p class="normal">— Ben genç ve güçlüyüm, –dedi Dunya,– yorulmam… Ama annem için oldukça ağır bir yolculuktu.</p>
				<p class="normal">— Ne yaparsınız, ulusal yollarımız çok uzun, “Rusya Anacığımız” büyük ülke… Çok istememe karşın, dün gelip sizi karşılayamadım. Yine de umarım her şey yolunda gitmiştir. </p>
				<p class="normal">Pulheriya Aleksandrovna değişik bir ses tonuyla:</p>
				<p class="normal">— Ah, hayır Pyotr Petroviç, dün doğrusu tam anlamıyla şaşkına döndük, –dedi.– Allah’tan Dmitri Prokofiç yardımımıza geldi. Yoksa perişan olurduk. </p>
				<p class="normal">Sonra Razumihin’i, Lujin’e tanıttı:</p>
				<p class="normal">— İşte kendisi, Dmitri Prokofiç Razumihin… </p>
				<p class="normal">Lujin, Razumihin’e yan gözle bakarak:</p>
				<p class="normal">— Dün bu şerefe kavuşmuştum… –diye mırıldandı ve kaşlarını çatıp sustu.</p>
				<p class="normal">Pyotr Petroviç, topluluk içinde nazik görünen, özellikle de nazik olma iddiasında olan insanlardandı; böyleleri bulundukları topluluk içinde kendilerine uygun olmayan en ufak bir aykırı durum karşısında ellerindeki bütün olanakları kaybederler ve bulundukları yeri şenlendiren bir insan olmaktan çıkıp, boş bir un çuvalına dönerler.</p>
				<p class="normal">Yine kimseden ses çıkmıyordu: Raskolnikov ısrarla susuyor, Avdotya Romanovna zamanından önce konuşmak istemiyordu; Razumihin’inse zaten söyleyeceği bir şeyi yoktu. Bu yüzden yine telaşlanan Pulheriya Aleksandrovna her zamanki yola başvurdu:</p>
				<p class="normal">— Marfa Petrovna ölmüş, duydunuz mu? </p>
				<p class="normal">— Tabii duydum. Hemen öğrendim bunu; hatta Arkadiy İvanoviç Svidrigaylov’un, karısını toprağa verir vermez apar topar buraya, Petersburg’a hareket ettiğini size haber vermeye geldim. En azından, güvenilir kaynaklardan aldığım bilgi böyle.</p>
				<p class="normal">Duneçka telaşlanmıştı:</p>
				<p class="normal">— Petersburg’a mı? Buraya yani? –diye sordu, sonra annesiyle bakıştılar.</p>
				<p class="normal">— Evet, buraya. Apar topar gelişine bakılırsa, geçmişte olup bitenler de dikkate alındığında, bu ziyaretin amaçsız olmadığı kendiliğinden anlaşılır.</p>
				<p class="normal">— Aman Tanrım! –diye bağırdı Pulheriya Aleksandrovna.– Dunya’cığımı burada da mı rahat bırakmayacak? </p>
				<p class="normal">— Bana kalırsa, telaşlanmanızı gerektirecek bir durum yok: Ne sizin ne de Avdotya Romanovna’nın. Kuşkusuz, onunla şöyle ya da böyle herhangi bir ilişki kurma konusunda sizin istekli olmamanız koşuluyla. Bana gelince, gözüm üzerinde olacaktır, şu anda da nerede kaldığını araştırıyorum…</p>
				<p class="normal">— Ah, Pyotr Petroviç, şu anda beni nasıl korkuttuğunuzu bilemezsiniz! Ben kendisini topu topu iki kez gördüm, ama bana korkunç bir adam olarak görünmüştü, korkunç! Rahmetli Marfa Petrovna’nın ölümü de onun yüzünden oldu, eminim.</p>
				<p class="normal">— Bu konuda kesin bir yargıda bulunamayız. Elimde doğruluğu su götürmez bilgiler var. Çeşitli aşağılamalarıyla manevi yönden kadının ölümünü hızlandırmış olabilir. Hal ve davranışları, huyu, karakteri konusunda sizin düşüncenize katılıyorum. Şu anda zengin olup olmadığını, Marfa Petrovna’nın, kendisine herhangi bir şey bırakıp bırakmadığını bilmiyorum; en kısa zamanda bana bu konuda bilgi ulaştırılacaktır. Ama burada, Petersburg’da, eğer elinde birkaç kuruş varsa, hemen eski yaşamına başlayacağı kuşkusuzdur. Kendi gibi ayıp ve ahlaksızlık çamuruna gömülmüş insanların en kötüsüdür Svidrigaylov. Böyle bir adamı sevmek mutsuzluğunu yaşayan ve onu borçlarından kurtaran Marfa Petrovna’nın, sekiz yıl önce onu bir başka beladan daha kurtardığını kabul etmek için elimde önemli birtakım kanıtlar var: Yalnızca karısının çabaları ve özverisiyle, bir cinayet davası, canavarca, fantastik bir cinayet daha başından önlenmiş, böylece Svidrigaylov Sibirya’ya düşmekten kurtulmuştur. Bilmek isterseniz, bu işte böyle bir adamdır.</p>
				<p class="normal">Raskolnikov dikkatle dinliyordu. Dunya sert, etkileyici bir sesle:</p>
				<p class="normal">— Bu konuda elinizde önemli birtakım kanıtlar olduğu doğru mu, –diye sordu.</p>
				<p class="normal">— Aman Tanrım, –diye bağırdı Pulheriya Aleksandrovna.</p>
				<p class="normal">— Rahmetli Marfa Petrovna’nın bana bir giz olarak anlattığı şeylerdir bu söylediklerim. Belirtmem gerekir ki, bu konu hukuksal yönden tümüyle karanlık durumdadır. Bir zamanlar burada Resslich adında yabancı bir kadın yaşıyormuş, (sanırım, şimdi de buralardaymış bu kadın), ufak tefek faiz işleri ve başka işlerle uğraşırmış. İşte bu Resslich’le Bay Svidrigaylov arasında uzun süredir son derece yakın ve gizli bir ilişki varmış. Uzak akrabalarından birinin kızı, sanırım yeğeni, Resslich’in yanında kalırmış; on beş, hatta on dört yaşında, sağır bir kızcağızmış bu; Resslich bu kızdan nefret edermiş, yediği bir lokma ekmeği durmadan başına kakar ve hatta acımasızca dövermiş. Bir gün kızcağızı tavan arasında asılmış bulmuşlar. Olayın intihar olduğuna karar verilmiş ve bu tür işlerde izlenen genel birtakım formalitelerden sonra dosya kapatılmış. Ancak daha sonra bir ihbar yapılmış. Kızın… Svidrigaylov’un tecavüzüne uğradığına ilişkin. Gerçi işin burası da oldukça karanlık, çünkü ihbarı yapan da bir başka Alman kadın, kötü şöhretli, güvenilmez biri. Sonuçta Marfa Petrovna’nın çabaları ve parası sayesinde ihbardan bir şey çıkmadı, her şey bir dedikoduyla sınırlı kaldı. Ancak çok anlamlı bir dedikoduydu bu. Siz de Avdotya Romanovna, altı yıl önce, toprak köleliği hukuku daha kaldırılmamışken, Filip adında işkenceyle öldürülmüş bir adamın öyküsünü duymuşsunuzdur herhalde?..</p>
				<p class="normal">— Benim duyduğum Filip’in kendini asarak öldüğüydü.</p>
				<p class="normal">— Doğru, ama onu bu istemediği ölüme zorlayan, daha doğrusu itekleyen şey, Bay Svidrigaylov’un ardı kesilmeyen baskı ve işkenceleriydi:</p>
				<p class="normal">— Benim bildiğim böyle değil, –dedi Dunya soğuk bir tavırla.– Benim bu Filip üzerine duyduğum şeyler oldukça tuhaf: Söylediklerine göre kuruntulu biriymiş bu Filip, bir tür ev filozofu… Herkes aşırı okumaktan beyninin sulandığını söylermiş, o da zaten Bay Svidrigaylov’un işkenceleri yüzünden değil, daha çok bu olaylar yüzünden kendini asmış. Bay Svidrigaylov çiftlik halkına, benim orada bulunduğum sıralarda çok iyi davranırdı. Çiftliktekiler de onu Filip’in ölümünden suçlu bulmakla birlikte, yine de severlerdi.</p>
				<p class="normal">Lujin’in ağzı anlamlı bir gülümsemeyle çarpıldı:</p>
				<p class="normal">— Bakıyorum da Svidrigaylov’u haklı çıkarmaya çalışıyorsunuz Avdotya Romanovna! Gerçekten de çok kurnaz ve hele kadınların gönlünü çelmede çok usta bir adamdır; tuhaf bir biçimde ölen Marfa Petrovna, bu durumun içler acısı örneğidir. Ben yalnızca bu adamın ilerideki olası birtakım girişimlerine karşı sizi ve annenizi uyarmak istemiştim. Bence bu adam yine borç yüzünden hapse düşecektir, buna kesinlikle inanıyorum. Marfa Petrovna çocukları düşünerek ona bir şeyler bağışlamak niyetinde değildi, ama yine de bir şeyler bıraktıysa eğer, bu çok küçük bir miktardır ve onun gibi yaşam süren birine bir yıl bile yetmez.</p>
				<p class="normal">— Pyotr Petroviç, –dedi Dunya,– lütfen şu Svidrigaylov konusunu kapayalım, canımı sıkıyor. </p>
				<p class="normal">Raskolnikov birden suskunluğunu bozdu ve ilk kez konuşarak: </p>
				<p class="normal">— Az önce bendeydi bu Svidrigaylov, –dedi.</p>
				<p class="normal">Her yandan şaşkınlık sesleri yükseldi, herkes ona baktı. Pyotr Petroviç bile heyecanlanmıştı.</p>
				<p class="normal">— Yarım saat kadar önce ben uyurken odama girmiş, beni uyandırdı, kendisini tanıttı. Konuşurken epey senlibenli ve neşeliydi; kendisiyle dost olacağımı umuyormuş, kesinlikle inanıyormuş buna. Seninle görüşme konusunda çok ısrarlı, Dunya! Bu görüşme için benim yardımcı olmamı rica etti. Sana bir önerisi var, bunu bana da söyledi. Ayrıca Marfa Petrovna’nın, ölümünden bir hafta önce vasiyetnamesiyle sana da üç bin ruble bıraktığını bildirdi. Bu parayı çok kısa süre sonra alabilirmişsin.</p>
				<p class="normal">— Allah razı olsun! –diye bağırdı Pulheriya Aleksandrovna, haç çıkardı.– Dua et onun için, Dunya, dua et!</p>
				<p class="normal">— Evet, bu doğru! –sözleri döküldü Lujin’in ağzından.</p>
				<p class="normal">— Ee, sonra? –diye sabırsızlandı Dunya.</p>
				<p class="normal">— Sonra, kendisinin zengin olmadığını bütün çiftliğin, şu anda teyzelerinin yanında kalan çocuklara kaldığını söyledi. Bana yakın bir yerde oda tutmuş kendisi, ama neresi, bilmiyorum, sormadım……</p>
				<p class="normal">Pulheriya Aleksandrovna korku içinde:</p>
				<p class="normal">— Peki önerisi neymiş Dunya’ya? –diye sordu.– Sana söyledi mi?</p>
				<p class="normal">— Evet, söyledi.</p>
				<p class="normal">— Neymiş?</p>
				<p class="normal">— Sonra söylerim.</p>
				<p class="normal">Raskolnikov sustu, çayını içmeye koyuldu. Pyotr Petroviç saatini çıkarıp baktı:</p>
				<p class="normal">— Bir işim var, gitmem gerek… –Sonra bozulmuş bir yüzle iskemlesinden kalkmaya davranarak ekledi.– Böylece size engel de olmamış olurum…</p>
				<p class="normal">— Kalın Pyotr Petroviç, –dedi Dunya.– Bu akşamı bizimle geçirmek niyetiyle gelmiştiniz. Kaldı ki, anneme bazı açıklamalarda bulunmak istediğinizi yazmıştınız.</p>
				<p class="normal">Lujin gösterişli bir tavırla yerine otururken: </p>
				<p class="normal">— Çok haklısınız Avdotya Romanovna, –dedi, şapkasını hep elinde tutuyordu.– Gerçekten de hem sizinle; hem de saygıdeğer annenizle, üstelik de çok önemli birtakım konularda görüşmek istiyordum. Kardeşiniz nasıl Bay Svidrigaylov’a ait bazı önerileri benim yanımda açıklayamıyorsa, ben de… başkalarının yanında son derece önemli bazı konuları görüşmek istemiyorum… Görüşemem. Öte yandan, üzerinde ısrarla durduğum çok önemli ricam da yerine getirilmemiştir…</p>
				<p class="normal">Lujin sanki acı duyuyormuş gibi yüzünü buruşturdu ve gösterişli bir tavırla sustu.</p>
				<p class="normal">— Kardeşimin bu toplantıda bulunmaması ricanız, benim ayak diremem nedeniyle yerine getirilmemiştir. Mektubunuzda kardeşimin sizi aşağıladığını yazıyordunuz. Bana kalırsa bu konu hemen açıklığa kavuşmalı ve siz barışmalısınız. Rodya sizi gerçekten aşağıladıysa, sizden özür dilemelidir ve dileyecektir.</p>
				<p class="normal">Bu sözlerden cesaretlenen Pyotr Petroviç:</p>
				<p class="normal">— Öyle bazı aşağılamalar vardır ki, Avdotya Romanovna, –dedi,– insan ne kadar isterse istesin, unutması olanaksızdır. Her şeyin, geçilmesi tehlikeli olan bir sınırı vardır. Bu sınır bir aşıldı mı artık geriye dönüş yoktur.</p>
				<p class="normal">Dunya sabırsızlıkla onun sözünü keserek:</p>
				<p class="normal">— Size söylemek istediğim yalnızca bu değildi Pyotr Petroviç, –dedi.– Beni lütfen iyi anlayın: Bizim bütün geleceğimiz bu sorunun bir an önce çözümlenip çözümlenmeyeceğine bağlıdır! Size hemen söyleyeyim ki, ben bu soruna başka türlü yaklaşmam. Ve siz eğer bana bir parça değer veriyorsanız, güç de olsa bu hikaye hemen bugün çözüme kavuşmalıdır. Bir kez daha tekrarlıyorum: Rodya suçlu ise sizden özür dileyecektir.</p>
				<p class="normal">Gitgide sinirlenmekte olan Lujin:</p>
				<p class="normal">— Sorunu bu şekilde koymanız beni şaşırttı Avdotya Romanovna, –dedi.– Size değer verir, hatta ne bileyim, size tapabilirim, ama ailenizden birisi hoşuma gitmeyebilir. Sizinle evlenmeyi bir mutluluk sayarım, ama bununla bağdaşmayacak birtakım yükümlülükleri üstlenmeyi…</p>
				<p class="normal">Dunya duygulu bir sesle onun sözünü keserek: </p>
				<p class="normal">— Ah, bırakın bu alınganlıkları Pyotr Petroviç, –dedi.– Sizi hep gördüğüm ve görmek istediğim gibi akıllı ve soylu olunuz. Size yüce bir söz verdim: Nişanlınızım. Bu işte bana güvenin ve vereceğim kararda tümüyle yansız olacağıma inanın. Şu anda üstlendiğim yargıçlık rolü, sizin için olduğu gibi, kardeşim için de bir sürprizdir. Mektubunuzu aldıktan sonra kendisinden ne olursa olsun buraya gelmesini istediğimde, niyetimden hiç haberi yoktu. Barışmamanız durumunda ikinizden birini, ya sizi, ya onu seçmek zorunda kalacağımı anlayınız. Hem onun, hem de sizin yönünüzden sorun böyle bir hal almıştır: Seçimimde yanılmak istemiyorum ve yanılmamalıyım. Sizin için kardeşimle, kardeşim içinse sizinle ilişkimi kesmek durumundayım. Onun yönünden, gerçekten kardeşim olup olmadığını; sizin yönünüzdense, bana değer verip vermediğinizi, bana gerçek bir koca olup olmayacağınızı anlamak istiyorum ve bunu anlayacağım.</p>
				<p class="normal">Lujin yüzünü buruşturarak:</p>
				<p class="normal">— Doğrusu sözlerinizi çok manidar buldum. Avdotya Romanovna, –dedi,– hatta sizinle kurmaktan onur duyduğum ilişkimiz göz önüne alındığında, aşağılayıcı. Beni şu… küstah gençle karşılaştırıp aynı kefeye koymakla doğrusu aşağılamış oldunuz, ama bu bir yana, deminki sözlerinizle, bana verdiğiniz sözü çiğneme olanağı da yaratmış oluyorsunuz. Diyorsunuz ki: “Ya siz, ya o.” Böylece bana ne kadar az değer verdiğinizi gösteriyorsunuz… Aramızdaki ilişki ve üstlendiğimiz sorumluluklar karşısında ben böyle bir şeye izin veremem.</p>
				<p class="normal">— Nasıl? –diye parladı Dunya.– Sizi, hayatımda en değer verdiğim şeylerle, bugüne kadar bütün hayatımı oluşturan şeylerle bir tutuyorum da siz yine de size az değer verdiğimi söyleyip alınıyorsunuz ha?</p>
				<p class="normal">Raskolnikov sessiz, alaylı gülümsedi; Razumihin tiksintiyle yüzünü buruşturdu; Pyotr Petroviç’e gelince, Dunya’nın itirazına aldırış etmemiş, sanki hoşuna gidiyormuş gibi, gitgide daha katlanılmaz, daha sinirli olmaya başlamıştı. Bilgece öğüt veriyormuş gibi:</p>
				<p class="normal">— İnsanın gelecekteki yaşam arkadaşına, kocasına duyduğu sevgi, kardeşine duyduğu sevgiden daha yüce olmalıdır, –dedi.– Hem ben ne olursa olsun, onunla aynı kefeye konulamam… Her ne kadar demin kardeşinizin yanında açıklamalarda bulunamayacağımı ısrarla belirttiysem de, benim için son derece önemli ve üzücü bir konuyu açıklığa kavuşturması için saygıdeğer annenize seslenmek niyetindeyim. Dün oğlunuz, –Pulheriya Aleksandrovna’ya dönmüştü,– Bay Rassudkin’in yanında –Razumihin’e dönüp nazik bir selam verdi,– Böyle miydi adınız? Özür dilerim, unutmuşum… benim bazı düşüncelerimi çarpıtarak bana hakaret etti. Sizinle kahve içip baş başa söyleştiğimiz bir sırada evlilik üzerine düşüncelerimi açmış ve hayatın her türlü nimetine doymuş zengin bir kızla evlenmektense, hayatın her türlü acısını çekmiş yoksul bir kızla evlenmenin, hem karıkoca ilişkileri yönünden, hem de genel olarak ahlaki yönden daha doğru olacağını belirtmiştim. Oğlunuz, sözlerimin anlamını bile bile çarpıtıp beni kötü niyetli olmakla suçladı ve bence bunu yaparken de sizden aldığı mektuba dayanıyordu. Şimdi siz, sayın Pulheriya Aleksandrovna, beni bunun tersine inandırmak olanağını bulabilirseniz, doğrusu çokça rahatlamış olacağım. Rodion Romanoviç’e yazdığınız mektupta acaba benim sözlerimi hangi deyimlerle dile getirmiştiniz?</p>
				<p class="normal">— Hatırlamıyorum, –dedi Pulheriya Aleksandrovna; şaşırmıştı,– sözlerinizi nasıl anladıysam, öyle aktarmışımdır. Rodya’nın bunlardan size nasıl söz ettiğini bilemem, belki biraz abartmıştır.</p>
				<p class="normal">— Siz onu etkilememiş olsaydınız, o abartmazdı. </p>
				<p class="normal">Pulheriya Aleksandrovna başını dikerek:</p>
				<p class="normal">— Pyotr Petroviç, –dedi,– şu anda burada bulunuyor olmamız Dunya’nın da, benim de sözlerinizi kötü anlamda yorumlamadığımızın en açık kanıtıdır.</p>
				<p class="normal">Dunya, Pulheriya Aleksandrovna’yı destekleyerek. </p>
				<p class="normal">— Çok doğru anneciğim! –dedi.</p>
				<p class="normal">Lujin alınmıştı:</p>
				<p class="normal">— Yani burada da ben mi suçluyum?</p>
				<p class="normal">Pulheriya Aleksandrovna cesaretlenerek: </p>
				<p class="normal">— Bakın Pyotr Petroviç, –dedi,– siz hep Rodion’u suçluyorsunuz, ama geçen günkü mektubunuzda onunla ilgili doğru olmayan şeyler yazmışsınız.</p>
				<p class="normal">— Doğru olmayan şeyler yazdığımı hatırlamıyorum. </p>
				<p class="normal">Raskolnikov dönüp Lujin’e bakmadan sert bir sesle:</p>
				<p class="normal">— Benim, –dedi,– dün paralarımı, arabanın altında kalarak ezilen memurun dul karısına değil de –ki doğrusu budur–, düne kadar yüzünü bile görmediğim kızına verdiğimi yazmışsınız. Bunu benim ailemle aramı açmak için böyle yazdınız; kendisini hiç tanımadığınız kız hakkında iğrenç birtakım sözler etmenizin nedeni de yine bu. Bütün bunlar dedikodu ve alçaklıktır.</p>
				<p class="normal">Lujin öfkeden titreyerek:</p>
				<p class="normal">— Bağışlayın ama efendim, –dedi,– mektubumda sizden söz etmem, tümüyle kız kardeşinizin ve annenizin isteği üzerinedir: Benden sizi nasıl bulduğumu, üzerimde nasıl bir izlenim bıraktığınızı yazmamı rica etmişlerdi. Mektupta sözünü ettiklerime gelince, orada doğru olmayan tek satır bile bulamazsınız. Yani siz bütün paranızı o aileye vermediniz mi? Ve o mutsuz aile içinde şerefsiz kişiler de yok mu?</p>
				<p class="normal">— Bence siz bütün üstünlüklerinizle o mutsuz kızın serçe parmağı bile olamazsınız.</p>
				<p class="normal">— O zaman siz onu annenizle kız kardeşimizin çevresine sokma cesaretini de göstereceksiniz?</p>
				<p class="normal">— Bilmek istiyorsanız, söyleyeyim: Bunu yaptım bile. Bugün annemle Dunya’nın yanına oturttum onu.</p>
				<p class="normal">Pulheriya Aleksandrovna:</p>
				<p class="normal">— Rodya! –diye bağırdı.</p>
				<p class="normal">Dunya kıpkırmızı oldu; Razumihin kaşlarını çattı.</p>
				<p class="normal">Lujin alaylı gülümseyerek:</p>
				<p class="normal">— Görüyorsunuz değil mi Avdotya Romanovna, –dedi.– Böyle bir durumda anlaşmadan, barıştan söz edilebilir mi? Umarım artık sorun tümüyle aydınlanmış ve kapanmıştır. Şimdi, sizin ailece görüşmenizin tadını kaçırmamak ve birbirinize gizlerinizi açmanıza daha fazla engel olmamak için gidiyorum –sandalyesinden kalkıp şapkasını aldı– Ancak gitmeden önce son bir nokta olarak şunu da belirtmek cesaretini göstereceğim: Bundan böyle, bu tür buluşmalara ve uzlaşma toplantılarına beni katmayacağınızı umarım. Bunu özellikle sizden rica edeceğim saygıdeğer Pulheriya Aleksandrovna, çünkü ben mektubumu size yazmıştım, bir başkasına değil. </p>
				<p class="normal">Lujin’in bu sözleri Pulheriya Aleksandrovna’nın gücüne gitmişti:</p>
				<p class="normal">— Bizi bütünüyle buyruğunuz altına almak ister gibisiniz Pyotr Petroviç, –dedi.– Dunya size arzunuzun yerine getirilmeyişinin nedenlerini açıkladı: Çok iyi niyetleri vardı Dunya’nın. Sonra, siz bana buyruk verir gibi yazıyorsunuz. Yoksa sizin her arzunuzu buyruk saymamız mı gerekiyor? Oysa ben bunun tam tersi bir davranış içinde olmanız gerektiğini söyleyeceğim: Bize karşı daha kibar, daha hoşgörülü olmalısınız; çünkü size güvenip her şeyimizi bıraktığımız gibi buraya geldik. Böylece, demek oluyor ki, ek bir çaba göstermenize gerek yok, biz zaten sizin elinizdeyiz.</p>
				<p class="normal">— Bu hiç de doğru değil Pulheriya Aleksandrovna! Hele de Marfa Petrovna’nın size üç bin ruble bıraktığı şu sırada… Kaldı ki, –alaylı alaylı gülümsedi– Bana karşı takındığınız şu tavırlara bakılırsa, bu para tam zamanında çıkıp geldi!</p>
				<p class="normal">Dunya sinirli sinirli:</p>
				<p class="normal">— Bu sözlerinden öyle anlaşılıyor ki, –dedi,– siz gerçekten de bütün hesaplarınızı bizim umarsızlığımız üzerine yapmışsınız.</p>
				<p class="normal">— Ama hiç değilse şu anda böyle bir hesap içinde olamam. Öte yandan Arkadiy İvanoviç Svidrigaylov’un, size ulaştırılması için ağabeyinizi yetkili kıldığı gizli önerilerinin görüşülmesine de engel olmak istemiyorum. Kaldı ki, görebildiğim kadarıyla, bu gizli önerilerin sizin için çok önemli, belki de çok hoş birtakım anlamları var.</p>
				<p class="normal">Pulheriya Aleksandrovna:</p>
				<p class="normal">— Aman Tanrım! diye bağırdı. </p>
				<p class="normal">Razumihin yerinde duramıyordu.</p>
				<p class="normal">— Şimdi de utanmıyor musun kardeşim? –dedi Raskolnikov.</p>
				<p class="normal">— Utanıyorum, Rodya, –dedi Dunya. Sonra öfkeden yüzü sapsarı, Lujin’e döndü,– Pyotr Petroviç, defolun!</p>
				<p class="normal">Pyotr Petroviç anlaşılan böyle bir son beklemiyordu. Kendine, sözü geçerliğine, kurbanlarının umarsızlığına fazla güvenmişti. Olanlara hâlâ inanamıyordu. Rengi gitmiş, dudakları titremeye başlamıştı:</p>
				<p class="normal">— Avdotya Romanovna, –dedi,– ben böyle bir uğurlamayla şu kapıdan çıkıp gittim mi, bir daha geri dönmem. İyi düşünün! Sözüm sözdür!</p>
				<p class="normal">Dunya yerinden fırlayarak:</p>
				<p class="normal">— Bu ne küstahlık! –diye bağırdı.– Sizin dönmenizi isteyen kim!</p>
				<p class="normal">Son ana kadar işin böyle bir çözülmeyle sonuçlanacağına inanmayan Lujin, ipin ucunu iyice kaçırmış gibiydi:</p>
				<p class="normal">— Nasıl? Demek böyle! –diye bağırdı.– Demek böyle! Ama Avdotya Romanovna, sizi protesto edebileceğimi biliyor musunuz?</p>
				<p class="normal">Pulheriya Aleksandrovna heyecanla atılarak:</p>
				<p class="normal">— Nasıl böyle konuşabilirsiniz onunla? –diye bağırdı.– Hem nasıl, ne hakla protesto edebilirmişsiniz? Dunya gibi bir kızı senin gibi birine vereceğim ha? Çekin arabanızı, rahat bırakın bizi! Böyle bir işe girişmekle yanılmışız, herkesten çok da ben yanılmışım…</p>
				<p class="normal">Öfkeden kudurmuşa dönen Lujin:</p>
				<p class="normal">— Ama Pulheriya Aleksandrovna, –dedi,– söz verip beni bağlamıştınız, şimdiyse bu sözünüzden cayıyorsunuz… Hem, hem ben onca harcama yaptım…</p>
				<p class="normal">Bu son sözleri Lujin’in karakterine öylesine uygundu ki, öfkeden ve öfkesini bastırma çabasından sapsarı kesilen Raskolnikov, sonunda dayanamadı ve bir kahkaha attı. Pulheriya Aleksandrovna ise iyice çileden çıkmıştı.</p>
				<p class="normal">— Harcama mı? Ne harcamasıymış acaba bu? Sakın bizim sandık için yaptığınız harcama olmasın! Bu sandık için kondüktörün sizden beş para almadığını biliyoruz. Aman Tanrım! Demek sizi bağladık ha? Kendinize gelin Pyotr Petroviç! Biz sizi değil, üstelik de hem elimizi, hem ayağımızı olmak üzere, asıl siz bizi bağladınız.</p>
				<p class="normal">Dunya annesine yalvararak:</p>
				<p class="normal">— Yeter anneciğim yeter! –dedi. Sonra Lujin’e döndü.– Pyotr Petroviç, lütfen gider misiniz?</p>
				<p class="normal">— Gidiyorum, ama son bir söz daha, –tümüyle kendini yitirmiş gibiydi Lujin,– Sizi almaya karar verdiğimde hakkınızdaki dedikoduların bütün kenti sardığını anneniz unutmuşa benziyor. Kamuoyuna aldırış etmeyip şeref ve itibarınızı size geri kazandırdıktan sonra, bir ödül ummak, hatta minnet duymanızı istemek hakkım değil miydi? Ancak gözlerim yeni yeni açıldı! Kamuoyunun düşüncesini küçümsemekle çok, ama çok büyük gaflette bulunduğumu anlıyorum.</p>
				<p class="normal">Sandalyesinden fırlayan ve dövüşe hazırlanan Razumihin:</p>
				<p class="normal">— Ölümüne mi susamış bu adam! –diye bağırdı.</p>
				<p class="normal">Dunya:</p>
				<p class="normal">— Çok kötü yürekli, çok aşağılık bir insansınız! –dedi. </p>
				<p class="normal">Raskolnikov, Razumihin’e engel olarak:</p>
				<p class="normal">— Ne bir söz, ne bir davranış! –diye bağırdı. </p>
				<p class="normal">Sonra Lujin’in yanına gidip yüzünü yüzüne yaklaştırarak tane tane;</p>
				<p class="normal">— Defolup gider misiniz! –dedi.– Tek kelime daha söylemeye kalkışmayın, yoksa…</p>
				<p class="normal">Pyotr Petroviç öfkeden çarpılmış bembeyaz bir yüzle birkaç saniye Raskolnikov’un yüzüne baktı, sonra dönüp çıkıp gitti. Yüreğinde Raskolnikov’a karşı, dünyada pek az insanın birbirine duyabileceği bir kin ve nefret vardı. Her şeyin, ama her şeyin suçlusu Raskolnikov’du. İşin en ilginç yanı da Lujin’in merdivenlerden inerken, belki de her şeyin daha yitirilmemiş olduğunu, hele kadınlarla ilgili durumun “pekala” düzeltilebilir olduğunu düşünmesiydi.</p>
				</body>
</html>