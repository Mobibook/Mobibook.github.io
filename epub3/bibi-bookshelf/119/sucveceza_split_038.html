<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_37">IV</h2>
				<p class="normal">Raskolnikov, ruhunda bunca dehşet ve acı duymasına rağmen, Lujin’e karşı Sonya’nın çalışkan, yavuz bir avukatı olmuştu. Bu sabah çektiği bunca işkenceden sonra, iyiden iyiye katlanılmaz bir hal almaya başlayan izlenimlerini değiştirmesine neden olan bu rastlantıya sevinmiş gibiydi; bu sevince kaynak olan bir başka nedenden, onu Sonya’yı savunmaya zorlayan kişisel ve candan duygulardan hiç söz etmiyoruz. Öte yandan, kendisini hele bazen müthiş heyecanlandıran bir randevusu vardı Sonya’yla: Lizaveta’yı kimin öldürdüğünü söylemek zorundaydı ona; bunun acısını şimdiden duyuyor, bu düşünceyi kafasından uzaklaştırmak istiyor gibiydi. Katerina İvanovna’nın evinden çıkarken, “Bakalım şimdi ne diyeceksiniz, Sonya Semyonovna?” derken de, herhalde az önce Lujin’e karşı kazandığı zaferin coşkusu içinde bulunuyordu. Ama şu anda tuhaf bir şeyler oluyordu kendisine. Kapernaumovların evine gelince, birden elinin ayağının çekilir gibi olduğunu, korktuğunu hissetti. Kapının önünde tuhaf bir soruyla, dalgın, duraksadı: “Lizaveta’yı kimin öldürdüğünü ille de aklından geçirir geçirmez söylememesinin olanaksız olması bir yana, bu işi bir an geciktirmenin dahi elinde olmadığı”nı anladı. Bunun niçin olanaksız olduğunu henüz bilmiyordu, ama hissediyordu bunu ve böylesi birtakım zorunluluklar karşısında güçsüz olduğunu hissetmek ona dehşetli acı veriyor, yüreğini eziyordu. Daha fazla düşünmemek ve acı çekmemek için hızla kapıyı açtı ve eşikte durup Sonya’ya baktı. Sonya dirsekleri masaya dayalı, elleriyle yüzünü örtmüş, oturuyordu, ama Raskolnikov’u görür görmez, sanki onu bekliyormuş gibi yerinden kalktı, karşılamaya koştu. Odanın ortasında karşılaştılar. Sonya çabuk çabuk:</p>
				<p class="normal">— Siz olmasaydınız, halim ne olurdu! –dedi; ilk ağızda söylemek için hazırladığı sözlerdi bunlar. Sonra sustu ve bekledi.</p>
				<p class="normal">Raskolnikov masaya yaklaştı, az önce onun kalktığı iskemleye oturdu. Tıpkı dünkü gibi, Sonya onun iki adım ötesinde ayakta durdu.</p>
				<p class="normal">— Evet, Sonya?.. –diye başladı Raskolnikov, ama birden sesinin titrediğini hissetti.– Bütün sorun, toplumsal durum ve ona bağlı geleneklerden kaynaklanıyordu. Anladınız mı az önce bunu?</p>
				<p class="normal">Sonya’nın yüzünde acı gölgeleri uçuştu.</p>
				<p class="normal">— N’olur benimle dünkü gibi konuşmayın, –dedi.– Lütfen yine başlamayın! Çektiğim acılar bana yeter… </p>
				<p class="normal">Bu sitemine Raskolnikov’un alınabileceğinden korkarak; hemen gülümsedi:</p>
				<p class="normal">— Aptalca bir şeydi oradan ayrılmam. Kim bilir neler oluyor şimdi orada? Demin gidecektim, ama hep… sizin gelebileceğinizi düşündüm.</p>
				<p class="normal">Raskolnikov ona Amalya İvanovna’nın Katerina İvanovna’yı ve çocuklarını evden kovduğunu ve Katerina İvanovna’nın bir yerlere “adalet aramaya” gittiğini anlattı.</p>
				<p class="normal">— Aman Tanrım! –diye bağırdı Sonya,– hemen gidelim…</p>
				<p class="normal">Ve mantosunu kaptı.</p>
				<p class="normal">— Yine aynı şey!.. –dedi Raskolnikov sinirli sinirli.– Aklınız fikriniz onlarda! Biraz da benimle olun.</p>
				<p class="normal">— Ya… Katerina İvanovna? </p>
				<p class="normal">Raskolnikov ters ters:</p>
				<p class="normal">— Merak etmeyin, Katerina İvanovna sizden vazgeçmez, –dedi.– Evden çıktığına göre, az sonra kendisi buraya gelir. Sizi burada bulamazsa pişman olursunuz sonra…</p>
				<p class="normal">Sonya acılı bir kararsızlıkla iskemleye ilişti. Raskolnikov başını önüne eğmiş bir şeyler düşünüyor, konuşmuyordu.</p>
				<p class="normal">— Diyelim Lujin şimdi istemedi, –diye başladı, Sonya’ya bakmadan konuşuyordu,– ama ya isteseydi ya da hesabına öylesi uygun gelseydi, Lebezyatnikov ve ben olmasaydık, sizi hapse attırabilirdi, öyle değil mi?</p>
				<p class="normal">Sonra duyulur duyulmaz bir sesle:</p>
				<p class="normal">— Evet, –dedi, sonra dalgın, korkulu,– Evet! –diye tekrarladı. </p>
				<p class="normal">— Ve ben gerçekten de orada bulunmayabilirdim! Lebezyatnikov’sa tümüyle bir rastlantı sonucu oradaydı.</p>
				<p class="normal">Sonya susuyordu.</p>
				<p class="normal">— Hapse düşseniz ne olacak? Dün size söylediklerimi hatırlıyor musunuz?</p>
				<p class="normal">Sonya yine bir şey söylemedi. Raskolnikov biraz bekledi, sonra zorlama bir gülümsemeyle:</p>
				<p class="normal">— Yeniden, “Ah, yeter artık, bunlardan söz etmeyin!” diyeceğinizi sanmıştım ben de… –dedi. </p>
				<p class="normal">Bir dakika kadar sustu, sonra: </p>
				<p class="normal">— Ne o, yine susuyorsunuz? –dedi.– Ama bir şeyler konuşmamız gerek. Lebezyatnikov’un dediği gibi, bir “sorun”u nasıl çözeceğinizi öğrenmek, doğrusu benim için çok ilginç olacak. (Saçmalamaya başlamıştı). Hayır, ciddi söylüyorum, gerçekten ciddiyim. Düşünün ki Sonya, Lujin’in bütün niyetlerini önceden biliyordunuz, böylece Katerina İvanovna’nın, onun çocuklarının, ek olarak da (kendinizi bir hiç olarak gördüğünüz için ek olarak diyorum) kendinizin tümüyle mahvolacağını (hem de kesinlikle) biliyorsunuz! Poleçka’nın da öyle… çünkü o da aynı yolun yolcusu… Evet, böyle bir durumda, eğer her şey sizin elinizde olsaydı, yani birilerinin yaşaması ya da ölmesi, diyelim Lujin’in yaşaması ve alçaklıklarına devam etmesi ya da Katerina İvanovna’nın ölmesi size bırakılmış olsaydı, nasıl bir karar verirdiniz? Bunlardan hangisi ölmeli size göre? Evet, soruyorum. </p>
				<p class="normal">Sonya kaygılı gözlerle bakıyordu ona. Bu dolambaçlı, bu uzaktan uzağa bir şeyler hatırlatan sözlerde özel bir şeyler sezer gibi olmuştu.</p>
				<p class="normal">— Böyle bir şey soracağınız içime doğmuştu, –dedi; dikkatle, merakla bakıyordu Raskolnikov’a.</p>
				<p class="normal">— İyi, öyle olsun; ama siz söyleyin bana: Kararınız ne olurdu?</p>
				<p class="normal">Sonya yüzünde bir tiksinti anlatımıyla:</p>
				<p class="normal">— Olmayacak şeyler üzerine neden soru soruyorsunuz bana? –dedi.</p>
				<p class="normal">— Öyleyse, Lujin’in yaşaması ve alçaklıklarına devam etmesi daha iyi? Buna da mı karar verecek cesaretiniz yok?</p>
				<p class="normal">— Bu Tanrı’nın işi, ben nereden bilebilirim?.. Hem ne diye bana böyle hiç sorulmayacak şeyleri sorup duruyorsunuz? Böyle anlamsız boş şeyleri? Hiç böyle bir şey benim kararıma kalabilir mi? Filancanın yaşamasına, filancanın yaşamamasına karar vermek hakkını bana kim verdi?</p>
				<p class="normal">Raskolnikov somurtarak:</p>
				<p class="normal">— Tanrı’nın işi dediniz miydi, artık konuşacak bir şey kalmıyor demektir, –diye homurdandı.</p>
				<p class="normal">Sonya acıyla:</p>
				<p class="normal">— Benden ne istediğinizi açıkça söylerseniz; daha iyi edersiniz! –diye bağırdı.– Yine dilinizin altında bir şeyler var… Yoksa buraya, bana işkence etmeye mi geldiniz?</p>
				<p class="normal">Ve kendini tutamadı, birden acı acı ağlamaya başladı. Raskolnikov kederli gözlerle bakıyordu ona. Aradan beş dakika geçti.</p>
				<p class="normal">— Haklısınız; Sonya… –dedi Raskolnikov yavaşça. Birden değişmişti sanki. Az önceki yapmacık küstahlığından ve kışkırtıcı tavrından eser kalmamıştı. Sesi bile cılızlaşmıştı.– Dün sana, beni bağışlamanı dilemeye gelmeyeceğimi söylemiştim, ama işte sözlerime neredeyse beni bağışlamanı dilemekle başladım… Lujin ve Tanrı konusunda söylediklerim için… Evet Sonya, bağışlanmamı diledim…</p>
				<p class="normal">Gülümsemek istedi, ama yorgunluğu, bezginliği dile getiren zayıf bir gülümseyişti bu. Başını eğdi, yüzünü elleriyle kapadı.</p>
				<p class="normal">Birden yüreğinde Sonya’ya karşı yakıcı bir nefret duydu; beklenmedik, tuhaf bir duyguydu bu; Raskolnikov şaşırdı, ürktü, başını kaldırıp Sonya’ya baktı, ama kaygı dolu, ilgi dolu, acılı bakışlarla karşılaştı gözleri. Bu bakışlarda sevgiden başka bir şey yoktu; Raskolnikov’un içindeki nefret bir hayal gibi yok oldu. Hayır, bu o değildi; şaşırmış, iki duyguyu birbirine karıştırmıştı. Bu, yalnızca o anın geldiğini gösteriyordu.</p>
				<p class="normal">Yeniden elleriyle yüzünü kapadı ve başını yere eğdi. Birden yüzü sapsarı oldu, iskemlesinden kalktı, Sonya’ya baktı, hiçbir şey söylemeden bir makine davranışıyla gidip kızın yatağına oturdu.</p>
				<p class="normal">Şu anla, baltayı ilmiğinden çıkardıktan sonra, kocakarının arkasında dururken, “artık kaybedecek bir saniyesi bile olmadığını” düşündüğü an arasında öyle korkunç bir benzerlik vardı ki…</p>
				<p class="normal">— Neyiniz var? –diye sordu Sonya, ürkmüştü onun bu halinden.</p>
				<p class="normal">Hiçbir şey söyleyemedi Raskolnikov. Açıklamanın bu şekilde olacağını hiç düşünmemişti, şu anda kendisine neler olduğunu o da bilmiyordu. Sonya usulca yatağa, onun yanına oturdu, gözlerini dikip beklemeye başladı. Yüreği neredeyse duracaktı. Dayanılmaz bir durumdu bu: Raskolnikov ölü gibi sararan yüzünü Sonra’ya çevirdi; dudakları bir şeyler söyleyebilmek çabasıyla çırpınıyor gibiydi. Sonya’nın yüreğini bir korku kapladı. Ondan hafifçe uzaklaşarak yeniden:</p>
				<p class="normal">— Neyiniz var? –diye sordu.</p>
				<p class="normal">— Bir şey yok, Sonya! Korkma… Saçma! Gerçekten de saçma!.. –Kendinden geçmiş, sayıklıyor gibiydi. Birden başını kaldırıp Sonya’ya baktı.– Yalnız, niçin sana böyle eziyet ediyorum, Sonya? Gerçekten de niçin? Kendime hep bunu soruyorum…</p>
				<p class="normal">Belki on beş dakika önce yine sormuştu bu soruyu kendine, ama bu kez, neredeyse kendinden geçmişçesine, bütün vücudu tir tir titreyerek soruyordu.</p>
				<p class="normal">Sonya ona gözlerinde derin bir acıyla bakarak:</p>
				<p class="normal">— Ah, nasıl da acı çekiyorsunuz!.. –dedi.</p>
				<p class="normal">— Hepsi saçma!.. Baksana Sonya, –nedense gülümsedi, iki saniye kadar süren uçuk, belli belirsiz bir gülümsemeydi bu,– dün sana bir şeyler söylemek istemiştim, hatırlıyor musun?</p>
				<p class="normal">Sonya tedirginlikle bekledi.</p>
				<p class="normal">— Dün buradan çıkarken, belki sonsuzcasına ayrıldığımızı, ama eğer dönersem, sana Lizaveta’yı kimin öldürdüğünü açıklayacağımı söylemiştim.</p>
				<p class="normal">Sonya birden bütün vücudunun titrediğini duydu.</p>
				<p class="normal">— İşte şimdi söylemeye geldim. </p>
				<p class="normal">Sonya güçlükle:</p>
				<p class="normal">— Evet, dün siz gerçekten de… –diye bir şeyler mırıldandı, sonra birden kendine geldi, telaşla,– İyi ama siz bunu nereden biliyorsunuz? –diye sordu.</p>
				<p class="normal">Zorlukla soluk almaya başlamıştı Sonya, yüzü gitgide sararıyordu.</p>
				<p class="normal">— Biliyorum.</p>
				<p class="normal">Sonya bir dakika kadar sustu, sonra ürkek ürkek:</p>
				<p class="normal">— Yoksa buldular mı onu? –diye sordu.</p>
				<p class="normal">— Hayır, daha bulamadılar.</p>
				<p class="normal">Sonya yine bir dakika kadar sustu, sonra zor duyulur bir sesle:</p>
				<p class="normal">— Öyleyse siz bunu nereden biliyorsunuz? –diye sordu.</p>
				<p class="normal">Raskolnikov yüzünü ona çevirip gözlerini gözlerine dikti, az önceki çarpık, uçuk gülümseyişiyle:</p>
				<p class="normal">— Tahmin et, –dedi.</p>
				<p class="normal">Sonya tepeden tırnağa titrediğini duydu. Bir çocuk gibi gülümseyerek:</p>
				<p class="normal">— Ama siz… niçin beni böyle korkutuyorsunuz? –diye mırıldandı.</p>
				<p class="normal">Raskolnikov, gözlerini ondan ayırmak elinde değilmiş gibi dik dik bakmayı sürdürerek:</p>
				<p class="normal">— Madem bunu biliyorum, öyleyse onun çok yakın dostuyum… –dedi.– O… Lizaveta’yı öldürmek istemiyordu… İstemeden öldürdü onu… Kocakarıyı öldürmek istiyordu o… Kocakarı yalnızdı önce… Tam o sırada Lizaveta girdi içeri… Böylece onu da öldürmüş oldu…</p>
				<p class="normal">Aradan korkunç bir dakika daha geçti. İkisi de gözlerini ayırmadan birbirlerine bakıyorlardı. Kendini çan kulesinden aşağı bırakıyormuşçasına bir duyguyla:</p>
				<p class="normal">— Tahmin edemiyor musun? –diye sordu Raskolnikov. </p>
				<p class="normal">Sonya zor duyulur bir sesle:</p>
				<p class="normal">— Ha–hayır, –diye kekeledi.</p>
				<p class="normal">— İyice bir bak bakalım…</p>
				<p class="normal">Bunu söyler söylemez o eski, bildik duygu bütün ruhunu dondurdu; birden Sonya’nın yüzünde Lizaveta’nın yüzünü gördü. Birden elinde baltayla Lizaveta’nın üzerine yürürken, kadının yüzünde beliren anlatımı hatırladı: Lizaveta bir yandan duvara doğru gerilerken, bir yandan da çocuksu bir korkuyla korkmaya başlayan ve gözlerini kendisini korkutan şeye dikip minicik ellerini ileri doğru uzatarak; her an ağlamaya hazır, geri geri çekilen bir çocuk gibiydi… Şu anda Sonya’nın yüzünde de aynı anlatım vardı. Aynı korku, aynı umarsızlıkla bakıyordu ona. Birden sol elini ona doğru uzatarak parmağının ucuyla hafifçe göğsüne dokundu. Bir yandan da usul usul ondan uzaklaşarak yataktan, oturduğu yerden kalkmaya başlamıştı; ancak gözlerini bir an olsun onun gözlerinden ayırmıyordu. Sonya’nın duyduğu korku birden ona da bulaştı; yüzünde aynı dehşet anlatımı, hatta dudaklarında aynı çocuksu gülümseme, o da Sonya’ya bakmaya başladı. Sonunda:</p>
				<p class="normal">— Anladın mı? –diye fısıldadı.</p>
				<p class="normal">— Tanrım! –diye bir çığlık koptu Sonya’nın göğsünden. </p>
				<p class="normal">Yatağa yığılıp yüzünü yastığa gömdü. Ama çok kısa sürdü bu. Çabucak doğruldu, hızla Raskolnikov’a yaklaştı, iki elini birden tutup incecik parmakları arasında bir mengene gibi sıkarak, gözlerini onun gözlerine dikti ve yeniden dikkatle bakmaya başladı. Bu bakışlarla son bir umut ışığı bulmak istiyor gibiydi, ama hayır, hiçbir umut yoktu. Hiç kuşkusu kalmamıştı, dediği gibi olmuştu her şey! Sonya çok sonraları bu anı hatırladığında, hiç kuşkusu kalmayışını, bu karara böylesine birdenbire varışını çok tuhaf ve yadırgatıcı bulmuştu. Yoksa bu onun içine mi doğmuştu? Hayır, böyle bir şey söyleyemezdi. Ama şu anda, Raskolnikov ona bunu söyler söylemez, bütün bunlar gerçekten de kendisinin içine doğmuş gibi geldi.</p>
				<p class="normal">Raskolnikov acıyla:</p>
				<p class="normal">— Yeter, Sonya! –dedi.– Yeter! Acı çektiriyorsun bana!</p>
				<p class="normal">Ona bu işi böyle açacağını, bu işin böyle olacağını hiç, ama hiç düşünmemişti. Ama böyle olmuştu işte. Sonya birden kendinde değilmiş gibi yerinden fırladı, ellerini ovuşturarak odanın ortasına kadar gitti; sonra hızla döndü, yeniden yatağa, onun yanına oturdu; yakınına oturmuştu ki, neredeyse omuzları birbirine değiyordu. Sonra birden, sanki bir yerine bir şey saplamış gibi irkildi, bir çığlık attı, kendinde değilmişçesine ve niçin yaptığını kendi de bilmeden Raskolnikov’un önünde diz çöktü.</p>
				<p class="normal">— Ne yaptınız, ne yaptınız böyle kendinize! –diye mırıldandı, sesi umutsuzlukla doluydu. Sonra birden doğruldu, Raskolnikov’un boynuna atıldı, kollarıyla sımsıkı sarıldı.</p>
				<p class="normal">Raskolnikov kendini hafifçe geri çekti, üzgün bir gülümsemeyle:</p>
				<p class="normal">— Ne tuhafsın Sonya, –dedi,– sana ondan söz ettiğim sırada beni kucaklayıp öpüyorsun! Ne yaptığının farkında mısın?</p>
				<p class="normal">Sonya onun ne dediğini duymamıştı bile, müthiş bir heyecan içinde:</p>
				<p class="normal">— Şu anda bütün dünyada sizden daha mutsuz hiç kimse yoktur! –diye haykırdı ve bir ağlama nöbetine tutulmuşçasına hıçkırmaya başladı.</p>
				<p class="normal">Raskolnikov ne zamandır yabancısı olduğu bir duygunun bir sel gibi içine boşaldığını ve kendisini hafiflettiğini hissetti. Bu duyguya karşı koymadı; gözlerinden yuvarlanan iki damla yaş kirpiklerine asılıp kalmıştı.</p>
				<p class="normal">— Yani beni bırakmıyor musun Sonya? –dedi;– belli belirsiz bir umut titreşimi vardı sorusunda.</p>
				<p class="normal">— Hayır, hayır! –diye bağırdı Sonya.– Hiçbir zaman, hiçbir yerde. Nereye gidersen peşinden geleceğim!.. Ah Tanrım! Ah, ne kadar mutsuzum! Ah, niçin, niçin seni daha önce tanımadım! Niçin bana daha önce gelmedin! Ah Tanrım!</p>
				<p class="normal">— Geldim ya işte!</p>
				<p class="normal">— Şimdi geldin ama! Ne yapılabilir şimdi!.. Birlikte, birlikte… gideriz küreğe de… </p>
				<p class="normal">Raskolnikov’a yeniden sarılmıştı… Bu sözler üzerine Raskolnikov’un bütün vücudu kasıldı, dudaklarında az önceki küçümseyici gülümseme:</p>
				<p class="normal">— Ben belki de daha küreğe gitmek niyetinde değilim Sonya, –dedi.</p>
				<p class="normal">Sonya ona hızlı bir göz attı.</p>
				<p class="normal">Mutsuz bir insana karşı duyduğu o heyecanlı ilk acıma duygusundan sonra, yeniden korkunç cinayet düşüncesiyle sarsıldı. Raskolnikov’un konuşma tonundaki değişme, ona bir anda cinayeti ve katili hatırlatmıştı. Şaşkınlıkla bakıyordu ona. Bu iş niçin olmuştu, nasıl olmuştu, daha hiçbir şey bilmiyordu. Bu sorular şu anda birdenbire bilincinde çakıvermişti. Ama hemen sonra, yeniden kuşkulanmaya başladı, inanamıyordu bir türlü: “O mu katil! Olacak şey mi bu!..”</p>
				<p class="normal">— Ne oluyor? Neredeyim ben? –diye bağırdı birden; hâlâ kendisine gelememiş gibi büyük bir şaşkınlık içindeydi.– Hem… sizin gibi birisi nasıl böyle bir şey yapabilir?.. Niçin yaptınız bunu?</p>
				<p class="normal">Raskolnikov can sıkıntısıyla ve bitkin bir şekilde:</p>
				<p class="normal">— Niçin olacak, soymak için. Yeter artık Sonya! –dedi.</p>
				<p class="normal">Sonya sersemlemiş gibiydi, ama birden:</p>
				<p class="normal">— Aç mı kalmıştın! –diye bağırdı.– Sen… sen bunu annene yardım etmek için yaptın, öyle değil mi? </p>
				<p class="normal">Raskolnikov yüzünü öte yana çevirdi, başını önüne eğdi:</p>
				<p class="normal">— Hayır Sonya, hayır, –diye mırıldandı.– Aç olduğum söylenemez… Evet, gerçekten de anneme yardım etmek istemiştim, ama… tam bu da değil. Bana acı çektirme Sonya!</p>
				<p class="normal">Sonya’nın elleri yanına düştü.</p>
				<p class="normal">— Bütün bunlar gerçek olabilir mi? Tanrım; bu nasıl gerçek böyle! Böyle bir gerçeğe kim inanır? Hem çıkarıp cebinizdeki parayı son kuruşuna kadar başkalarına verin, hem de para için birini öldürün! </p>
				<p class="normal">Bir an sustu, sonra: </p>
				<p class="normal">— Ah, yoksa… yoksa Katerina İvanovna’ya verdiğiniz o paralar da… Tanrım, yoksa o paralar da… –diye bağırdı.</p>
				<p class="normal">Raskolnikov onun sözünü keserek:</p>
				<p class="normal">— Hayır Sonya… –dedi.– O paralar, o paralar değil. İçin rahat olsun! Bir tüccar aracılığıyla annemin gönderdiği paralar onlar. Hastalandığım gün elime geçmiş, aynı gün de Katerina İvanovna’ya vermiştim. Razumihin tanıktır… Paraları da benim adıma o almıştı tüccardan… Benimdi o paralar, benim, kendi paralarım…</p>
				<p class="normal">Sonya gözlerini dört açmış onu dinliyor, olanca çabasıyla bir şeyler anlamaya çalışıyordu. Raskolnikov dalgın dalgın:</p>
				<p class="normal">— O paralara gelince… –diye ekledi,– aslında para olup olmadığını da bilmiyorum ya; çünkü o sırada kocakarının boynundan içi tıka basa dolu bir para kesesi almıştım, ama içine bakmamıştım, fırsat olmamıştı… sonra zincir, kol düğmesi gibi bazı şeyler de vardı… para kesesiyle birlikte bunların hepsini ertesi sabah, “V…” Caddesi’nde daha önce hiç bilmediğim bir avluda, bir taşın altına gizledim… Şimdi de orada duruyorlar…</p>
				<p class="normal">Sonya kulak kesilmiş dinliyordu. Raskolnikov’un son sözlerinde bir umut ışığı görerek:</p>
				<p class="normal">— Bu işi… soymak için yaptığınızı söylüyorsunuz, ama hiçbir şey almamışsınız!.. –dedi.</p>
				<p class="normal">Raskolnikov yine dalgın dalgın:</p>
				<p class="normal">— Biliyorum… Daha bu paraları alıp almamaya karar vermedim, –diye mırıldandı; sonra birden kendine geldi, hafifçe gülümseyerek,– Amma aptalca şeyler söylüyorum, öyle değil mi? –dedi.</p>
				<p class="normal">Sonya’nın aklından, “Sakın deli olmasın?” düşüncesi geçti, ama hemen kovdu bu düşünceyi kafasından; burada başka bir şey vardı. Kendisi hiçbir şey anlamıyordu.</p>
				<p class="normal">Raskolnikov birden coşarak:</p>
				<p class="normal">— Biliyor musun, Sonya, –dedi,– eğer aç olduğum için çalsaydım bu paraları… –sözcüklerin üzerine basarak devam etti.– Şu anda mutlu olurdum! Bunu bilmiş ol!</p>
				<p class="normal">Biraz sonra umutsuzluk içinde:</p>
				<p class="normal">— Ama bütün bunlardan sana ne! –diye sürdürdü sözlerini.– Şu anda yaptığım şeyin aptalca olduğunu söylüyorsun, bundan sana ne? Bana karşı elde ettiğin bu aptalca zaferden sana ne? Ah Sonya, ben sana bunları söylemek için mi geldim?</p>
				<p class="normal">Sonya yine bir şeyler söylemek istedi, ama konuşmaktan vazgeçti.</p>
				<p class="normal">— Dün seni benimle birlikte gelmen için çağırmamın tek nedeni, senden başka kimsemin olmayışıydı.</p>
				<p class="normal">Sonya ürkek ürkek:</p>
				<p class="normal">— Nereye çağırmıştın? –diye sordu. Raskolnikov acı acı gülümseyerek:</p>
				<p class="normal">— Korkma, hırsızlığa; cinayet işlemeye değil, –dedi.– Farklı insanlarız biz… Biliyor musun, Sonya, dün seni nereye çağırdığımı daha şimdi, şu anda anladım… Dün bilmiyordum bunu, nereye gideceğimizi ben de bilmiyordum. Bir tek şey için çağırdım seni, bir tek şey için geldim buraya. Beni bırakmaman için. Bırakmayacaksın değil mi Sonya?</p>
				<p class="normal">Sonya onun elini sıktı.</p>
				<p class="normal">Raskolnikov bir dakika kadar sonra, Sonya’ya sonsuz bir acıyla bakarak:</p>
				<p class="normal">— Niçin söyledim bunu ona, niçin? –diye bağırdı.– Niçin açtım? İşte benden açıklama bekliyorsun, Sonya… Oturuyor ve bekliyorsun… Oysa ne söyleyebilirim sana? Hiçbir şey anlamayacak, yalnızca acı çekeceksin… benim yüzümden!.. Bak işte ağlıyor ve beni kucaklıyorsun… Niçin kucaklıyorsun beni Sonya? Bu acıyı tek başıma çekemediğim ve “sen de acı çek ki, ben biraz hafifleyeyim” dediğim için mi? Böyle bir alçağı sevebilir misin sen?</p>
				<p class="normal">— Sanki sen acı çekmiyor musun? –diye bağırdı Sonya.</p>
				<p class="normal">Yine aynı duygu bir sel gibi boşaldı Raskolnikov’un yüreğine ve yine yüreğini bir an için yumuşattı.</p>
				<p class="normal">— Sonya ben kötü yürekli bir adamım, bunu unutma, pek çok şeyin açıklaması burada. Sana da kötü yürekli olduğum için geldim. Her şeye karşın buraya gelmeyebilecek insanlar da vardır. Bense… ödleğin ve alçağın biriyim! Ama… ne yapalım, öyle olayım! Bu değil sorun… Konuşmamız gerek, ama ben söze nasıl başlayacağımı bilemiyorum…</p>
				<p class="normal">Durdu, uzun uzun düşündü, sonra:</p>
				<p class="normal">— Dedim ya, farklı insanlarız biz! –diye bağırdı.– Birbirimizin dengi değiliz! Buraya geldiğim için de kendimi hiç, ama hiç bağışlamayacağım!</p>
				<p class="normal">— Hayır, hayır! –diye bağırdı Sonya.– Buraya gelmen, benim öğrenmem iyi oldu! Hem de çok iyi oldu!</p>
				<p class="normal">Raskolnikov ona acıyla baktı.</p>
				<p class="normal">— Gerçekten de ne olmuş sanki! –dedi, düşünüp taşınıp bir karar vermiş gibiydi.– Böyle oldu bu iş! Sorun şu. Bir Napolyon olmak istedim, onun için de öldürdüm… Nasıl, anladın mı?</p>
				<p class="normal">Sonya safça ve çekinerek:</p>
				<p class="normal">— Hayır, –dedi, sonra yalvarırcasına ekledi.– Yalnız, sen anlat! Ben anlarım… ben kendi kendime hepsini anlarım!</p>
				<p class="normal">— Anlar mısın? Pekala, görürüz!.. </p>
				<p class="normal">Sustu; uzunca bir süre düşündü.</p>
				<p class="normal">— Sorun şu, –dedi.– Bir gün kendime şöyle bir soru sordum: Eğer benim yerimde Napolyon olsaydı ve mesleki tırmanışına başlamak için önünde ne Toulon, ne Mısır, ne Mont Blanc’dan geçiş gibi güzel ve anıtsal şeyler değil de gülünç, zavallı bir kocakarı, üstelik de sandığındaki paraları çalmak için (mesleki tırmanış için, anlıyorsun ya?) öldürülmesi gereken bir tefeci kocakarı bulunsaydı ve başkaca da hiçbir çıkış yolu olmasaydı, acaba ne yapardı? Böylesine anıtsal olmaktan uzak, üstelik de… günah olan bir şey yaptığı için acı duyar mıydı? Şunu hemen söyleyeyim ki, bu “sorun” üzerine çok, ama çok kafa yordum, öyle ki sonunda Napolyon’un bu işten acı duymak şöyle dursun, bu işin anıtsal bir iş olup olmadığı gibi bir konunun aklının köşesinden bile geçmeyeceğini, hatta… bu işin insana acı verebileceğini farkında bile olmayacağını anladım (nasılsa birdenbire anladım bunu) ve böyle düşündüğüm için müthiş utanç duydum… Önünde başka bir yol yoksa, hiç duraksamadan kadının işini bitiriverirdi Napolyon!.. Ben de… bunun üzerine düşünmekten vazgeçip… bu otoritenin örneğine uygun olarak… cinayeti işledim… Tümüyle anlattığım gibi oldu bu iş! Gülünç mü buluyorsun? Evet, Sonya, burada asıl gülünç olan; bu işin tam anlattığım gibi olmasıdır…</p>
				<p class="normal">Sonya anlattıklarını hiç de gülünç bulmamıştı. Daha da ürkmüş olarak ve zor duyulan bir sesle:</p>
				<p class="normal">— Siz, –dedi,– bana doğruca, hiç örnek vermeden anlatın, daha iyi… </p>
				<p class="normal">Raskolnikov onun ellerini tuttu, yüzüne üzüntüyle bakarak:</p>
				<p class="normal">— Yine haklısın, Sonya, –dedi.– Bütün bunlar saçma, neredeyse boş bir gevezelik! Biliyorsun, annemin hiçbir şeyi yok… Bir rastlantı sonucu eğitim gören kız kardeşimin yazgısı, mürebbiye olarak sürünüp durmak… İkisinin de umudu bendim. Üniversitede okuyordum, ama masraflarını karşılayamadığım için ayrılmak zorunda kaldım. Hoş, her şey yolunda gitse ve ayrılmasam ne olacaktı? On, on iki yıl sonra, yıllık bin ruble geliri olan bir öğretmen ya da memur olmaktan başka ne umabilirdim?.. –Ezberlemiş gibi konuşuyordu.– Bu arada annem kaygılardan, acılardan çöküp gidecek ve ben onun için hiçbir şey yapamayacaktım… Kız kardeşimin başına daha da kötü şeyler gelebilirdi!.. Her şeyden el etek çekmek, annemi unutup, kız kardeşimin uğrayacağı aşağılanmalara saygıyla katlanmak için sebep ne? Evet, ne için bütün bunlar? Onları toprağa verip, yeni dertler edinmek, evlenip çoluk çocuk sahibi olarak bu kez de onları beş parasız, bir lokma ekmeğe muhtaç bırakmak için mi? İşte… İşte ben kocakarının paralarıyla, anneme yük olmadan üniversite öğrenimimi sürdürmeyi, üniversiteden sonraki ilk adımlarımı atabilmeyi ve bütün bunları çok geniş bir biçimde ve radikal anlamda yapmayı düşünmüştüm; öyle ki yepyeni bir mesleki tırmanış gerçekleştirmek ve yeni, bağımsız bir yolda ilerleyebilmek istiyordum… İşte… hepsi bu… Kocakarıyı öldürmekle… hiç kuşkusuz kötü bir iş yaptım… Eh, yeter artık!</p>
				<p class="normal">Sözlerini bitirdiğinde tam bir bitkinlik içindeydi başını eğdi.</p>
				<p class="normal">— Ah, ama bu o değil, bu o değil! –diye bağırdı Sonya, sesi acı doluydu.– Hiç böyle şey olur mu?</p>
				<p class="normal">— Olmadığı ortada! Ama ben sana gerçeği söyledim!</p>
				<p class="normal">— Bu nasıl gerçek böyle! Ah Tanrım!</p>
				<p class="normal">— Ben yalnızca bir bit öldürdüm, Sonya, yararsız, iğrenç, herkese zararı dokunan bir bit!</p>
				<p class="normal">— Ama bu bit bir insan!</p>
				<p class="normal">Raskolnikov ona tuhaf tuhaf bakarak:</p>
				<p class="normal">— Ben de biliyorum onun bir bit olmadığını, –dedi.– Aslında Sonya, ben yalan söylüyorum, hem de ne zamandır yalan söylüyorum… Doğru söylüyorsun sen. Bu, o değil. Burada başka, bambaşka nedenler var!.. Ne zamandır kimseyle konuşmadım, Sonya… Başım çok kötü ağrıyor…</p>
				<p class="normal">Gözleri humma ateşiyle yanıyordu. Sayıklar gibiydi; dudaklarında tedirgin gülümsemeler uçuşuyordu. Bütün varlığını kaplayan coşkunluğunun ardında, bir bitkinlik seziliyordu. Sonya onun ne denli acı çektiğini anlıyordu. Onun da başı dönmeye başlamıştı. Evet, tuhaf şeyler söylüyordu, ama yine de anlaşılır bir şeyler var gibiydi bu sözlerde… Ama… “Ah Tanrım! Nasıl olur! Nasıl olur!” Sonya umutsuzluk içinde ellerini ovuşturuyordu.</p>
				<p class="normal">Raskolnikov başını kaldırarak:</p>
				<p class="normal">— Hayır, Sonya, bu, o değil! –dedi, düşüncelerindeki ani dönüş kendisini de şaşırtmış, yeniden heyecanlandırmış gibiydi.– Bu, o değil! En iyisi… evet böylesi gerçekten daha iyi… Tut ki, ben kendini beğenmiş, kıskanç, kötü yürekli, aşağılık, kindar bir adamım… hatta… belki biraz deliliğe de yatkınım… varsın hepsi birden olsun! Delilik sözünü eskiden de etmişlerdi, biliyorum! Az önce sana, parasızlık yüzünden üniversiteden ayrılmak zorunda kaldığımı söylemiştim. Biliyor musun, istesem ayrılmayabilirdim. Okul için gerekli parayı annem gönderebilir, üst baş, boğaz sorununu da kendim halledebilirdim: Özel dersler çıkıyordu, elli kopek veriyorlardı ders başına. Razumihin veriyor ya hani!.. Ben öfkelenmiştim, çalışmak istemedim. Evet, öfkelenmiştim… bu sözcük tam yerinde! Ben o sıralar tam bir örümcek gibi çekilmiştim. Öyle ya, görmüştün sen benim kaldığım o rezil yeri!.. Biliyor musun Sonya, alçak tavanlar, daracık odalar insanın aklını ve ruhunu öylesine boğar ki!.. Ah, nasıl nefret ederdim o rezil odadan! Ama yine de oradan dışarı çıkmak istemezdim. Özellikle istemezdim! Günlerce dışarı çıkmazdım, ne çalışmak, ne de yemek yemek isterdim, boyunca yatardım. Nastasya bir şeyler getirirse yerdim, getirmezse günüm öylece geçerdi. Hıncımdan, özellikle bir şey istemezdim! Geceleri yakacak mumum yoktu, karanlıkta oturur ve bir mum alacak para kazanmazdım. Okumam gerekti, oysa ben kitaplarımı satmıştım; masamın üzerindeki not defterlerimin, kâğıtlarımın üzerinde şimdi bile bir parmak toz vardır! En sevdiğim şey uzanıp yatmak ve düşünmekti. Boyuna düşünürdüm… Sonra düş görürdüm, tuhaf tuhaf düşler… Bunların ne tür düşler olduğunu anlatmam gereksiz! Ancak, işte bu sıralarda düş gibi bir şeyler kurmaya başladım… Hayır, böyle değil! Yine anlatmadım!.. Biliyor musun, o sıralar durmadan kendime şunu sorardım: Neden böyle aptalım ben? Madem başkaları aptal ve ben onların aptal olduklarını kesin olarak biliyorum, öyleyse neden onlardan daha akıllı olmak istemiyorum? Sonra, herkesin akıllı olmasını beklemenin, çok uzun süreceğini anladım, Sonya. Bir de bunun hiçbir zaman gerçekleşmeyeceğini… İnsanların değişmeyeceğini, onları değiştirebilecek kimsenin bulunmadığını ve bunun için çaba göstermeye değmeyeceğini! Ya, böyle işte! Bu bir yasa Sonya, yasa. Akılca ve ruhça kim sağlam ve güçlüyse, insanlara onun buyuracağını biliyorum artık! Kim daha yürekliyse, haklı olan da odur. Her şeyin içine tükürmekte, aldırmazlıkta en ileri gidenler, yasa koyucu olurlar. Herkesten daha gözü pek olan, herkesten daha haklıdır! Bugüne kadar böyle gelmiş, bu bundan sonra da böyle gidecek! Bu gerçeği ayırt edemeyenler kördür!</p>
				<p class="normal">Raskolnikov bunları söylerken gerçi Sonya’ya bakıyordu, ama artık anlayıp anlamadığını pek düşünmüyordu. Hummaya yakalanmış gibiydi. Karamsar bir heyecan içindeydi… gerçekten de uzun süredir hiç kimseyle konuşmamıştı! Sonya, söylediği bu karamsar sözlerin onda bir din, bir inanç haline geldiğini anlamıştı.</p>
				<p class="normal">Heyecanla sürdürdü sözlerini:</p>
				<p class="normal">— O zaman şunu anladım, Sonya. İktidar, ancak eğilip onu almak cesaretini gösterenlere verilir. Bir tek şey söz konusuydu burada, cesaret! Böylece hiç kimsenin, hiçbir zaman düşünmediği bir şey geldi aklıma! Evet, hiç kimsenin! Bütün bu saçmalıkların yanından geçerken, hiç kimse bunları kuyruğundan tuttuğu gibi, “cehenneme kadar yolunuz var,” deyip fırlatıp atmaya cesaret edememişti; evet, gün gibi açıktı bu! Ne kimse cesaret edebilmişti böyle bir şeye, ne de şimdi eden vardı! Ben… işte bu cesareti göstermek istedim ve… öldürdüm… Ben yalnızca cesaret göstermek istedim, Sonya, hepsi bu!</p>
				<p class="normal">Sonya ellerini çırparak:</p>
				<p class="normal">— Ah, susun! Susun! –diye bağırdı.– Siz Tanrı’dan uzaklaşmışsınız! Sizi Tanrı çarpmış ve şeytana teslim etmiş!..</p>
				<p class="normal">— Gerçekten de Sonya; karanlıkta odamda yatıp bunları düşünürken, yoksa şeytan mı ruhuma girdi de beni yoldan çıkardı, ha?</p>
				<p class="normal">— Susun! Alay etmeyin! Dinsiz! Hiç, ama hiçbir şey anlamıyorsunuz! Ah Tanrım! Hiçbir şey anlamıyor!</p>
				<p class="normal">— Yeter, Sonya. Alay ettiğim yok benim! Beni şeytanın sürüklediğini ben kendim de biliyorum. –Üzgün üzgün tekrarladı.– Sus, Sonya, yeter artık! Her şeyi biliyorum ben. Odamda, karanlıkta yatıp dururken bütün bunları kaç kez düşündüm; kaç kez kendi kendime mırıldandım! En küçük ayrıntılarına varana dek, her şeyi kendi kendimle tartıştım! Her şeyi, her şeyi biliyorum! Ve bütün bu gevezeliklerden o zaman öylesine bıkıp usanmıştım ki! Her şeyi unutmak, bütün bu gevezeliklere bir son vermek ve yeni bir hayata başlamak istiyordum, Sonya. Benim oraya hiçbir şey düşünmeden, bir aptal gibi gittiğimi mi sanıyorsun yoksa? Aklı başında bir insan olarak gittim ben oraya Sonya. Beni mahveden de bu oldu zaten! Sanıyor musun ki, eğer iktidara sahip olmaya hakkım olup olmadığını kendime sormaya başlamışsam, buna hakkım olmadığını bilmiyordum? Ya da eğer insanın bir bit olup olmadığını sormaya başlamışsam, demek ki, insan benim için bir bit değildir… Kimin ki aklına böyle bir soru hiç gelmez ve doğruca hedefin üzerine yürür gider, insan onun için bir bittir. Eğer ben, “Napolyon olsam gider miydim, gitmez miydim?” diye kendi kendimi yiyip bitirmişsem; bir Napolyon olmadığımı açıkça hissetmiş olmalıyım… Bütün bu gevezeliklere katlandım Sonya ve bütün bunlardan kurtulmak istedim: Ahlaki, vicdani herhangi bir nedene dayanmaksızın, yalnızca kendim için öldürmek istedim! Bu konuda kendime bile yalan söylemek istemedim! Anneme yardım etmek için öldürmedim örneğin. Maddi olanaklara ve iktidara kavuşmak ve böylece insanlığa yardım etmek için de öldürmedim. Bütün bunlar palavra! Ben öylece öldürdüm; kendim için, yalnızca kendim için yaptım bunu! İnsanlığa iyilik eden biri olmak ya da bir örümcek gibi ağıma düşen kurbanlarımın özsularını emerek ömür sürmek, o anda benim için herhalde farklı şeyler değildi! Beni bu cinayete sürükleyen başlıca sebep, paraya duyduğum gereksinim de değildi; çünkü paraya olan gereksinimim, bütün başka şeylere olan gereksinimimden daha fazla değildi. Bütün bunları şimdi anlıyorum… Anla beni; bütün o yollardan yeniden geçecek olsam, sanırım bu cinayeti tekrarlamazdım. O sıralar öğrenmek istediğim şey bambaşkaydı, bambaşka bir şey yön verdi ellerime; bir an önce öğrenmek istediğim bir şey vardı: Ben de herkes gibi bir bit miydim, yoksa bir insan mı? Önüme çıkan engeli aşabilir miydim, aşamaz mıydım? Eğilip iktidarı yerden almaya cesaret edebilecek miydim, edemeyecek miydim! Titreyen bir yaratık mıydım, yoksa hakları olan biri mi?.. </p>
				<p class="normal">Sonya ellerini çırparak:</p>
				<p class="normal">— Ne hakkı? –dedi.– Öldürme hakkı mı?</p>
				<p class="normal">— Eeh, Sonya… –dedi Raskolnikov sinirli sinirli; itiraz edecek, bir şeyler söyleyecek gibiydi, sonra küçümseyen bir susuşla vazgeçti.– Sözümü kesmesene! Ben sana yalnızca beni oraya şeytanın sürüklediğini, sonrada oraya gitmeye hakkımın bulunmadığını, çünkü benim de herkes gibi bir bitten başka bir şey olmadığımı gösterdiğini anlatmak istedim! Şeytan benimle alay etti, ben de bu yüzden sana geldim! Konuğunu kabul et! Eğer bir bit olmasaydım, şimdi burada ne işim vardı! Dinle: Kocakarıya giderken niyetim yalnızca bir deneme yapmaktı… Bunu böylece bilesin!</p>
				<p class="normal">— Ama öldürdünüz! Öldürdünüz!</p>
				<p class="normal">— Öldürdüm, ama nasıl? Adam öldürme böyle mi olur? Benim o gün gittiğim gibi mi gidilir adam öldürmeye? Nasıl gittiğimi de anlatırım bir gün sana. Ben o gün kocakarıyı değil, kendimi öldürdüm! Kendimi sonsuzcasına mahvettim! Kocakarıya gelince, onu ben değil şeytan öldürdü… Yeter, yeter artık, Sonya, yeter! –Birden müthiş bir üzüntüyle bağırdı.– Bırak, bırak beni! </p>
				<p class="normal">Dirseklerini dizlerine dayadı, avuçlarıyla kafasını bir mengene gibi sıktı:</p>
				<p class="normal">— Ah, bu ne acı böyle! –diye inledi Sonya. </p>
				<p class="normal">Raskolnikov birden başını kaldırdı, mutsuzluğun çarpıttığı bir yüzle:</p>
				<p class="normal">— Şimdi ne yapmalı, söyle bakalım! –dedi. </p>
				<p class="normal">Sonra yerinden fırlayarak: </p>
				<p class="normal">— Ne mi yapmalı! –diye bağırdı; yaşlarla dolu olan gözleri ışıl ışıl parlıyordu. </p>
				<p class="normal">— Kalk! –Raskolnikov’u omuzlarından tuttu; beriki şaşkınlıkla ona bakıyordu, yerinden kalktı.– Hemen şimdi, şu anda, bir dört yolağzına koş, yere kapan, önce kirlettiğin toprağı öp, sonra dört bir yana eğil, bütün dünyayı selamla ve “Ben öldürdüm!” diye bağır, o zaman Tanrı sana yeniden hayat verir. </p>
				<p class="normal">Sonya, Raskolnikov’un ellerini avuçları içine aldı, alev alev yanan gözlerini yüzüne dikip, hummaya tutulmuşçasına titreyerek: </p>
				<p class="normal">— Gideceksin, gideceksin değil mi? –diye sordu.</p>
				<p class="normal">Raskolnikov onun bu beklenmedik heyecanı karşısında çok şaşırmıştı.</p>
				<p class="normal">— Kürekten mi söz ediyorsun, Sonya? –dedi asık bir yüzle.– Gidip kendimi ele vermem gerektiğini mi söylüyorsun?</p>
				<p class="normal">— Acı çekmen, günahlarının kefaretini ödemen gerek!</p>
				<p class="normal">— Hayır, gitmeyeceğim onlara, Sonya!</p>
				<p class="normal">— Peki nasıl yaşayacaksın? –diye bağırdı Sonya.– Kiminle yaşayacaksın? Annenin yüzüne nasıl bakacaksın? Ah, şimdi onların hali ne olacak; onların hali ne olacak! Ben de neler söylüyorum! Anneni kız kardeşini terk etmiştin sen! Evet, terk ettin, terk ettin! Ah Tanrım! Bütün bunları kendisi de biliyor! İnsansız nasıl yaşanır! Ne olacaksın sen!</p>
				<p class="normal">— Çocuk olma, Sonya, –dedi Raskolnikov yavaşça.– Onlara karşı ne suç işledim ben? Niçin gideyim? Gidip de ne diyeceğim ben? Bütün bunlar kuruntudan başka bir şey değil… Kendileri milyonlarca insanın canına okuyorlar. Üstelik de bunu erdem sayıyorlar. Hepsi alçak ve sahtekar onların Sonya! Hayır, gitmeyeceğim. –Acı bir gülümsemeyle ekledi.– Hem gidip ne diyeceğim onlara: “Kadını ben öldürdüm, ama paraları almaya cesaret edemedim, bir taşın altına gizledim.” mi diyeceğim? Ama alay ederler o zaman benimle, “Aptala bak, paraları bile alamamış.” derler. Korkak ve aptal! Hiç ama hiçbir şey anlamayacaklardır. Sonya; anlamaya layık insanlar da değiller zaten! Hayır, gitmeyeceğim! Çocuk olma Sonya…</p>
				<p class="normal">Sonya ellerini ona doğru uzatmış:</p>
				<p class="normal">— Acı çekeceksin, çok acı çekeceksin… –diye tekrarlıyordu.</p>
				<p class="normal">Raskolnikov dalgın dalgın;</p>
				<p class="normal">— Hem ben belki de kendime itiraf ediyorum, –dedi.– Bit değil, daha bir insanım belki de ve kendimi mahkûm etmekte acele ediyorum… Daha savaşacağım… </p>
				<p class="normal">Dudaklarında kibirli bir gülümseme belirdi.</p>
				<p class="normal">— Böyle bir acıyı taşıyıp durmak! Üstelik de hayat boyunca!.. </p>
				<p class="normal">Raskolnikov asık yüzle ve dalgın dalgın:</p>
				<p class="normal">— Alışırım… –dedi.</p>
				<p class="normal">Bir dakika kadar sustu.</p>
				<p class="normal">— Beni dinle, –dedi.– Ağlaştığımız yeter artık, biraz da iş konuşalım: Sana buraya beni aradıklarını, izlediklerini söylemeye gelmiştim…</p>
				<p class="normal">Sonya korkuyla: </p>
				<p class="normal">— Ah! –diye haykırdı.</p>
				<p class="normal">— Ne oldu? Az önce küreğe gitmemi istiyordun, şimdi ise korkuyorsun? Ne var ki, onlara yakamı kaptırmayacağım! Daha savaşacağım onlarla. Hiçbir şey yapamayacaklar bana. Ellerinde doğru dürüst hiçbir delil yok. Dün çok büyük bir tehlike atlattım, her şey bitti sanıyordum. Ama bugün işler düzeldi. Ellerindeki bütün deliller iki başlı, yani onların bütün suçlamalarını kendimi savunabileceğim kanıtlar haline çevirebilirim. Çevireceğim de… Çünkü artık, her şeyi öğrenmiş bulunuyorum. Ama herhalde beni içeri alacaklardır. Aslında bir olay olmasaydı, belki bugün de içeri alırlardı… hâlâ da alabilirler ya… Ama bunun önemi yok, Sonya. Biraz yatarım, sonra salıverirler… Çünkü ellerinde doğru dürüst hiçbir delil yok ve olmayacak da… sana söz veriyorum. Ellerindeki deliller beni hapse atmalarına yetmez… Eh, artık yeter… Bütün bunları bilesin istedim… Annemle kız kardeşime gelince, kendilerini korkutmadan fikirlerini değiştirmeye çalışacağım… Kız kardeşim sanırım artık güven altında… dolayısıyla annem de… İşte böyle. Sen de dikkatli ol. Hapse girdiğim zaman gelip beni göreceksin değil mi?</p>
				<p class="normal">— Ah, tabii, tabii!</p>
				<p class="normal">Fırtınanın ıssız bir kıyıya fırlatıp attığı iki insan gibi, ezik, bitkin, üzgün, öylece yan yana oturuyorlardı. Raskolnikov, Sonya’ya bakıyor ve genç kızın kendisini ne kadar çok sevdiğini hissediyordu; ama tuhaf şey, böylesine çok sevilmek ona birden acı vermişti. Gerçekten de çok tuhaf, korkunç bir duyguydu bu! Kendisi için son umut, son çıkış yolu olduğunu düşünerek gelmişti Sonya’ya; acılarının hiç değilse birazını burada bırakacağını düşünmüştü, ama genç kızın bütün kalbini kendisine verdiğini anladığı şu anda, kendini birden eskisinden çok, ama çok daha mutsuz hissetmişti.</p>
				<p class="normal">— Sonya, hapse girdiğim zaman gelip beni görmesen daha iyi olur.</p>
				<p class="normal">Sonya cevap vermedi, ağlıyordu. Böylece birkaç dakika geçti. Sonra, birden aklına gelmiş gibi:</p>
				<p class="normal">— Üzerinde haç var mı? –diye sordu Sonya. </p>
				<p class="normal">Raskolnikov önce soruyu anlamadı.</p>
				<p class="normal">— Yok, değil mi? Al bunu, selvi ağacından yapılmıştır. Bende bir tane daha var, bakırdan; Lizaveta vermişti… Lizaveta ile haçlarımızı değişmiştik, o bana kendi haçını vermişti, ben de ona boynumdaki kutsal tasviri vermiştim. Ben şimdi Lizaveta’nın verdiğini taşıyacağım, bunu da sen tak. Al, benimdir! Yalvarırcasına tekrarladı: Al, benimdir! Değil mi ki birlikte acı çekeceğiz, bütün acılara birlikte katlanacağız…</p>
				<p class="normal">— Ver! –Raskolnikov, onu üzmek istememişti. </p>
				<p class="normal">Ama hemen sonra, haçı almak için uzattığı elini geri çekti, bir yandan da onu yatıştırmak için: </p>
				<p class="normal">— Şimdi değil Sonya, –dedi,– sonra ver, daha iyi…</p>
				<p class="normal">Sonya onu heyecanla doğrulayarak:</p>
				<p class="normal">— Evet; evet, sonra daha iyi! –dedi.– Acı çekmeye giderken takarsın. Bana gelirsin, ben sana kendi elimle takarım, sonra da dua eder, yola çıkarız:</p>
				<p class="normal">Bu sırada oda kapısı üç kez vuruldu.</p>
				<p class="normal">— Sonya Semyonovna, girebilir miyim? </p>
				<p class="normal">Çok iyi bildikleri, nazik bir sesti bu.</p>
				<p class="normal">Sonya korkuyla kapıya atıldı. Lebezyatnikov’un sarışın yüzü göründü kapıda.</p>
				</body>
</html>