<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_18">IV</h2>
				<p class="normal">Zosimov uzun boylu, şişman bir adamdı; sinekkaydı tıraşlı tombul yüzü renksizdi; dümdüz saçları beyaz denilebilecek kadar açık sarı idi; tombul parmaklarında altın bir yüzük göze çarpıyordu; gözlüklüydü. Yaşı yirmi yedi vardı. Üzerinde ince kumaştan, dökümlü, zengin bir pardösüyle, açık renk yazlık bir pantolon vardı. Gömleği kusursuz, saat kordonu kocamandı. Hareketlerinde uyuşukluğa varan bir yavaşlıkla, özentili bir senlibenlilik vardı. Gizlemek için onca çaba harcamasına karşın, kendini beğenmişliği her hareketinden belli oluyordu. Tanıdığı herkes onu çekilmez bir kişi olarak niteler, ama işinin ehli olduğunu söylerdi.</p>
				<p class="normal">— İki kez uğradım sana kardeş, –diye bağırdı Razumihin,– gördüğün gibi hasta kendine geldi! </p>
				<p class="normal">Hastanın yatağının ayak ucuna oturan ve oturur oturmaz da yatağın olanak verdiği ölçüde yayılıveren Zosimov, Raskolnikov’u dikkatle süzerek:</p>
				<p class="normal">— Görüyorum, görüyorum, –dedi.– Ee, şimdi nasılız bakalım?</p>
				<p class="normal">— Hep böyle canı sıkkın duruyor, –dedi Razumihin,– az önce çamaşırlarını değiştirdik, neredeyse ağlayacaktı.</p>
				<p class="normal">— Anlaşılıyor… Madem istemiyordu, daha sonra da değiştirebilirdiniz çamaşırlarını… Nabız harika! Başın hâlâ ağrıyor galiba?</p>
				<p class="normal">Raskolnikov birden yerinden doğruldu, sinirli sinirli: </p>
				<p class="normal">— İyiyim ben, –dedi,– hem de çok iyiyim!</p>
				<p class="normal">Ama hemen sonra yeniden yastığının üzerine kapanıp duvardan yana döndü. Zosimov gözlerini dikmiş, onu dikkatle süzmeye devam ediyordu.</p>
				<p class="normal">— Çok güzel… –dedi kayıtsızlıkla.– Her şey olması gerektiği gibi… Bir şeyler yedi mi bari?</p>
				<p class="normal">Yemesi için neler verdiklerini anlattılar ve başka neler verebileceklerini sordular.</p>
				<p class="normal">— Her şey verebilirsiniz… Çorba, çay… Mantar, salatalık, tabii yasak… Sonra sığır eti… Canım işte gevezeliğe ne gerek var!.. </p>
				<p class="normal">Razumihin’le bakıştı:</p>
				<p class="normal">— Şurup falan gibi şeyler de istemez… Ben yarın gene gelir görürüm… Hatta bugün… Evet…</p>
				<p class="normal">— Yarın akşam kendisini biraz gezdireyim istiyordum, –dedi Razumihin,– Yusupov Parkı’na, sonra Kristal Palas’a…</p>
				<p class="normal">— Yerinde olsam, yarın onu hiç kıpırdatmazdım… Ama yine de… Neyse, daha sonra bir bakarız…</p>
				<p class="normal">— Ben de tam bugün yeni evime taşınmam şerefine arkadaşlara bir yemek verecektim… Şuraya, iki adım öteye taşındım… O da gelebilseydi… Bir divana uzanır, aramızda bulunurdu! </p>
				<p class="normal">Birden Zosimov’a dönerek sordu:</p>
				<p class="normal">— Sen geliyorsun, değil mi? Unutma bak, söz verdin! </p>
				<p class="normal">— Geç bir saatte belki gelirim. Neler hazırladın bakalım yemek için?</p>
				<p class="normal">— Pek bir şey yok: Çay, votka, balık… Sonra, börek… Biz bize olacağız!..</p>
				<p class="normal">— Kimler yani?</p>
				<p class="normal">— Hep bu semtten kişiler ve ihtiyar dayımdan başka hepsi yeni tanışlar… Hoş, dayım da eski sayılmaz… Petersburg’a daha dün geldi. Bazı işleri varmış… Kendisiyle dört beş yılda bir görüşürüz.</p>
				<p class="normal">— Ne iş yapar dayın?</p>
				<p class="normal">— Ömrünü birtakım taşra kasabalarında posta müdürlüğü yaparak, acınası bir yaşam sürerek geçirdi… Şimdi altmış beş yaşında ve emekli… Öyle uzun uzadıya sözü edilecek biri değil… Ama ben severim kendisini. Sonra, yine semtimizden sorgu yargıcı Porfiri Petroviç gelecek… Sen de tanırsın onu.</p>
				<p class="normal">— O da akraban falan oluyordu galiba?</p>
				<p class="normal">— Çok uzaktan… Ne o yüzün asıldı? Aranızda bir şey mi geçmişti? Gelmeyecek misin yoksa?</p>
				<p class="normal">— Tükürmüşüm Porfiri Petroviç’e, umurumda bile değil benim o adam!</p>
				<p class="normal">— Eh, en iyisi de bu. Sonra, öğrenciler, bir öğretmen, bir memur, bir müzisyen, bir subay, Zamyotov.</p>
				<p class="normal">— Söylesene Allah aşkına, –dedi Zosimov,– ne işiniz var sizin şu Zamyotov denen adamla? Senin ve –başıyla Raskolnikov’u gösterdi– onun?..</p>
				<p class="normal">— Yahu ne yaman adamsın be! Ve bütün bu tersliklerin hep ilkeler adına! Sanki ilkelerin, bütün hareketlerine yön veren bir zemberek oluşturmuş içinde!.. Sen ve senin gibiler kendi iradenizle kımıldamaya bile korkarsınız!.. Benim içinse, bir adam iyiyse iyidir ve bu konudaki bütün prensibim bundan ibarettir… Başka bir şey düşünmem… Zamyotov harika bir adam!..</p>
				<p class="normal">— Ve rüşvetçinin biri!</p>
				<p class="normal">— Ne olmuş rüşvetçiyse? Ne olmuş! –Razumihin sinirlenmiş, bağırıyordu, yalnız sinirliliği pek doğal değildi.– Rüşvetçi yanını övüp, kendisini bu nedenle beğendiğimi mi söyledim sana? Ben onun yalnızca kendine göre iyi bir adam olduğunu söyledim. Hiçbir eksiği bulunmasın diye bakacak olursak, dünyada kaç tane iyi insan kalır dersin? Bu açıdan bakacak olursak, bütün işkembemle birlikte benim için verseler verseler bir baş pişmiş soğan verirler; onu da seni de kendime katarsam verirler…</p>
				<p class="normal">— Bu çok az olur senin için, bana göre sen iki baş soğan edersin…</p>
				<p class="normal">— Bana göreyse, sen bir baş anca edersin! Şu yaptığın esprilere bak! Zamyotov daha çocuk; biraz saçlarını çekeceğim, o kadar. Çünkü onu yola getirmek için itip kakmak değil, okşamak gerek. İnsanlar, hele çocuksalar, itip kakmakla yola gelmezler… Çocuklara karşı ise, bir kat daha özenli olmalı… Sen ve senin gibi ilerici kafasızların hiçbir şeyden anladığınız yok! Başkalarına saygı duymazsınız, kendi kendinize kırılırsınız… Hem eğer ille de bilmek istiyorsan, söyleyeyim, evet Zamyotov’la ortak bir sorunumuz var.</p>
				<p class="normal">— Neymiş bu ortak sorununuz?</p>
				<p class="normal">— Şu sıvacı, daha doğrusu boyacı hikayesi… Çekip kurtaracağız adamı bu işten… Zaten ortada telaşlanacak bir durum da kalmadı. Her şey apaçık ortaya çıkmış bulunuyor… Bizimki yalnızca katkıda bulunmak!..</p>
				<p class="normal">— Ne boyacısı bu? Ne olmuş boyacıya?</p>
				<p class="normal">— Nasıl, anlatmadım mı sana? Gerçekten mi? Belki de yalnız baş tarafını anlatmışımdır… Şu tefeci, dul kocakarı var ya onun öldürülmesi hikayesi… Şimdi bir de boyacı karıştı bu işe… </p>
				<p class="normal">— Evet, daha önce de duymuştum bu cinayeti… Hatta epey de ilgimi çekmişti… Bir ara gazetelerde okumuştum… Aslında…</p>
				<p class="normal">Bu sırada birden Nastasya lafa karıştı:</p>
				<p class="normal">— Lizaveta’yı öldürdüler… –dedi. Raskolnikov’a söylemişti bunu. Konuşmalar süresince odada kalmış, kapıya yaslanmış olarak konuşulanları dinlemişti.</p>
				<p class="normal">Raskolnikov duyulur duyulmaz bir sesle: </p>
				<p class="normal">— Lizaveta’yı mı?.. –diye mırıldandı.</p>
				<p class="normal">— Lizaveta canım!.. Hani şu satıcı kadın, aşağıya gelir giderdi… Çamaşır yıkardı, senin de bir kez gömleğini yıkamıştı hatta…</p>
				<p class="normal">Raskolnikov duvardan yana döndü. Beyaz çiçekli, kirli sarı bir kâğıtla kaplıydı duvar. Kahverengi taramaları olan şeklini yitirmiş bir çiçek seçerek, kaç yaprağı olduğunu, yapraklarının kenar tırtıllarının biçimini ve her yaprakta kaç tarama bulunduğunu incelemeye koyuldu. El ve ayaklarının uyuştuğunu, vücudundan kopmuşçasına hissizleştiğini duyuyor, ama kımıldamaksızın, inatla çiçeğe bakmaya devam ediyordu.</p>
				<p class="normal">Zosimov, Nastasya’nın gevezeliğine canının sıkıldığını açıkça belli ederek:</p>
				<p class="normal">— E, ne olmuş boyacıya? –diye sordu. </p>
				<p class="normal">Nastasya içini çekerek sustu. Razumihin heyecanla kaldığı yerden devam etti: </p>
				<p class="normal">— Onu da katil zanlısı olarak tutuklamışlar! </p>
				<p class="normal">— Herhangi bir delil var mı?</p>
				<p class="normal">— Ne delil, ne bir şey!.. Ama onlara sorarsan, esaslı deliller var ellerinde, tabii bunlara delil denilebilirse! Aslında kanıtlanması gereken nokta da burada! Hani başta kuşkulanıp tutukladıkları iki kişi vardı ya… Neydi adları?.. Koh’la, Pestriyakov… Tıpkı onlarınkinde olan durum tekrarlanıyor burada da… Allah kahretsin! Nasıl da sersemce ele alıyorlar bu işleri! Dışarıdan birisine bile ne kadar iğrenç görünüyor! Pestriyakov belki bugün bana uğrayacak… Aklıma gelmişken Rodya, bu işi sen de biliyorsun, sen hastalanmazdan önce olmuştu. Hani karakolda bu olaydan söz ederlerken, düşüp bayılmışsın, işte ondan bir gün önce…</p>
				<p class="normal">Zosimov merakla Raskolnikov’a bakıyordu. Raskolnikov’sa kımıldamamıştı bile.</p>
				<p class="normal">Zosimov:</p>
				<p class="normal">— Biliyor musun Razumihin, –dedi,– durup dinlenmek nedir bilmeden, her işin peşinden koşturan bir insansın sen…</p>
				<p class="normal">Razumihin masaya bir yumruk indirerek:</p>
				<p class="normal">— Öyle olsun! –diye bağırdı.– Ama biz yine de çekip kurtaracağız onu bu pis işten! Burada insanın en ağrına giden ne biliyor musun? Onların yalan söylemeleri değil; yalan her zaman bağışlanabilir; tatlı bir şeydir çünkü yalan, insanı önünde sonunda gerçeğe götürür. Burada insanın ağrına giden şey, onların yalan söylemeleri değil, söyledikleri yalana kendilerinin de inanmaları… Porfiri’ye saygı duyarım, ama… Onların ilk şaşırdıkları nokta neydi? Kapı önce kapalıymış, az sonra kapıcıyla döndüklerinde ise açık bulmuşlar. Demek ki, cinayeti işleyenler Koh’la, Pestriyakov! Onların mantığı bu işte!..</p>
				<p class="normal">— Kızma canım, yalnızca tutukladılar onları… Hem başka türlü de yapamazlardı… Koh deyince aklıma geldi; ben bu adamla bir yerlerde karşılaşmıştım sanıyorum… Kocakarıdan günü dolmuş rehinleri satın alıyormuş galiba, öyle mi?</p>
				<p class="normal">— Evet, üçkâğıtçının biri!.. Senet de kırıyormuş… Sanayiciymiş aslında. Neyse, canı cehenneme!.. Benim asıl tepemi attıran ne biliyor musun? Onların şu kokmuş, çürümüş, rutin yöntemleri… Oysa yalnızca şu işte bile, hiç denenmemiş, yepyeni bir yol bulmak mümkün. Psikolojik verilere dayanarak, yalnızca bunlara dayanarak bizi asıl suçluya götürecek bir iz bulunabilir. Neymiş efendim, onların da bildiği gerçekler varmış! İyi ama, gerçek her şey demek değildir ki… Hiç değilse işin yarısı, bu gerçeklere nasıl bakıldığına bağlıdır.</p>
				<p class="normal">— Peki sen biliyor musun gerçeklere nasıl bakılması gerektiğini?</p>
				<p class="normal">— Eğer bir insan herhangi bir işe yararı dokunabileceğini hissediyorsa, susmamalıdır… Sen bu işin ayrıntılarını biliyor musun?</p>
				<p class="normal">— Boyacıyı anlatıyordun, yarım kalmıştı…</p>
				<p class="normal">— Ha, evet!.. Dinle: Cinayetten tam iki gün sonra, Koh’la Pestriyakov attıkları her adımı kanıtlamışlarken, gerçek kendisini haykırıp dururken ve polisler bunlarla kovalamaca oynayıp kendilerini avutmayı sürdürürlerken, birden hiç beklenilmeyen bir olay olur. Cinayetin işlendiği evin karşısında bir meyhane işleten Duşkin adlı bir köylü, içinde bir çift altın küpe bulunan bir mücevher kutusuyla karakola başvurur ve uzun bir hikaye anlatır: “İki gün önce,” der, “akşam saat sekizi biraz geçe –güne ve saate dikkat!– dükkanıma daha önce de gelip giden boyacı Mikolay uğradı, içinde bir çift altın küpe bulunan bu kutuyu getirdi ve buna karşılık kendisine iki ruble verip vermeyeceğimi sordu. Ona kutuyu nereden aldığını sordum. ‘Yolda yürürken kaldırımda buldum.’ dedi. Başka bir şey sormadım, kendisine bir papel, yani bir ruble verdim. Çünkü, ‘Bana olmasa, götürüp bir başkasına verecek ve nasıl olsa içecek.’ diye düşündüm. ‘Varsın,’ dedim, ‘küpeler bende dursun, fazla mal göz mü çıkarır? Eğer bunların çalıntı mal olduğu kulağıma gelirse, götürür teslim ederim.’ diye düşündüm.” Ben bu Duşkin’i bilirim, insanın gözünün içine baka baka yalan söyler, bu anlattığı da düpedüz masal. Öte yandan kendisi de tefecilik yapar, çalıntı malları gizleyip hırsızlara yardımcı olur. Otuz rublelik küpeleri Mikolay’dan bir tekliğe kapatırken “çalıntı oldukları kulağına gelirse götürüp teslim etmek” aklının ucundan geçmemiştir. Korktuğu için kıvırtıyor. Neyse, canı cehenneme! Sen herifin anlattığı masalın devamını dinle: “Ben bu Mikolay’ı çocukluğundan tanırım, köylüm olur, Ryazanlı o da benim gibi, Ryazan’ın Zaraysk ilçesinden… Mikolay ayyaş bir adam değildir, ama arada bir kafayı çekmeyi sever. O evde, hemşerisi Mitri ile birlikte çalıştığını, işinin boyacılık olduğunu da duymuştum. Mitri ile hemşeridir bunlar. Mikolay benden tekliği alınca hemen bozdurdu, üst üste iki bardak yuvarladı, paranın üstünü alıp gitti. O sırada Mitri onun yanında değildi, görmedim. Ertesi gün duyduk ki, Alyona İvanovna ile kız kardeşi Lizaveta İvanovna balta ile öldürülmüşler. Her ikisini de tanırdım. Küpelerden dolayı içime bir kuşku girdi. Çünkü rahmetlinin rehin karşılığı para verdiğini bilirdim. Kalkıp hemen rahmetlinin oturduğu apartmana gittim ve olayı kendimce şöyle usulden sorup soruşturmaya başladım. İlk öğrenmek istediğim şuydu: Mikolay burada mıydı? Mitri bana Mikolay’ın içip durduğunu, eve sabaha doğru geldiğini, on dakika kadar kalıp sonra yeniden çıktığını söyledi. Söylediğine göre, Mitri onu bir daha görmemiş, işi de tek başına bitirmeye çalışacakmış. Bütün bunları öğrendikten sonra, o sıra hiç kimseye hiçbir şey açmadım. Cinayet konusunda öğrenebileceğim her şeyi öğrenmiştim, içimde yine aynı kuşkularla eve döndüm. Bugünse, sabah saat sekize doğru yani cinayetin üçüncü günü –buraya da dikkat– bir de baktım Mikolay girdi dükkandan içeri, ayık değildi, ama fazlaca sarhoş da denemezdi. Yani konuşulanları anlayabilecek durumdaydı. Masalardan birine çöktü. Konuşmuyor, öylece oturuyordu. O saatte meyhanede kendisinden başka topu topu iki kişi vardı, biri yabancı, biri de bizim devamlı müşterilerden. Sonra benim iki garson… ‘Mitri’yi gördün mü?’ diye sordum. ‘Yok,’ dedi, ‘görmedim.’ ‘Peki buralarda değil miydin?’ dedim, ‘İki gündür yoktum’ dedi. ‘Geceyi nerede geçirdin?’ diye sordum, ‘Peski’de,’ dedi, ‘Kolomenskilerin yanında.’ ‘Peki,’ dedim, ‘küpeleri nerede bulmuştun?’ ‘Kaldırımda’ dedi. Yalnız bunu çok tuhaf bir tavırla ve hiç yüzüme bakmadan söylemişti. ‘Peki o gece falan saatte, sizin boya yaptığınız dairenin iki kat üstünde falan dairede böyle böyle bir olay olmuş, haberin var mı?’ dedim, ‘Hayır, haberim yok’ dedi. Ama beni dinlerken gözleri fal taşı gibi olmuş, beti benzi uçmuştu. Hatta bir ara baktım, şapkasını almış gitmeye davranıyordu. ‘Dur hele Mikolay,’ dedim, ‘alıkoymak istiyordum onu, ‘bir şey içmeyecek misin?’ Bu arada çırağa da kapıyı tut, gibilerinden bir işaret çaktım. Kendim de tezgahın ardından çıktım. Ama o fırladığı gibi dışarı çıktı, kendisini bir an için görebildim, sonra bir köşeyi dönüp gözden kayboldu. Kuşkularım kesinleşmiş, suçlu olduğunu artık iyice anlamıştım…”</p>
				<p class="normal">— Buna hiç kuşku yok! –diye mırıldandı Zosimov. </p>
				<p class="normal">— Dur da gerisini dinle. Tabii hemen Mikolay’ı bulmak için seferber olurlar. Duşkin’i götürüp, kaldığı yerde arama yaparlar. Mitri de yakalanır. Kolomenskileri sorguya çekerler… Mikolay’ı ancak önceki gün ele geçirebilmişler. “…” karakoluna yakın bir handa yakalanmış. Hana gelince boynundan gümüş haçını çıkarıp, haça karşılık bir şişe votka istemiş. Vermişler. Aradan bir süre geçtikten sonra, ahıra giren bir kocakarı, tahtaların aralığından bakınca ne görsün: Bitişikteki samanlıkta adamın biri ucuna ilmik yaptığı kuşağını bir kirişe bağlamış, kendisi de kütüğe tırmanarak başını ilmikten geçirmeye çalışmıyor mu? Kocakarı avazı çıktığı kadar bağırmaya başlamış. Etraftan koşuşmuşlar… “Kimsin?”, “Nesin?”, “Burada ne yapıyorsun?” gibi sorulardan sonra, “Beni,” demiş Mikolay, “falanca karakola götürün, orada her şeyi açıklayacağım…” Kendisini, şerefine yakışır bir biçimde dediği karakola, yani bizim bu karakola getirmişler. Adı, soyadı, yaşı –yirmi iki yaşındaymış–, falan filan gibi sorulardan sonra, “Mitri ile çalıştığınız sırada, filan saatte merdivenlerde birilerini gördünüz mü?” diye sormuşlar. “Birileri inip çıkmıştır merdivenlerden, ama biz görmedik” demiş. “Peki gürültü ya da buna benzer bir şeyler de mi duymadınız?” “Özellikle dikkat çekecek bir şey duymadık.” “Mitri’yle çalıştığınız o gün, filanca kocakarının kız kardeşiyle birlikte, falan yerde, falanca gün ve saatte öldürüldüğünü ve soyulduğunu duymuş muydun?” “Hiçbir şey duymadım, hiçbir bilgim yok bu konuda. Olayı ancak önceki gün meyhanede Afanasiy Pavliç’ten öğrendim.” “Öyleyse küpeleri nereden aldın?” “Kaldırımda buldum.” “Ertesi gün Mitri işe geldi, sen niçin gelmedin?” “Biraz gezip tozmak istedi canım.” “Nerelerde gezdin?” “Filanca yerde gezdim, sonra da filanca yerde.” “Duşkin’den niçin kaçtın?” “Çok korkmuştum da ondan.” “Niçin korkmuştun?” “Mahkûm ederler diye.” “Madem kendini suçlu görmüyordun, niye korktun?” İster inan, ister inanma Zosimov, Mikolay’a sorulan sorular kelimesi kelimesine bunlar… Çok emin bir kaynaktan öğrendim bunu. Görüyor musun işe nasıl baktıklarını?</p>
				<p class="normal">— Öyle ama, ortada da birtakım deliller var.</p>
				<p class="normal">— Deliller değil benim söylemek istediğim, onların işe nasıl baktıklarından, sorunun özünü nasıl kavradıklarından söz ediyorum ben. Neyse, canları cehenneme! Dinle şimdi: Mikolay’ı öyle sıkıştırmışlar ki, sonunda itiraf etmiş: “Küpeleri kaldırımda değil, Mitri ile boyadığımız o dairede buldum.” “Nasıl oldu bu iş?” “Mitri ile akşam sekize kadar çalışıp boya yaptık, tam gitmeye hazırlanıyorduk ki, Mitri fırçayı kaptığı gibi yüzüme sürdü ve kaçtı. Ben de kendisini kovalamaya başladım. Hem kovalıyor, hem de gırtlağım yırtılırcasına bağırıyordum. Tam dış kapının orada, kapıcıya ve yanındaki birkaç adama çarptım. Kapıcının yanında kaç kişi olduğunu hatırlayamıyorum. Kapıcı beni azarladı, öteki kapıcıyla karısı da azarladılar. Bu sırada yanında bir bayanla içeri girmekte olan bir bay da bizi azarladı. Çünkü Mitri ile ikimiz onların ayakları dibine yere yıkılmıştık: Ben Mitri’yi saçlarından tuttuğum gibi yere devirmiş, yumrukluyordum. Mitri de alttan beni yumrukluyordu. Ama biz bunu öfke ile yapmıyorduk, şakalaşıyorduk arkadaşımla. Sonra Mitri elimden kurtuldu ve dışarı kaçtı. Ben de peşine takıldım, ama yakalayamadım. Bunun üzerine gerisingeri apartmana döndüm. Çünkü öteberimizi toplamamız gerekiyordu. Boyaları, fırçaları toplamış Mitri’nin dönmesini beklerken, koridorda, kapının arkasında bir kutu takıldı ayağıma. Kâğıda sarılı bir kutuydu bu. Kâğıdı açtım, baktım çengelli bir kutu… Çengeli de açtım ki, kutunun içinden küpeler çıkıverdi…”</p>
				<p class="normal">Yattığı yerden tek eli üzerinde yavaşça doğrulan Raskolnikov, bulanık, korku dolu gözlerle Razumihin’e bakarak:</p>
				<p class="normal">— Kapının arkasında mı? Demek kapının arkasında? Kapının arkasında ha?.. –diye bağırdı.</p>
				<p class="normal">— Evet… Ne oldu? Neyin var, ne oluyorsun? –Razumihin de yerinden doğrulmuştu.</p>
				<p class="normal">Raskolnikov yeniden duvardan yana dönüp yastığına kapanarak, zor duyulur bir sesle:</p>
				<p class="normal">— Yok bir şey… –dedi.</p>
				<p class="normal">Bir an kimseden ses çıkmadı. Sonunda Razumihin:</p>
				<p class="normal">— Herhalde uyukluyordu, uykusunda konuştu… –dedi, bir yandan da soran gözlerle Zosimov’a bakıyordu. </p>
				<p class="normal">Zosimov başıyla ona katılmadığını gösteren bir işaret yaptı. Sonra:</p>
				<p class="normal">— Devam etsene, –dedi,– sonra neler olmuş?</p>
				<p class="normal">— Ne olacak, küpeleri görünce, evi de, Mitka’yı da unutup şapkasını kaptığı gibi doğru Duşkin’in oraya gitmiş. Bundan sonrasını artık biliyorsunuz: Duşkin’e küpeleri kaldırımda bulduğu yalanını kıvırıp aldığı bir rubleyle eğlenmeye gitmiş. Cinayet konusunda ise eski söylediklerini tekrarlamış: “Hiçbir şey bilmiyorum, hiçbir şey görmedim, duymadım. Olaydan ancak önceki gün haberim oldu.” “Peki bugüne kadar niçin sakladın?” “Korktuğumdan” “Kendini niçin asmak istedin?” “Düşünceden.” “Ne düşüncesinden?” “Beni mahkûm edeceklerini düşündüm.” İşte bütün hikaye. Senin düşüncen ne, nasıl bir sonuç çıkarabilir onlar bu hikayeden?</p>
				<p class="normal">— Benim düşüncem ne olsun, ortada bir gerçek ve şöyle ya da böyle birtakım ipuçları var… Senin bu boyacıyı serbest bırakacak halleri yoktu herhalde?</p>
				<p class="normal">— Serbest bırakmak ne, resmen katil damgasını bastılar adama! En ufak bir kuşkuları yok bu konuda…</p>
				<p class="normal">— Onlara kızdığın için böyle yalan yanlış laflar ediyorsun! Küpeler ne olacak peki? Bunlar tam kocakarının sandığından kaybolduğu gün ve saatte Nikolay’ın elinde görüldüğüne göre, herhangi bir şekilde onun eline geçtiğini kabul etmek zorundasın. Bu tür bir soruşturma için üzerinde önemle durulması gereken bir nokta bu bence.</p>
				<p class="normal">— Herhangi bir şekilde eline geçtiğini kabul etmek zorundaymışım! Lafa bak! Yahu sen ki hekimsin, insanı incelemek, her şeyden önce onun ruhsal yapısını öğrenmek zorunda olan ve bu konuda elinde olanaklar bulunan bir insansın. Bu kadar ayrıntıdan sonra şu Nikolay’ın nasıl bir insan olduğunu hâlâ anlayamıyor musun? Sorgusu sırasında söylediklerinin tümü gerçeğin ta kendisiydi. Kutu tam kendisinin anlattığı gibi eline geçti: Rastlantıyla üzerine bastı, açıp baktı ki, küpeler!</p>
				<p class="normal">— Evet, gerçeğin ta kendisi! Ama ilk söylediklerinin yalan olduğunu yine kendisi itiraf etmedi mi?</p>
				<p class="normal">— Dinle beni. Dikkatle dinle: Kapıcı, Koh, Pestriyakov, öteki kapıcı, ilk kapıcının karısı, o sırada onun yanında oturmakta olan satıcı kadın, yine o sırada arabadan inerek kolunda karısıyla içeri girmekte olan saray müşavirlerinden Krükov… Yani aşağı yukarı sekiz, on tanık, ağız birliği etmişlercesine, Nikolay’ın Dmitri’yi yere yatırdığını ve yumrukladığını, Dmitri’nin de Nikolay’ın saçlarını çekip onu aşağıdan yumrukladığını gördüklerini söylüyorlar… Bunlar boylu boyunca yere devrildikleri için yolu da kapatmışlardı. Bu nedenle herkes kendilerine kızıyor, onlarsa “küçük çocuklar gibi” (tanıkların kullandıkları deyim aynen bu) alt alta üst üste boğuşuyorlar, bağırıp çağırıyorlar, son derece gülünç birtakım hareketler yapıyorlarmış. Sonra tıpkı çocuklar gibi gülerek sokağa fırlamışlar ve birbirlerini kovalamaya başlamışlar. Duyuyor musun? Şimdi dikkat et: Yukarıda cesetler daha soğumamış bile! Çünkü onları bulduklarında her iki cesedin de daha sıcak olduğunu saptamışlardı. Eğer bu cinayeti onlar işlemiş ve soygunu onlar yapmış olsalardı ya da yalnızca Nikolay’ın şu ya da bu biçimde bu işle bir ilgisi bulunsaydı, sorarım sana: Böylesi bir ruh hali, yani kapı önlerinde haykırmalar, kahkahalar, çocukça itişip kakışmalar… balta, kan, şeytani kurnazlık, ihtiyat, soğukkanlılık, soygun gibi şeylerle bağdaşabilir mi? Beş on dakika önce, cesetler daha soğumamış olduğuna göre böyle olması gerekiyor, evet beş on dakika önce çifte cinayet işlesinler, sonra her şeyi, cesetleri, evin kapısının açık olduğunu, çaldıkları eşyaları unutup, üstelik de bir sürü insanın yukarı çıkmakta olduğunu göre göre, kapının önünde çocuklar gibi alt alta üst üste boğuşsunlar, gülüşsünler, herkesin dikkatini üzerlerine çeksinler, on tanığın gözleri önünde yapsınlar bütün bunları!</p>
				<p class="normal">— Evet, doğrusu oldukça tuhaf! Tuhaf ama…</p>
				<p class="normal">— Hayır, kardeş, aması yok bu işin. Küpelerin, cinayet günü ve saatinde Nikolay’ın eline geçmiş olması, eğer ona karşı önemli bir maddi suç kanıtı oluşturuyorsa, ki bu Nikolay’ın olay üzerine yaptığı son derece akla yakın açıklamalarla su götürür bir kanıt haline gelmiştir, o zaman onun lehine olan olayları da dikkate almamız gerekir; asıl kuşkuya yer bırakmayan gerçekler de bence bunlar. Acaba bizim yargılama usulümüz bir olayın ruhsal bakımdan olanaksızlığını, bir olayın yalnızca ruhsal açıklamalara dayanıyor olmasını, öteki bütün maddi delilleri çürüten, onlardan üstün sayan esaslı bir delil olarak kabul eder mi? Ya da mahkemenin böyle bir seçimde bulunmaya yetkisi var mıdır? Ama hayır, hiçbir zaman kabul etmezler böyle bir şeyi, çünkü küpeler onda bulundu, “suçlu olmasaydı asla yapmayacağı bir şeyi yapmaya kalkıştı”, kendini asmak istedi!.. İşte temel sorun, benim tepemi attıran sorun bu! Anlıyor musun?</p>
				<p class="normal">— Evet, bu işin seni çok kızdırdığını görüyorum. Bir dakika, sormayı unuttum: Küpelerin kocakarının sandığından çalınma olduğu kanıtlanmış mı?</p>
				<p class="normal">Razumihin asık yüzle ve isteksizce:</p>
				<p class="normal">— Evet, –dedi,– kanıtlandı. Koh küpeleri tanıdığı gibi onları kocakarıya rehine bırakan kişiyi de gösterdi. Söylediği adam da küpelerin kendisinin olduğunu kanıtladı.</p>
				<p class="normal">— Kötü. Bir şey daha: Koh’la Pestriyakov yukarıya çıkarlarken, Nikolay’ı gören olmamış mı ve bu herhangi bir şekilde kanıtlanamıyor mu?</p>
				<p class="normal">Razumihin yine canı sıkılmış olarak:</p>
				<p class="normal">— Asıl sorun da burada, hiç kimse görmemiş, –dedi.– İşin asıl pis yanı da bu. Gerçi artık Koh’la Pestriyakov’un tanıklıkları fazla önemli sayılmıyor ama, onlar da yukarı çıkarlarken Nikolayların içeride çalıştıklarını fark etmemişler. “Kapı açıktı. Besbelli içeride çalışanlar vardı, ama biz geçerken dikkat etmedik ve şu anda içeride işçilerin bulunup bulunmadığını hatırlayamıyoruz.” demişler.</p>
				<p class="normal">— Hmm… Bu durumda onları haklı gösterebilecek tek şey, yerlerde yuvarlanıp birbirlerini yumruklamaları ve gülüşmeleri… Bunun önemli bir delil olduğunu varsayalım, ama… söylesene, sen nasıl açıklıyorsun olayı? Yani Nikolay küpeleri eğer anlattığı gibi bulduysa, küpelerin orada bulunuşunu nasıl açıklıyorsun?</p>
				<p class="normal">— Nasıl mı? Çok basit! Hiç değilse izlenilmesi gereken yol apaçık ortada. Hareket noktamız, Nikolay’ın bulduğu kutu. Kutuyu asıl katil düşürdü. Koh ve Pestriyakov kapıyı çaldıklarında, katil kapıyı sürgülemiş, içeride duruyordu. Koh’un aptallık edip aşağı inmesiyle, katil de kapıyı açtı ve aşağı indi; başka bir yol yoktu onun için. Merdivenlerde Koh ve Pestriyakov’la karşılaşmaktan da Nikolay ve Dmitri’nin çalıştıkları ve tam o sırada boş bıraktıkları daireye gizlenerek kurtuldu; kapının arkasına saklanıp Koh, Pestriyakov ve kapıcının yukarı çıkmasını bekledi, ayak sesleri dinene değin orada durdu ve tam Nikolay’la Dmitri’nin birbirlerini kovalayarak sokağa çıktıkları, herkesin dağıldığı ve kapının orada kimsenin kalmadığı bir sırada da elini kolunu sallaya sallaya aşağı indi. Belki bu arada kendisini gören olmuştur, ama hiç kimsenin dikkatini çekmemiştir; bir sürü insanın girip çıktığı bir ev… Kutuyu da kapının arkasına gizlendiği sırada düşürdü ve düşürdüğünü hissetmedi. Çünkü böyle bir şeyi hissedilebilecek durumda değildi. Kutu, onun kapının arkasında gizlendiğinin açık kanıtı. İşte bütün hikaye bu!</p>
				<p class="normal">— Pes doğrusu! Kurnazlığın böylesine pes! Yok, kardeş, artık bu kadar da olmaz…</p>
				<p class="normal">— Bir dakika, niçin olmayacakmış?</p>
				<p class="normal">— Vallahi her şey öylesine birbirine uyuyor, her şey öylesine birbirini izliyor ki, tıpkı tiyatro sahnesindeki gibi…</p>
				<p class="normal">Razumihin tam “Eehh!..” diye çıkışta bulunacaktı ki, birden kapı açıldı, içeriye hiçbirinin tanımadığı yabancı bir adam girdi.</p>
				</body>
</html>