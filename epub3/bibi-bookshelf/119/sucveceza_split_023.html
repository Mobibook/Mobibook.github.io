<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_24">III</h2>
				<p class="normal">Gelenleri karşılayan Zosimov neşeyle bağırdı: </p>
				<p class="normal">— İyi, gayet iyi kendisi!</p>
				<p class="normal">On dakika önce gelmişti o da, divanda, dünkü yerinde oturuyordu. Kendisinde nicedir görülmeyen bir biçimde özenle yıkanıp giyinmiş ve saçlarını taramış olan Raskolnikov da karşı köşede oturuyordu. Oda bir anda doluvermişti, ama Nastasya bir kolayını bulup ziyaretçilerin ardı sıra içeri girmiş ve konuşulanları dinlemeye koyulmuştu.</p>
				<p class="normal">Raskolnikov gerçekten de, hele düne göre, iyice sayılırdı. Yalnız yüzü sapsarı, solgun ve asıktı. Dış görünüşüyle bir yaralıyı ya da müthiş acı çeken bir adamı andırıyordu: Kaşları çatılmış, dudakları büzülmüş, bakışları ateşliydi. Az ve isteksiz konuşuyordu; konuşurken büyük çaba harcıyormuş ya da bir ödevi yerine getiriyormuş gibi bir hali vardı; arada bir hareketlerinde tedirginlik göze çarpıyordu.</p>
				<p class="normal">Parmağında ağrılı bir çıban çıkmış ya da kolu ağrıyan ya da buna benzer durumda bulunan birine büsbütün benzemesi için, kolunda sargısı ya da parmağında yakısı eksikti. Yine de annesiyle kız kardeşi içeri girince, solgun ve asık yüzü bir an için bir ışıkla aydınlandı; ama bu, yüzünün az önceki hüzünlü dalgınlığına, yoğun bir acı anlatımı eklemekten başka bir işe yaramadı. Yüzünü aydınlatan ışık çabucak söndü, ama acı anlatımı kaldı. Ve hastasını, mesleğe yeni başlamış genç bir hekim ilgisiyle incelemekte olan Zosimov, yakınlarının gelişiyle onda sevinç yerine, bir iki saat kadar sürecek olan kaçınamayacağı bir işkenceye dayanma kararlılığı gördü ve buna şaştı. Zosimov yine, konuşmalar boyunca hemen her sözün, hastasının yaralarından birine dokunarak onu nasıl deştiğini de gördü. Öte yandan bir gün önce en küçük bir sözden neredeyse cinleri tepesine çıkan dünkü saplantılı gencin, kendini tutabilme ve duygularını gizleyebilme başarısına da şaştı.</p>
				<p class="normal">Raskolnikov annesiyle kız kardeşini güler yüzle kucaklayıp öperken:</p>
				<p class="normal">— Evet, –dedi,– hemen hemen tümüyle iyileştiğimi şimdi kendim de görüyorum. </p>
				<p class="normal">Pulheriya Aleksandrovna’nın yüzü hemen sevinçle ışıdı. Raskolnikov, Razumihin’e döndü, elini dostça sıkarken:</p>
				<p class="normal">— Ve bunu dünkü havamda söylemiyorum, –diye ekledi.</p>
				<p class="normal">Hastası ile aralarındaki konuşma on dakikada bitiverdiği için konukların gelişine çok sevinen Zosimov:</p>
				<p class="normal">— Bugün ben de çok şaştım ona, –diye söze başladı.– Böyle giderse üç dört güne kalmaz, tümüyle eski halini… yani bir ay önceki, hatta iki ay… belki de üç ay önceki halini bulacak. Aslında bu çok zaman önce başlamış ve içten içe gelişmiş bir durum olsa gerek, öyle değil mi? –Onu kızdırmaktan hâlâ çekiniyormuş gibi ihtiyatlı bir gülümseyişle ekledi.– Kabul edin ki, bu işte kabahatli olan belki de sizsiniz?</p>
				<p class="normal">Raskolnikov soğuk bir tavırla:</p>
				<p class="normal">— Çok mümkün! –dedi. </p>
				<p class="normal">Cesareti artan Zosimov:</p>
				<p class="normal">— Bunu söylemekten amacım şu, –diye devam etti.– Tümüyle iyileşmeniz sizin kendi elinizde olan bir şey. Sizinle konuşabilmenin mümkün olduğu şu anda, hastalığınızı yaratan etkenleri, yani hastalığınızı kökünü yok etmeniz gerektiğini kabul etmenizi isterdim. Böyle yaparsanız, iyileşebilirsiniz, yoksa durumunuz daha da kötüleşebilir. Hastalığımızı yaratan ilk etkenlerin neler olduğunu ben bilmiyorum, ama siz herhalde biliyorsunuzdur? Siz akıllı bir insansınız, sanırım kendinizi gözlemlemişsinizdir. Kanımca hastalığınızın başlangıcı, üniversiteden ayrıldığınız günlere denk düşüyor. Boş durmanız hiç doğru değil, bunun içindir ki, çalışmanız ve kendiniz için kesin bir amaç belirlemeniz, sizin için çok yararlı olacaktır.</p>
				<p class="normal">— Çok haklısınız! Yakında okula kaydı mı yeniden yaptıracağım, o zaman her şey yoluna girecektir. </p>
				<p class="normal">Biraz da kadınları etkilemek için akıllıca öğütlere girişen Zosimov, sözleri bitip de Raskolnikov’un yüzüne bakınca, doğrusu biraz şaşırdı: Çünkü delikanlının yüzünde apaçık alaycı bir anlatım vardı. Ama bu bir an sürdü. Pulheriya Aleksandrovna, Zosimov’a özellikle de dün gece otele kadar gelip kendilerini ziyaret edişinden dolayı teşekküre koyulmuştu.</p>
				<p class="normal">— Nasıl? –diye sordu Raskolnikov telaşlı,– Zosimov gece de mi geldi size? Demek yolculuğun üzerine siz de uyumadınız?</p>
				<p class="normal">— Ah, Rodya, bunların hepsi saat ikiye kadar olup bitti. Dunya’yla evde de ikiden önce yattığımız olmaz… </p>
				<p class="normal">Raskolnikov birden kaşlarını çatıp, başını öne eğerek:</p>
				<p class="normal">— Ona nasıl teşekkür edeceğimi doğrusu ben de bilemiyorum, –dedi–. Para konusunu bir yana bırakalım. –Zosimov’a döndü.– Bundan söz ettiğim için beni bağışlamanızı rica ederim… ama sizin özel ilginize nasıl hak kazandığımı da doğrusu bilmiyorum. Yani anlayamıyorum… ve… ve bu benim ağrıma da gidiyor, çünkü anlaşılmaz bir durum bu: Size düşüncelerimi açıkça söylüyorum…</p>
				<p class="normal">Zosimov zoraki bir gülümsemeyle:</p>
				<p class="normal">— Sinirlenmeyin canım, –dedi,– varsayın ki siz benim ilk hastamsınız; bizde mesleğe yeni başlayanlar ilk hastalarını öz çocuklarıymış gibi severler, hatta kimileri bunlara aşık bile olur. Bana gelince, doğrusu hasta yönünden pek zengin sayılmam.</p>
				<p class="normal">Raskolnikov, Razumihin’i göstererek:</p>
				<p class="normal">— Benden hakaret ve angaryadan başka hiçbir şey görmeyen şu adamdan ise hiç söz etmiyorum! </p>
				<p class="normal">— Amma atıyor ha! –diye bağırdı Razumihin.– Bakıyorum bugün pek duygulusun!</p>
				<p class="normal">Sezgisi biraz daha kuvvetli olsaydı, Razumihin, ortada duygululuk değil, hatta tam tersi bir durum olduğunu görecekti. Avdotya Romanovna’nın ise gözünden kaçmamıştı bu durum. Kardeşini büyük bir dikkatle, ilgiyle, kaygıyla izliyordu.</p>
				<p class="normal">Raskolnikov sabahtan beri ezberlemeye çalıştığı bir dersi tekrarlar gibi:</p>
				<p class="normal">— Size gelince anneciğim, –dedi,– sizden söz etmeye hele hiç cesaretim yok! Dün burada benim dönüşümü beklerken çektiğiniz acıları ancak bugün birazcık olsun anlayabildim. </p>
				<p class="normal">Raskolnikov bunları söyledikten sonra, birden gülümseyerek, ama hiçbir şey söylemeden ellerini kız kardeşine uzattı. Ama bu kez gülümsemesinde sahtelikten uzak bir duygu ışıldıyordu. Dunya, mutlu, minnettar, sevinç içinde ağabeysinin ellerini tuttu, sımsıcak sıktı. Dünkü tartışmadan yana ilk kez sesleniyordu ağabeyi kendisine. İki kardeşin bu sözsüz ve kesin barışmasını gören annenin yüzü sevinç ve mutlulukla parladı. </p>
				<p class="normal">Her şeyi hemen büyüten Razumihin, sandalyesi üzerinde çevik bir dönüş yaparak:</p>
				<p class="normal">— İşte ben onu bu yüzden severim, –dedi,– böyle davranışları vardır onun!..</p>
				<p class="normal">Pulheriya Aleksandrovna da kendi kendine, “Ne güzel yapar böyle şeyleri!” diye düşündü. “Ne soylu coşkunlukları var! Nasıl da incelikle ve kolayca çözümleyiverdi kız kardeşi ile arasındaki anlaşmazlığı! Tam zamanında elini uzatıp içtenlikle bakıvermesi yetti… Hem gözleri ne güzel öyle, bütün yüzü ne güzel!.. Hatta bir bakıma Dunya’dan bile güzel! Ama, yarabbi, üstündekiler ne öyle! Elbise diye giydiği şu şeylere bak! Afanasiy İvanoviç’in çırağı Vasya’nın bile üstü başı ondan daha düzgündür! Ah, onu nasıl kucaklamak, sarılıp ağlamak istiyorum… Ama korkuyorum… Korkuyorum… Öyle bir hali var ki… Oysa nasıl da sevecen konuşuyor, ama ben korkuyorum! Peki, ama niçin korkuyorum ben böyle?”</p>
				<p class="normal">Pulheriya Aleksandrovna düşüncelerine burada ara verip:</p>
				<p class="normal">— Ah, Rodya’cığım, –dedi.– Duneçka ile dün gece ne kadar mutsuz olduğumuzu bilemezsin! Şimdi artık her şey geçip gittiğine ve yeniden mutlu olduğumuza göre, anlatabilirim. Düşün ki, daha trenden iner inmez seni kucaklayabilmek için doğruca buraya koşup geliyoruz, derken o kadın… bak kendisi de buradaymış! Günaydın Nastasya!.. Demez mi ki, ateşler içinde yatıp dururken, doktordan habersiz kalkıp sokağa çıkmışsın!.. Sayıklamalı bir durumdaymışsın ve seni aramaya gitmişler… Ne hale geldiğimizi var düşün! Aklıma hemen Teğmen Potançikov’un o tüyler ürpertici ölümü geldi. Sen onu hatırlamazsın Rodya, babanın bir arkadaşıydı. O da tıpkı senin gibi ateşler içinde yatarken evden kaçmış ve bir kuyuya düşmüştü. Ancak ertesi gün çıkarabildilerdi kendisini kuyudan… Bize gelince, kuşkusuz olayı biraz büyüttük. Hemen Pyotr Petroviç’i bulup, hiç değilse onun yardımıyla… Çünkü biz burada yapayalnızız Rodya, kimsemiz yok…</p>
				<p class="normal">Pulheriya Aleksandrovna bu sözleri acıklı bir sesle söylemiş, ama sonra hemen susmuştu. Susmuştu, çünkü hepsi yeniden mutlu olmuşlardı ama, yine de Pyotr Petroviç’ten söz etmek hâlâ oldukça tehlikeli sayılırdı… Bunu hatırlamıştı.</p>
				<p class="normal">— Evet… Evet… bütün bunlar, kuşkusuz çok can sıkıcı şeyler… –diye mırıldandı Raskolnikov; ama öylesine dalgın ve kendinde değil gibiydi ki bunları söylerken, Duneçka şaşkın şaşkın bakakalmıştı. Sonra güçlükle hatırlamaya çalışıyormuş gibi devam etti.– Ve bir de şey… lütfen anneciğim ve sen Duneçka, bu sabah size gelmek istemediğimi, sizin buraya gelmenizi beklediğimi sanmayın.</p>
				<p class="normal">— Ne diyorsun sen Rodya? –diye bağırdı Pulheriya Aleksandrovna; o da şaşırmıştı.</p>
				<p class="normal">“Sanki bir görev yerine getirir gibi konuşuyor bizimle,” diye düşündü Dunya, “barışması da, özür dilemesi de bir görevi yerine getirir gibi… ya da bir dersi tekrarlıyor sanki…”</p>
				<p class="normal">— Kalkar kalkmaz size gelmek istiyordum, ama şu gömlek… Dün Nastasya’ya gömleğimdeki kanı yıkamasını söylemeyi unutmuşum… Bu yüzden ancak şimdi giyinebildim.</p>
				<p class="normal">Pulheriya Aleksandrovna telaşlanarak:</p>
				<p class="normal">— Kan mı? Ne kanı? –diye sordu.</p>
				<p class="normal">— Telaşlanmayın, önemli bir şey değil. Dün akşam sayıklayarak, kendimi bilmez bir halde dolaşırken, araba altında ezilmiş bir adama rastladım… bir memur…</p>
				<p class="normal">— Kendini bilmez bir halde mi?.. –diye Razumihin onun sözünü kesti.– Ama her şeyi hatırlıyorsun? </p>
				<p class="normal">Raskolnikov bu soruya özel bir dikkatle cevap verdi:</p>
				<p class="normal">— Doğru… En ince ayrıntılarına kadar hatırlıyorum hem de… Ama oraya niçin gittiğimi, bir davranışta niçin bulunduğumu, bir sözü niçin söylediğimi hatırlayamıyorum, nedenlerini açıklayamıyorum…</p>
				<p class="normal">— Bu çok bilinen bir durumdur, –diye Zosimov lafa karıştı.– Hareketlerin yerine getirilişi şaşılacak ustalıkta, hatta kurnazlıktadır, ama hareketlerin yönetimi çeşitli hastalıklı duygulardan kaynaklanır. Düşe benzer bir durum yani…</p>
				<p class="normal">“Beni deli sayması belki de benim için daha iyi…” diye düşündü Raskolnikov.</p>
				<p class="normal">Dunya, Zosimov’a kaygıyla bakarak:</p>
				<p class="normal">— Ama sağlıklı olanların da böylesi davranışları yok mu? –dedi.</p>
				<p class="normal">— Olmaz olur mu? Bu anlamda hepimiz bir parça deliyizdir. Şu küçük farkla ki, “hastalar” bizden biraz daha delidirler. Burada bu küçük noktanın altını çizmek gerekir. Kusursuz insanlara gelince, doğrusu bunlar hemen hemen yok gibidir. On binde, belki de yüz binde bir rastlanır böylelerine, üstelik de oldukça zayıf örnekler olarak…</p>
				<p class="normal">Pek sevdiği konuda gevezeliğe başlayan Zosimov’un ağzından kaçırıverdiği “deli” sözcüğü herkesin yüzünün buruşmasına yol açmıştı. Raskolnikov’sa dudaklarında hafif bir gülümsemeyle bütün bunlara aldırmıyormuş gibi dalgın dalgın oturuyordu. Gerçekte, bir şeyler düşünmekteydi.</p>
				<p class="normal">— Peki şu ezilen adam ne oldu? –diye bağırdı Razumihin.– Sözünü kestim, yarım kaldı!</p>
				<p class="normal">— Efendim? –dedi Raskolnikov uykudan uyanır gibi.– Ha… evet… Evine taşınmasına yardım ederken üstüm başım kan içinde kaldı… Bu arada, anneciğim, dün akşam bağışlanmaz bir şey yaptım! Gerçekten hiç kendimde değildim… Dün… bana gönderdiğiniz paranın hepsini… onun karısına verdim… Cenaze masrafları için… Dul kaldı… veremli… acınası bir durumda… üç küçük yetim… açlar… ev tamtakır… Bir de kızları var… Durumlarını görseydiniz, belki siz de verirdiniz… Yine de, özellikle de bu parayı nasıl sağladığınızı bildiğime göre, böyle davranmaya hiç hakkım olmadığını itiraf ederim. Bir insanın yardıma kalkışması için ilkin buna hakkı olması gerek. Yoksa, “Crevez, chiens, si vous n’etes pas contents!”<sup class="calibre2"><a href="sucveceza_split_052.html#footnote-600-27" id="footnote-600-27-backlink" name="footnote-600-27-backlink">[27]</a></sup>
 Gülümsedi. Öyle değil mi, Dunya?</p>
				<p class="normal">— Hayır, –dedi Dunya kesin bir tavırla,– hiç de öyle değil!</p>
				<p class="normal">— Sen de mi?.. Kasten böyle söylüyorsun! –Kardeşinin yüzüne neredeyse nefretle bakıyor, alayla gülümsüyordu.– Aklıma gelmeliydi!.. Doğrusu, övülmeye değer; hem senin için belki de daha iyi… İnsan bazen öyle bir sınıra gelir ki, onu aşamaz mutsuz olur; aşar, bu kez belki daha mutsuz olur!.. Hem bütün bunlar çok saçma şeyler!.. </p>
				<p class="normal">Elinde olmadan coşup biraz fazla ileri gittiğini düşünerek sinirli sinirli ekledi. </p>
				<p class="normal">— Ben, sadece, anneciğim, beni bağışlamanızı dilemek istemiştim… </p>
				<p class="normal">Kesik kesik konuşarak ve sertçe bitirdi sözlerini.</p>
				<p class="normal">Annesi sevinmişti: </p>
				<p class="normal">— Tamam, Rodya! Senin yaptığın her şeyin doğru ve güzel olduğuna inanırım ben!</p>
				<p class="normal">Raskolnikov’un dudakları tuhaf bir gülümsemeyle çarpıldı:</p>
				<p class="normal">— Hayır, inanmayın!</p>
				<p class="normal">Bir sessizlik oldu. Bütün bu konuşmalarda, bu sessizlikte, bu barışmada, hatta bu özür dilemede gergin bir şeyler vardı; herkes hissediyordu bunu.</p>
				<p class="normal">Göz ucuyla annesine ve kız kardeşine bakan Raskolnikov, “Sanki korkuyorlar benden” diye düşündü. Gerçekten de suskunluk uzadıkça Pulheriya Aleksandrovna’nın ürkekliği artıyordu.</p>
				<p class="normal">“Yokluklarında sanki seviyordum onları…” diye düşündü Raskolnikov.</p>
				<p class="normal">Pulheriya Aleksandrovna birden yerinden fırlayarak: </p>
				<p class="normal">— Biliyor musun, Rodya, –dedi,– Marfa Petrovna öldü!.. </p>
				<p class="normal">— Hangi Marfa Petrovna?</p>
				<p class="normal">— Canım, Marfa Petrovna… Svidrigaylova!.. Hani yazmıştım sana mektubumda…</p>
				<p class="normal">— Ha… evet… hatırlıyorum… Demek öldü? Gerçekten mi? –Uykudan uyanır gibiydi Raskolnikov, birden canlanmıştı.– Neden öldü?</p>
				<p class="normal">Pulheriya Aleksandrovna oğlunun gösterdiği ilgiden cesaretlenmişti; çabuk çabuk:</p>
				<p class="normal">— Düşünsene… –dedi.– Birdenbire ölüverdi. Hem de tam sana mektup yazdığım gün… Hatta tam mektubu yazdığım sırada… Düşünsene… Sanırım o korkunç adam neden olmuş ölümüne… Kötü dövmüş kadını!</p>
				<p class="normal">Raskolnikov, Dunya’ya dönerek:</p>
				<p class="normal">— Hep böyle miydi yaşamları? –diye sordu.</p>
				<p class="normal">— Hayır, tam tersine. Karısına karşı her zaman sabırlı, hatta sevecendi. Çoğu zaman karısının kaprislerini tam bir hoşgörüyle karşılardı. Yedi yıl boyunca bu böyle sürdü… Derken işte birden sabrı tükenivermiş…</p>
				<p class="normal">— Yedi yıl dayanabildiğine göre, demek ki pek de öyle korkunç bir adam değilmiş! Duneçka, sanırım sen adamı haksız bulmuyorsun?</p>
				<p class="normal">Duneçka neredeyse titreyerek:</p>
				<p class="normal">— Hayır, hayır! –dedi.– Korkunç biri o. Ondan daha korkuncunu düşünemem bile… </p>
				<p class="normal">Sonra kaşlarını çattı ve düşünceye daldı.</p>
				<p class="normal">— Olay sabahleyin olmuş, –diye Pulheriya Aleksandrovna yine çabuk çabuk sürdürdü sözlerini.– Olaydan sonra, öğle yemeğini yer yemez, kente gitmek için arabayı koşmalarını emretmiş… Çünkü böylesi durumlarda hep kente gitmek gibi bir alışkanlığı varmış. Söylediklerine göre, yemeğini büyük bir iştahla yemiş…</p>
				<p class="normal">— Dövülmüş olmasına rağmen mi?</p>
				<p class="normal">— …Hep böyle yaparmış… Yemeğini yer yemez, kente geç kalmamak için doğruca yıkanmaya gitmiş… Biliyor musun, belki de yıkanarak kendini tedavi ediyordu?.. Bir su kaynağı vardır onların orda, o da her gün bu kaynakta yıkanırmış… Ama o gün daha suya girer girmez, kalp krizinden ölüvermiş!</p>
				<p class="normal">Zosimov:</p>
				<p class="normal">— Elbette! –dedi.</p>
				<p class="normal">— Çok mu dövmüş kocası?</p>
				<p class="normal">— Fark eder mi? –dedi Dunya. </p>
				<p class="normal">Raskolnikov sinirli sinirli:</p>
				<p class="normal">— Hımm! Ne diye açtınız bu saçma konuyu anneciğim! –diye söylendi. </p>
				<p class="normal">— Ama, canım, ne konuşacağımı bilmiyorum ki! –sözleri döküldü Pulheriya Aleksandrovna’nın ağzından.</p>
				<p class="normal">Raskolnikov çarpık bir gülümsemeyle: </p>
				<p class="normal">— Ne o, –dedi,– yoksa korkuyor musunuz benden? </p>
				<p class="normal">Dunya doğruca kardeşinin gözlerinin içine bakarak:</p>
				<p class="normal">— Bak işte bu doğru! –dedi.– Annem merdivenleri çıkarken korkusundan haç bile çıkardı. </p>
				<p class="normal">Raskolnikov’un yüzü kramp girmiş gibi çarpıldı. Pulheriya Aleksandrovna telaşla atıldı:</p>
				<p class="normal">— Ah, Dunya, ne diyorsun! Lütfen gücenme, Rodya… Dunya, niçin böyle konuşuyorsun! Evet, ben, gerçekten de buraya gelirken, yol boyunca trende hep kavuşmamızı, neler konuşup söyleşeceğimizi düşledim durdum… Ve öyle mutluydum ki, yol nasıl tükendi, farkına bile varmadım! Ah, ne yapıyorum ben! Ben şimdi de mutluyum… Hayır Dunya, yanılıyorsun! Sana kavuştuğum, seni gördüğüm için öylesine mutluyum ki, Rodya…</p>
				<p class="normal">— Yeter anne! –dedi Raskolnikov heyecanla. Yüzüne bakmadan annesinin elini sıktı.– Daha oturup konuşacak bol zaman var önümüzde.</p>
				<p class="normal">Bunları söyledikten sonra birden şaşırdı, sapsarı kesildi: Yine o bir süre önceki korkunç duygu ölümcül soğukluğuyla gelip çökmüştü içine; şu anda korkunç bir yalan söylediğini, oturup bol bol konuşmak şöyle dursun, hiç kimseyle hiçbir zaman hiçbir şey konuşamayacağını anlamıştı. Öylesine acı verici bir düşünceydi ki bu, etkisi öylesine güçlüydü ki, bir an kendini, her şeyi unuttu, yerinden kalkıp kimseye bakmadan odadan dışarı çıktı.</p>
				<p class="normal">Razumihin onu kolundan yakalayarak:</p>
				<p class="normal">— Ne oluyorsun? –diye bağırdı.</p>
				<p class="normal">Raskolnikov yeniden içeri girdi, yerine oturdu, sessizce çevresine bakınmaya başladı; herkes kendisini şaşkınlıkla süzüyordu.</p>
				<p class="normal">Birden, hiç kimsenin beklemediği bir anda:</p>
				<p class="normal">— Ne can sıkıcı insanlarsınız! –diye bağırdı.– Bir şeyler söylesenize! Ne diye böyle oturup duruyorsunuz! Hadi, söyleyin bir şeyler! Bir şeyler konuşalım… Toplanıp bir araya geldik, ama susuyoruz… Hadi, bir şeyler…</p>
				<p class="normal">Pulheriya Aleksandrovna üst üste haç çıkararak: </p>
				<p class="normal">— Tanrı’ya şükür! –dedi.– Yine dün geceki hallerine girecek sanmıştım…</p>
				<p class="normal">Avdotya Romanovna kuşkulu kuşkulu:</p>
				<p class="normal">— Neyin var Rodya? –diye sordu.</p>
				<p class="normal">— Hiçbir şey… –Birden gülümsedi.– Aklıma bir şey geldi de…</p>
				<p class="normal">Zosimov divandan kalkarak:</p>
				<p class="normal">— Eh, madem hiçbir şey, öyleyse iyi… Ben de sanmıştım ki… –diye mırıldandı.– Neyse, benim artık gitmem gerek… Belki yine uğrarım… tabii eğer yerinde bulabilirsem…</p>
				<p class="normal">Odadakileri selamlayarak çıktı. Pulheriya Aleksandrovna:</p>
				<p class="normal">— Ne iyi adam! –diye mırıldandı. </p>
				<p class="normal">Raskolnikov birden:</p>
				<p class="normal">— Evet, çok iyi, bilgili, akıllı, olağanüstü bir adam… –dedi. O ana dek onda görülmemiş bir canlılıkla, çabuk çabuk konuşuyordu.– Kendisiyle hastalanmazdan önce de karşılaşmıştım, ama nerede olduğunu hatırlayamıyorum… Herhalde bir yerlerde… Bakın bu da iyi bir adamdır! </p>
				<p class="normal">Başıyla Razumihin’i gösterdi, sonra Dunya’ya dönerek,</p>
				<p class="normal">— Nasıl, Dunya, hoşuna gidiyor mu Razumihin? –diye sordu ve birden gülmeye başladı.</p>
				<p class="normal">— Evet, çok, –dedi Dunya.</p>
				<p class="normal">Müthiş utanan ve kıpkırmızı kesilen Razumihin:</p>
				<p class="normal">— Of, amma saçma adamsın ha! –dedi ve sandalyesinden kalktı.</p>
				<p class="normal">Pulheriya Aleksandrovna gülümsedi, Raskolnikov’sa gürültülü bir kahkaha atarak: </p>
				<p class="normal">— Nereye böyle? –dedi.</p>
				<p class="normal">— Ben de gidiyorum… İşim var.</p>
				<p class="normal">— Hiçbir işin yok. Otur oturduğun yerde! Zosimov gitti, senin de gitmen gerekti! Hayır, gitme… Saat kaç? On iki oldu mu? O ne güzel saat öyle Dunya! Ne diye sustunuz yine? Hep ben konuşuyorum!..</p>
				<p class="normal">— Marfa Petrovna’nın armağanı, –dedi Dunya.</p>
				<p class="normal">— Ve çok pahalı bir saat, –diye ekledi Pulheriya Aleksandrovna</p>
				<p class="normal">— Ne büyük öyle! Pek kadın saatine benzemiyor!</p>
				<p class="normal">— Ben böylesini seviyorum.</p>
				<p class="normal">“Demek nişanlısının armağanı değil”, diye düşündü Razumihin ve nedense sevindi.</p>
				<p class="normal">Raskolnikov:</p>
				<p class="normal">— Oysa ben Lujin’in armağanı sanmıştım, –dedi.</p>
				<p class="normal">— Hayır, Lujin daha Duneçka’ya hiçbir şey armağan etmedi.</p>
				<p class="normal">— A–a–a! Hatırlıyor musunuz, anneciğim, bir zamanlar aşık olmuştum ve ben de evlenecektim? </p>
				<p class="normal">Annesine bakarak söylediği bu sözler öylesine beklenmedik, ses tonu öylesine tuhaftı ki, Pulheriya Aleksandrovna çok şaşırdı; bir Duneçka’ya, bir Razumihin’e bakarak:</p>
				<p class="normal">— Ah, canım, evet! –dedi.</p>
				<p class="normal">— Hımm! Evet! Size bunu nasıl anlatsam? Kendim bile çok az hatırlayabiliyorum. Hastalıklı bir kızcağızdı… –Raskolnikov yine dalgınmış gibiydi, gözleri yerde sürdürdü sözlerini.– Hem de esaslı hastaydı. Yoksullara sadaka vermeyi sever ve hep manastıra kapanmayı düşlerdi. Hatta bir gün bana bundan söz ederken gözünden yaşlar boşanmıştı… Evet, evet… Hatırlıyorum… Çok iyi hatırlıyorum… Çirkince bir kızdı. Doğrusu, ona niçin tutulduğumu da bilmiyorum… Belki de hep hasta olduğu için… Hastalığının üstüne bir de topal ya da kambur olsaydı, sanırım onu daha da severdim… –Dalgın, gülümsedi.– Bir tür bahar sarhoşluğuydu…</p>
				<p class="normal">Dunya heyecanla:</p>
				<p class="normal">— Hayır; bu yalnızca bir bahar sarhoşluğu değildi, –dedi.</p>
				<p class="normal">Raskolnikov gergin bir dikkatle baktı kız kardeşine, ama onu ya duymamış ya da duymuş ama sözlerini anlamamıştı. Sonra derin bir dalgınlık içinde kalkıp annesini öptü, yeniden yerine oturdu.</p>
				<p class="normal">Pulheriya Aleksandrovna duygulanmıştı: </p>
				<p class="normal">— Sen onu hâlâ seviyorsun! –dedi.</p>
				<p class="normal">— Onu mu? Şimdi de mi? Ha, evet… siz ondan söz ediyorsunuz! Hayır! Şimdi bütün bunlar bir başka dünyaya ait şeyler… Hem de ne zamandan beri… Aslında çevremdeki her şey sanki buralara ait şeyler değilmiş gibi…</p>
				<p class="normal">Odadaki herkese dikkatle baktı.</p>
				<p class="normal">— Sizler de öyle… binlerce verstlik bir uzaklıktan bakıyor gibiyim size… İyi ama, ne demeye bunlardan söz ediyoruz şimdi? Ve siz niçin soruşturup duruyorsunuz?</p>
				<p class="normal">Can sıkıntısıyla söylediği bu son sözlerden sonra sustu, tırnaklarını kemirerek yeniden düşünceye daldı. Odanın ağır sessizliğini Pulheriya Aleksandrovna bozdu. Birden:</p>
				<p class="normal">— Ne kötü bir odan var, Rodya? –dedi.– Oda değil, bir mezar sanki! Eminim, sen biraz da bu odadan dolayı böyle melankolik oldun…</p>
				<p class="normal">Raskolnikov dalgın dalgın:</p>
				<p class="normal">— Oda?.. –dedi.– Ha, evet… odanın da çok payı var tabii… Bunu ben de düşündüm… –Sonra birden tuhaf tuhaf gülümseyerek ekledi.– Şu anda söylediğiniz şeyin ne şaşılası bir düşünce olduğunu bir bilseydiniz anneciğim!</p>
				<p class="normal">Biraz daha geçseydi, bu topluluk, bu ana, oğul, kardeş görüşmesi, bu içten aile söyleşisi, herhangi bir şey konuşmanın kesin olarak imkansızlaşması yüzünden Raskolnikov için artık dayanılmaz bir hal alacaktı.</p>
				<p class="normal">Ancak, şu ya da bu biçimde çözülmesi gereken, ama bugün çözülmesi gereken, ertelenemez bir sorun vardı. Bu sabah, daha yataktan kalktığında böyle karar vermişti Raskolnikov. İşte şu anda, bir kurtuluş gibi bu sorunun varlığına seviniyordu.</p>
				<p class="normal">Ciddi, kupkuru bir sesle:</p>
				<p class="normal">— Bak, Dunya, –dedi,– dün için tabii senden özür diliyorum. Ama temelde düşüncelerimden caymadığımı sana hatırlatmayı da borç bilirim. Ya ben, ya Lujin! Ben alçaksam alçağım, ama sen olmamalısın. Birimizin olması yeter. Eğer Lujin’le evlenirsen, bir daha benim kardeşim değilsin.</p>
				<p class="normal">Pulheriya Aleksandrovna acılı bir sesle haykırdı: </p>
				<p class="normal">— Rodya, Rodya! Ama bütün bunlar yine dün akşamki şeyler! Ve niçin durmadan kendine alçak deyip duruyorsun? Dayanamıyorum buna! Dün de aynı şeyi yapmıştın…</p>
				<p class="normal">— Ağabey, –dedi Dunya, tıpkı onunki gibi ciddi, kupkuru bir sesle.– Bu konuda bir yerde yanılıyorsun. Dün gece uzun uzadıya düşündüm ve nerede yanıldığını buldum. Sorun şu: Sanırım sen benim birileri için kendimi feda ettiğimi düşünüyorsun. Bu hiç de böyle değil. Ben kendim için evleniyorum, çünkü kendim de güç durumdayım; ama evliliğimin yakınlarıma bir yararı dokunursa, bundan hiç kuşkusuz hoşnut olurum. Ne var ki, beni bu kararı almaya iten ana neden bu değil…</p>
				<p class="normal">Raskolnikov öfkesinden tırnaklarını kemirerek, “Yalan söylüyor!” diye düşündü. “Ne de kibirli! Bu işi bize iyilik etmek için yaptığını itiraf etmiyor! Ah sizi aşağılık insanlar! Nefret eder gibi seviyorlar… Ah, hepsinden nasıl da tiksiniyorum!”</p>
				<p class="normal">— Kısacası, –diye devam etti Dunya,– ben Pyotr Petroviç’le evleniyorum, çünkü iki kötüden daha az kötü olanı seçiyorum. Benden beklediği her şeyi dürüstlükle yerine getirmek niyetindeyim, böylece de onu aldatmış olmayacağım… İyi ama, niçin gülüyorsun?</p>
				<p class="normal">Dunya’nın gözlerinde öfke kıvılcımları tutuştu. </p>
				<p class="normal">— Demek, –dedi Raskolnikov zehir gibi bir gülümseyişle,– senden beklediği her şeyi yerine getireceksin?</p>
				<p class="normal">— Belli bir ölçüye kadar. Pyotr Petroviç’in beni isteyiş biçiminden, bu konuda tuttuğu yoldan, ona gerekli olan şeyleri hemen anladım. Kuşkusuz kendine değer veriyor, hatta belki biraz fazla değer veriyor, ama öyle umuyorum ki, bana da bir değer veriyor. Yine niye güldün?</p>
				<p class="normal">— Ya sen niçin öyle kıpkırmızı kesildin? Yalan söylüyorsun kardeşçiğim, bile bile yalan söylüyorsun; yalnızca düşüncelerini bana kabul ettirebilmek, yalnızca o kadın inadın yüzünden yalan söylüyorsun!.. Sen Lujin’e saygı duyamazsın: Ben onu gördüm, onunla konuştum. Demek oluyor ki, sen kendini para için satıyorsun ve demek oluyor ki, şöyle ya da böyle, aşağılık bir davranış içindesin. Ama hiç değilse hâlâ kızarabiliyor olmana sevindim!</p>
				<p class="normal">Bütün soğukkanlılığını yitiren Dunya:</p>
				<p class="normal">— Hayır, yalan söylemiyorum! –diye bağırdı.– Bana değer verdiğine inanmasaydım, onunla evlenmezdim; ona saygı duyacağıma kesinlikle inanmasam, yine onunla evlenmezdim. Bereket versin onun bana değer verdiğine, hem de daha bugünden inanabilirim. Ve böyle bir evlilik hiç de alçaklık değildir! Böyle bir evlilik alçaklık olsaydı, yani sen haklı olsaydın bile, benimle böyle konuşman acımasızlık değil mi? Neden belki kendinde de bulunmayan bir kahramanlık bekliyorsun benden? Bu despotluktur, zorbalıktır! Benim bu davranışımdan zarar gören biri varsa, o da benim… Daha kimseyi öldürmüş değilim! Rodya! Bana niçin öyle bakıyorsun? Neden öyle sapsarı kesildin? Rodya, neyin var? Rodya, canım!..</p>
				<p class="normal">Pulheriya Aleksandrovna:</p>
				<p class="normal">— Aman Tanrım! Sonunda çocuğu bayılacak hale getirdin! –diye bağırdı.</p>
				<p class="normal">— Yok… bir şeyim yok… saçma!.. Biraz başım döndü, o kadar. Bayılma falan değil… Bir bayılmadır tutturmuşsunuz!.. Hım! Evet… Ne diyecektim?.. Ha… nasıl inanabilirsin ona saygı göstereceğine, onun da sana değer verdiğine? Böyle söylemiştin, değil mi? Sanırım, “hem de daha bugünden,” demiştin? Yoksa yanlış mı duydum?</p>
				<p class="normal">— Anneciğim, Pyotr Petroviç’in mektubunu göstersenize ağabeyime.</p>
				<p class="normal">Pulheriya Aleksandrovna titreyen ellerle mektubu uzattı. Raskolnikov merakla mektubu aldı. Ama açmadan önce, birden şaşkınlık içinde Duneçka’ya baktı. Aklına yeni gelen bir düşünceyle şaşırmış gibiydi; ağır ağır:</p>
				<p class="normal">— Tuhaf! –dedi.– Ne demeye böyle çırpınıp duruyorum? Bütün bu bağırış çağırışlar ne için? Kiminle istiyorsan, evlen! </p>
				<p class="normal">Kendi kendine konuşur gibi söylemişti bu sözleri, ama yüksek sesle söylemişti; şaşırmış gibi bir süre kız kardeşine bakakalmıştı.</p>
				<p class="normal">Yüzünde aynı şaşkınlık anlatımıyla sonunda mektubu açtı; ağır ağır, dikkatle okumaya başladı. İki kez okudu. Pulheriya Aleksandrovna son derece tedirgindi; yalnız o değil, herkes bir şeyler bekler gibiydi.</p>
				<p class="normal">— Şaşılacak şey doğrusu… –dedi özel olarak kimseye seslenmeden; küçük bir duraksamadan sonra mektubu annesine verdi.– Davalara giriyor, avukat, konuşması da… havalı, ama nasıl da cahilce yazıyor!</p>
				<p class="normal">Herkes oturduğu yerde kıpırdandı; bu hiç beklemedikleri bir şeydi.</p>
				<p class="normal">Razumihin kesik kesik:</p>
				<p class="normal">— Hepsi böyle yazar onların, –dedi.</p>
				<p class="normal">— Sen de okudun mu?</p>
				<p class="normal">— Evet.</p>
				<p class="normal">Pulheriya Aleksandrovna, utanmış:</p>
				<p class="normal">— Biz gösterdik Rodya’cığım, –dedi,– bu sabah… danışmak istedik…</p>
				<p class="normal">Razumihin onun sözünü kesti:</p>
				<p class="normal">— Mahkeme ağzı… Mahkeme kâğıtları hâlâ hep böyle yazılır…</p>
				<p class="normal">— Mahkeme ağzı mı? Evet, tam da öyle… Ne pek öyle cahilce, ne de fazla edebi… işadamı ağzı! </p>
				<p class="normal">Ağabeysinin takındığı bu yeni tavırdan biraz alınan Avdotya Romanovna:</p>
				<p class="normal">— Pyotr Petroviç de gizlemiyor iyi bir öğrenim görmediğini, –dedi,– hatta kendi kendini yetiştirmiş olduğu için övünüyor.</p>
				<p class="normal">— Eğer övünüyorsa, haksız sayılmaz. Zaten ben de buna karşı çıkıyor değilim. Ama sen, kardeşim, koca mektuptan dura dura yalnız biçem konusu üzerinde durduğum ve böyle sudan görüşler ileri sürdüğüm için, sanırım bana kızdın; böyle ıvır zıvır şeylerden söz etmemi de sırf seni kızdırmak istememle açıklıyorsundur… Ama değil. Biçem konusunda şu anda hiç de gereksiz sayılmayacak bir şey geldi aklıma. “Suçu kendinizde aramanız” diye bir cümlesi var. Özellikle konulmuş, açık, anlamlı bir cümle… Bir de gözdağı var: Ben gelirsem, kalkıp gidecekmiş… Bu gözdağının, eğer uysallıkla sözlerini dinlemezseniz, üstelik de sizleri ta buraya, Petersburg’a kadar çağırmışken, ikinizi de bir başınıza bırakacağı korkutmasından bir farkı var mı? Lujin’in yazdığı bu sözleri, diyelim şu adam yazsaydı (başıyla Razumihin’i gösterdi) ya da Zosimov yazsaydı ya da içimizden herhangi biri yazsaydı, yine böyle kızabilir miydik? </p>
				<p class="normal">Duneçka canlanarak:</p>
				<p class="normal">— Hayır, –dedi,– bu düşüncelerin son derece safça dile getirildiğini ve Pyotr Petroviç’in, belki de yazma konusunda bir usta olmadığını çok iyi anlamış bulunuyorum. Düşüncelerine hak veriyorum. Oysa ben sanıyordum ki…</p>
				<p class="normal">— Mahkeme ağzıyla yazılmış. Mahkeme ağzıyla da başka türlü yazmak mümkün değildir. Belki onun istediğinden biraz daha kaba olmuş… Aslında, sanırım, seni biraz hayal kırıklığına uğratacağım: Bu mektupta bir şey daha var, bir kara çalma… Üstelik de epey alçakça… Ben dün paraları veremli bir kadına, zavallı bir dula, “cenaze masrafı bahanesiyle” değil, düpedüz cenaze masrafı olarak verdim. Sonra, yine onun yazdığı gibi, “uygunsuz yoldaki kızına” değil (ki kızı ömrümde ilk kez o gün, orada görüyordum), doğrudan doğruya dul kadının kendine verdim. Ben bütün bunlardan, bana kara çalmak ve sizinle aramı açmak gibi fazla acelece bir istek görüyorum. Tabii yine mahkeme ağzıyla, yani amacını biraz fazlaca açığa vuran bir ağız ve yine fazla saf bir acelecilikle… Akıllı bir adam, ama akıllıca davranabilmek için yalnızca akıl yetmiyor. Bütün bunlar bize onun portresini çiziyor… ve ben… onun sana fazlaca değer verdiğini sanmıyorum. Bunları sana öğüt olsun diye söylüyorum, çünkü içtenlikle senin iyiliğini istiyorum…</p>
				<p class="normal">Dunya karşılık vermedi; kararını ta ne zaman vermişti o, hele bir akşam olsundu…</p>
				<p class="normal">Oğlunun sözlerine birdenbire sinen bu resmi tondan tedirginliği daha da artan Pulheriya Aleksandrovna:</p>
				<p class="normal">— Peki, senin kararın ne Rodya? –diye sordu. </p>
				<p class="normal">— Ne “karar”ı?</p>
				<p class="normal">— Pyotr Petroviç senin gelmemeni, gelirsen kendisinin gideceğini yazıyor… Bu durumda sen… nasıl davranacaksın?</p>
				<p class="normal">— Bu konuda karar vermek bana düşmez. Eğer Pyotr Petroviç’in isteğini aşağılayıcı bulmuyorsanız, ilkin size düşer. Sonra yine bu isteği aşağılayıcı bulmuyorsa, Dunya’ya düşer… –Durdu, kupkuru bir sesle ekledi.– Bana gelince, sizin için en uygunu nasılsa, öyle davranırım.</p>
				<p class="normal">— Duneçka kararını verdi bile, –dedi Pulheriya Aleksandrovna çabuk çabuk.– Ben de tümüyle ona katılıyorum.</p>
				<p class="normal">— Bizdeki bu görüşmede senin de ne olursa olsun bulunmanı rica etmeye karar vermiştim Rodya, –dedi Dunya.– Bu konuda çok ısrarlıyım. Gelecek misin? </p>
				<p class="normal">— Geleceğim.</p>
				<p class="normal">Dunya, Razumihin’e dönerek:</p>
				<p class="normal">— Akşam saat sekizde sizin de bizde bulunmanızı rica edeceğim, –dedi.– Anne ben onu da çağırıyorum.</p>
				<p class="normal">— Çok güzel yapıyorsun Duneçka! Nasıl karar verdiyseniz, öyle olsun! Doğrusu çok hafifledim; yalandan, yapmacıktan hiç hoşlanmam… Gerçeği olduğu gibi söylememiz çok daha iyi olacak… Şimdi artık ister gücen, ister gücenme Pyotr Petroviç!</p>
				</body>
</html>