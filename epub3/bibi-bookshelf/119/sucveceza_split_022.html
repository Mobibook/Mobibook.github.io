<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_23">II</h2>
				<p class="normal">Ertesi gün sekize doğru epey kaygılı uyandı Razumihin ve birden kendini öngöremediği pek çok kuşku ve kararsızlıkların ortasında buluverdi. Bir gün gelip de bir sabah bu şekilde uyanabileceği, kırk yıl düşünse aklına gelmezdi. Dün olup bitenleri en küçük ayrıntılarına kadar hatırlıyor, daha öncekilere hiç benzemeyen, hiç bilmediği, yepyeni ve olağanüstü bir etkinin altında bulunduğunu anlıyordu. Anladığı bir şey daha vardı: Kafasında doğan şey, gerçekleşmesi olanaksız bir düştü; o derece gerçekleşemez bir düştü ki bu, hatta delikanlı böyle bir şeyi aklından geçirebildiği için utanç duymaya başlamıştı. Bu nedenle hemen kendini “dünkü lanetli günden” miras kalan çok daha önemli birtakım kaygılara, çok daha önemli başka konulara kaptırdı.</p>
				<p class="normal">“Alçak ve iğrenç” bir insan durumuna düşmüş olması, dünle ilgili en korkunç anısıydı. Ama kendini böyle hissetmesi yalnızca sarhoş olması nedeniyle değildi. Kızla nişanlısı arasındaki ilişkiyi doğru dürüst bilmemesine, adamı hemen hiç tanımamasına rağmen, aptalca, bir kıskançlık duygusuna kapılarak ve kızın durumundan yararlanarak nişanlısı hakkında ileri geri sözler etmesi, adama sövmesi onu bu duruma düşürmüştü. Sonra adam hakkında böylesine düşüncesizce ve alelacele yargılarda bulunmaya hakkı var mıydı? Ve ondan düşüncesini soran olmuş muydu? Her şey bir yana Avdotya Romanovna gibi bir yaratık kendisine layık olmayan bir adama parası için varır mıydı? Demek ki, adamın birtakım erdemleri vardı? Pansiyon mu? İyi ama, nereden bilsindi adam bu pansiyonun o biçim bir yer olduğunu? Hem onlar için ayrıca bir ev de tutmamış mıydı?.. Tüh, nasıl da alçalmıştı! Sarhoş oluşuyla mı temize çıkaracaktı kendisini? İyi ama, bu kendisini daha da alçaltan, aptalca bir mazeret olmaz mıydı? İçkideydi tüm gerçek ve olanca çıplaklığıyla kendini göstermişti; “yani incelikten yoksun, kıskanç bir yüreğin olanca çirkefliği ortaya çıkmıştı!” Hem böylesi bir hayale kendini kaptırmaya nasıl cesaret edebilmişti? Böyle bir kızın yanında kendisi neydi ki? Kavgacı bir sarhoş ve dünkü palavracı değil mi? “Bundan daha gülünç ve küstah bir karşılaştırma olabilir mi?” Razumihin bu düşünce ile kıpkırmızı kesildi; tam bu sırada, sanki inadınaymış gibi, dün merdivenlerde Raskolnikov’un ev sahibesinin onu Avdotya Romanovna’dan kıskanabileceğini söylediğini hatırladı… Hayır, bu kadarı da fazlaydı artık! Razumihin olanca gücüyle mutfaktaki ocağa bir yumruk indirdi. Öyle sert vurmuştu ki, ocağın bir tuğlası kırıldı, eli de yaralandı.</p>
				<p class="normal">Bir dakika kadar sonra, kendini aşağılarcasına,</p>
				<p class="normal">— Hiç kuşkusuz, –diye mırıldandı,– yaptığım bütün bu rezillikleri ne şimdi, ne de hiçbir zaman onlara unutturabilirim… Öyleyse bu konu üzerinde düşünmem de gereksiz… Oraya sessizce gidip… görevlerimi sessizce yerine getiririm… özür falan dilememeliyim… hiçbir şey konuşmak da yok… ve… ve tabii artık her şey de mahvoldu!</p>
				<p class="normal">Bununla birlikte giyinirken elbisesine her zamankinden daha büyük özen gösterdi. Başka elbisesi yoktu, ama olsaydı da herhalde giymezdi, “kasten giymezdi”. Ama böyle derbeder ve rezil bir durumda da kalamazdı: Başkalarının, üstelik de kendisinin yardımına gereksinim duyan, onu yanlarına çağıran insanların duygularını hiçe saymaya hakkı yoktu. Elbisesini özenle fırçaladı. Gömleği zaten fena sayılmazdı: Titizdi gömlek konusunda.</p>
				<p class="normal">Yıkanırken de çok özenliydi: Nastasya’da sabun varmış, saçlarını, boynunu, özellikle de ellerini özenerek yıkadı. Tıraş olma konusuna gelince (Praskovya Pavlovna’nın rahmetli kocasından kalma çok güzel usturaları vardı) aşırı katı bir tavırla olumsuz karar verdi: “Sakallı kalayım daha iyi! Yoksa benim… şey için tıraş olduğumu sanırlar… Kesinlikle öyle sanırlar! Yok, dünyada tıraş olmam!”</p>
				<p class="normal">— Ve… en önemlisi de kaba, pis bir adam olduğunu, davranışlarının bayağı olduğunu söyleyeceklerdir. Diyelim ki… evet, belki namuslu bir insansın, ama namuslu bir insanım diye övünülür mü hiç? Herkes namuslu olmak zorunda değil midir? Hatta temiz bir insan… Kaldı ki, –kendin de hatırlıyorsun bunu– senin de ufak tefek bazı numaraların olmadı değil. Gerçi bunlar alçakça işler değildi, ama olsun!.. Oysa kafandan neler geçiyordu! Bütün bunları Avdotya Romanovna ile yan yana koy bakalım! Vay anasına! Eeh, ne yapayım yani! İnadıma böyle pis, salaş bir insan olarak kalacağım, tükürmüşüm! Hatta daha da beter olacağım!</p>
				<p class="normal">Geceyi Praskovya Pavlovna’nın salonunda geçiren Zosimov, onu böyle kendi kendine konuşurken buldu.</p>
				<p class="normal">Doktor evine gidiyordu, yalnız daha önce hastaya bir göz atmak istemişti. Razumihin ona hastasının bir köstebek gibi uyuduğunu bildirdi. Doktor da kendiliğinden uyanıncaya dek hiç ellememelerini söyledi. Saat on bire doğru uğrayıp, kendisi de ayrıca yoklayacaktı.</p>
				<p class="normal">— Tabii evde bulabilirsem, –diye ekledi.– Allah kahretsin! Bir doktor hastasına söz geçiremezse, onu nasıl tedavi edebilir? Biliyor musun, o mu onlara gidecek, yoksa onlar mı buraya gelecekler?</p>
				<p class="normal">Sorunun amacını anlayan Razumihin:</p>
				<p class="normal">— Sanırım onlar buraya gelecekler, –dedi.– Aile sorunlarını görüşeceklerdir herhalde… Ben çıkar giderim. Sense doktor olarak, kalmak hakkına kuşkusuz benden daha çok sahipsin.</p>
				<p class="normal">— Papaz değilim ben; uğrayıp hemen gideceğim, zaten işim başımdan aşkın!</p>
				<p class="normal">Razumihin kaşlarını çatarak:</p>
				<p class="normal">— Canımı sıkan bir şey var, –diye onun sözünü kesti,– dün gece yürürken, sarhoşlukla ağzımdan saçma sapan bir şeyler kaçırdım sanıyorum… Bu arada, senin onun çıldırmaya eğilimli olduğundan korktuğunu da söyledim…</p>
				<p class="normal">— Dün aynı gevezeliği kadınlara da yapmışsın.</p>
				<p class="normal">— Aptallık ettiğimi biliyorum! İstersen döv beni! Ama gerçekten bu konudaki düşüncen kesin mi?</p>
				<p class="normal">— Saçma! Nereden kesin düşüncem olacak? Beni ona götürürken, sen kendin bir saplantılı gibi anlattın onu. Öte yandan biz de dün işi büsbütün kızıştırdık… Daha doğrusu sen… şu boyacı hikayelerinle… Belki de bu yüzden aklını kaçıran bir adamın yanında açılan konuya bak! Eğer karakolda olup bitenleri, serserinin birinin şu malum şüphe ile onu incittiğini ayrıntılarıyla biliyor olsaydım, dünkü konuşmalara kesinlikle izin vermezdim. Zaten bu saplantılılar damladan derya yaratırlar, kuruntularını gerçek sanırlar. Hatırlayabildiğim kadarıyla, dün Zamyotov’un anlattıklarıyla benim için sorunun yarısı aydınlanmış bulunuyor. İşte böyle! Bir olay biliyorum: Kırk yaşlarında bir kuruntulu, sofra başında sekiz yaşında bir çocuğun şakalarına dayanamayarak çocuğu boğazlamış. Burada ise paçavralar içinde bir genç, küstah bir polis, başlangıç halinde bir hastalık ve bir şüphe ile karşı karşıyayız! Şüphe edilen kişi de kim? Çıldırma kertesine varmış bir kuruntulu!.. Üstelik de müthiş kibirli, müthiş kendini beğenmiş! Hastalığın çıkış noktası da belki buradadır! Allah kahretsin! Şu Zamyotov, evet, sevimli bir çocuk ne var ki, hım… dün akşam oturup bütün bunları anlatması çok gereksizdi. Gevezeliğin böylesine pes doğrusu!</p>
				<p class="normal">— Anlatıp da kime anlattı sanki? Seninle bana değil mi?</p>
				<p class="normal">— Porfiri’yi de unutma.</p>
				<p class="normal">— E, ne olmuş Porfiri’ye?</p>
				<p class="normal">— Aklıma gelmişken; şunlara, anneyle kıza sözün geçerse eğer, söyle, çok dikkatli davransınlar bugün Rodya’ya…</p>
				<p class="normal">Razumihin isteksizce:</p>
				<p class="normal">— Onlar anlaşır, –dedi.</p>
				<p class="normal">— Sonra, Lujin’den ne istiyor bu oğlan Allah aşkına? Besbelli hali vakti yerinde bir adam, sonra kızın da ondan pek nefret eder bir hali yok… Bunlar beş parasızlar galiba, öyle değil mi?</p>
				<p class="normal">— Ne diye ağzımı arayıp duruyorsun? –Razumihin sinirlenmişti.– Beş parasızlar mı, değiller mi, nereden bileyim ben? Kendin sor, belki bir şeyler öğrenebilirsin…</p>
				<p class="normal">— Tüh! Bazen nasıl da aptal oluyorsun! Geceki sarhoşluğunu hâlâ atamamışsın… Hadi hoşça kal! Konukseverliğinden ötürü Praskovya Pavlovna’ya tarafımdan teşekkür et. Odasına kapandı; kapısının arkasından kendisine “bonjur!” dedim, karşılık vermedi. Oysa saat yedide kalkmıştı, mutfaktan semaverini getirdiklerini gördüm, ama kendilerinin yüzünü görmek şerefine eremedim…</p>
				<p class="normal">Razumihin saat tam dokuzda Bakaleyev’in pansiyonundaydı. Kadınların ikisi de ne zamandır sinirli bir sabırsızlıkla bekliyorlardı kendisini. Saat yedide, hatta belki de daha erken kalkmışlardı. Razumihin bir karış suratla içeri girdi, beceriksizce bir selam verdi ve hemen bu davranışından dolayı kendine içerledi. Anneyi hiç hesaba katmamıştı: Pulheriya Aleksandrovna ona doğru atılıp ellerini yakalamış, neredeyse öpecekti. Razumihin ürkek ürkek Avdotya Romanovna’ya baktı: Bu gururlu yüzde bile şu anda alaycı bakışlar, elde olmayan, iyi gizlenmemiş bir hor görme yerine, öyle bir minnet ve dostluk anlatımı, öylesine hiç beklemediği bir saygı anlatımı vardı ki, sövgüyle karşılansa belki Razumihin için daha kolay olurdu. Oysa şu anda içinde bulunduğu durum son derece utanç vericiydi. Bereket versin konuşacak hazır bir konusu vardı; o da dört elle buna sarıldı.</p>
				<p class="normal">Oğlunun “daha uyanmadığını” ama “her şeyin yolunda olduğunu” öğrenen Pulheriya Aleksandrovna bunun daha iyi olduğunu, “çünkü oraya gitmeden önce Razumihin’le konuşmak istediğini, hem de bunu çok, çok istediğini” bildirdi. Bundan sonra kahvaltı ve Razumihin’in kahvaltıya daveti konusu görüşüldü; hanımlar Razumihin’i beklerken kahvaltı etmemişlerdi. Avdotya Romanovna zili çaldı, zil sesine hırpani kılıklı biri geldi, kendisine çay getirmesini söylediler, ama servis öylesine kötü, her şey öylesine pisti ki, kadınlar çok utandılar. Razumihin otel için okkalı bir küfür savuracaktı ki, Lujin’i hatırlayıp sustu, utanmıştı, Sonunda Pulheriya Aleksandrovna kendisini ardı arkası kesilmez bir biçimde soru yağmuruna tutunca, buna pek sevindi.</p>
				<p class="normal">Bu sorulara cevap verirken, hiç durmadan sözleri yeni sorularla kesilerek tam kırk beş dakika boyunca Rodion Romanoviç’in son bir yıllık yaşamı üzerine bilebildiği başlıca ve en gerekli olayları anlattı; sözlerini hastalığıyla ilgili ayrıntılı bilgilerle bitirdi. Ancak, atlanması gereken her şeyi, bu arada polis karakolunda geçenleri bütün sonuçlarıyla birlikte atlamıştı. Kadınlar anlattıklarını büyük bir ilgiyle dinlemişlerdi; ama o artık anlatacaklarını bitirdiğini ve dinleyicilerini tatmin ettiğini düşünürken, onlar için bu hikayenin daha başlangıcına bile girilmemiş olduğu ortaya çıktı.</p>
				<p class="normal">Pulheriya Aleksandrovna sözcükleri yutarcasına: </p>
				<p class="normal">— Söylesenize, –dedi,– söylesenize, siz… ah, özür dilerim, daha adınızı bile bilmiyorum?</p>
				<p class="normal">— Dmitri Prokofiç.</p>
				<p class="normal">— Evet, Dmitri Prokofiç, çok, çok bilmek isterdim… yani genel olarak… onun… şeylere nasıl baktığını… yani… bilmem ki nasıl anlatsam size; en iyisi şöyle diyeyim: Nelerden hoşlanır, nelerden hoşlanmaz? Her zaman böyle sinirli midir? Sonra, eğer söyleyebilmeniz mümkünse, arzuları, hayalleri nelerdir? Şu anda onu özellikle etkileyen şey nedir? Tek kelime ile isterdim ki…</p>
				<p class="normal">— Ah, anneciğim! –dedi Dunya.– Bütün bu sorularınıza birdenbire nasıl cevap verilebilir?</p>
				<p class="normal">— Ah Tanrım! Onu böyle bulacağımı hiç, ama hiç ummuyordum, Dmitri Prokofiç.</p>
				<p class="normal">Razumihin:</p>
				<p class="normal">— Bu son derece doğal bir durum, –dedi.– Benim annem yok, dayımsa her yıl ziyaretime gelir ve hemen her gelişinde de dış görünüşüm bakımından bile beni güçlükle tanır; oysa akıllı bir adamdır. Siz üç yıldır ayrıydınız, bu süre içinde çok sular aktı köprülerin altından. Bilmem ki size ne söylesem. Ben Rodya’yı bir buçuk yıldır tanıyorum. Tanıdığım kadarıyla, somurtkan, kederli, başı havada, gururlu biri. Son zamanlarda ise (belki de daha uzunca bir süreden beri) kuruntulu. Gönlü yücedir, iyi yüreklidir, Düşüncelerini dile getirmeyi sevmez, yüreğindekileri açığa vurmaktansa, şiddete başvurmayı yeğler. Ama bazen hiç de kuruntulu değildir, sadece soğuk ve acımasız denebilecek derecede duygusuzdur. Doğrusunu isterseniz, birbirine ters iki ayrı karakter sanki nöbetleşe yer değiştirir gibidir onda. Bazen ağzını bıçak açmaz! Hiç zamanı yoktur, herkes kendisine engel olmaktadır, oysa hiçbir şey yapmamakta, sırtüstü yatmış uzanmaktadır. Alaycı değildir, ama bu zekâsının yetmezliğinden değil, böyle saçmalıklara ayıracak zamanının olmayışındandır. Anlatılanları sonuna kadar dinlemez. Herkesin ilgisini ayakta tutan bir konu onu hiç ilgilendirmeyebilir. Kendisine müthiş değer verir ve sanırım bu konuda pek de haksız değildir. Daha ne söylesem, bilmem ki?.. Sanırım gelişinizin, üzerinde iyileştirici bir etkisi olacaktır…</p>
				<p class="normal">— Ah, inşallah! –diye atıldı Pulheriya Aleksandrovna; Rodya’sı üzerine Razumihin’in anlattıkları bayağı üzmüştü onu.</p>
				<p class="normal">Razumihin ise sonunda cesaretini toplayıp Avdotya Romanovna’ya bakabildi. Konuşma sırasında göz ucuyla ikide bir bakmış, ama bu bakışlar hep kaçamak olmuştu; bakmasıyla gözünü kaçırması bir olmuştu. Avdotya Romanovna bazen masaya oturup onu dikkatle dinlemiş, bazen kalkıp ellerini göğsünde kavuşturarak, dudakları sımsıkı kenetli, alışkanlığı üzere oda içinde bir aşağı bir yukarı dolaşmıştı; arada bir, yürüyüşünü kesmeden, dalgın dalgın sorular sormuştu. Onun da anlatılanları sonuna kadar dinlememe huyu vardı. İnce kumaştan koyu renk bir elbise vardı üzerinde, boynuna da beyaz, şeffaf bir eşarp bağlamıştı. Razumihin ortadaki pek çok belirtiden kadınların her ikisinin de yoksul olduklarını hemen anlamıştı. Avdotya Romanovna bir kraliçe gibi giyinmiş olsaydı, belki de ondan hiç korkmayacaktı; şimdiyse, özellikle kızın böylesine yoksul giyimli olması içine bir korku düşürmüş, söyleyeceği her sözden, yapacağı en küçük bir hareketten korkar olmuştu; zaten kendine güveni olmayan bir insan için doğrusu oldukça sıkıcı bir durumdu bu.</p>
				<p class="normal">Avdotya Romanovna gülümseyerek:</p>
				<p class="normal">— Kardeşimin huyları üzerine… üstelik de tam bir tarafsızlıkla pek çok ilginç şey anlattınız, –dedi.– Bu güzel bir şey. Ona büyük bir hayranlık beslediğinizi sanıyordum ben. </p>
				<p class="normal">Sonra düşünceli bir tavırla ekledi:</p>
				<p class="normal">— Hayatında bir kadının bulunması gerektiği görüşü de yanlış değil gibi geliyor bana…</p>
				<p class="normal">— Ben böyle bir şey söylemiş değilim. Ancak siz bu noktada haklı olabilirsiniz. Ne var ki…</p>
				<p class="normal">— Evet?</p>
				<p class="normal">— Onun kimseyi sevdiği yok!.. –diye kestirip attı Razumihin.– Ve hiçbir zaman da sevmeyecektir!</p>
				<p class="normal">— Yani sevme yeteneği mi yok? </p>
				<p class="normal">Razumihin birden kendisinin de hiç beklemediği bir şey söyledi:</p>
				<p class="normal">— Biliyor musunuz Avdotya Romanovna, her konuda ağabeyinize öyle benziyorsunuz ki!.. </p>
				<p class="normal">Sonra az önce kızın ağabeyi için söylediği sözleri hatırladı, ıstakoz gibi kızardı; dehşetli utanmıştı. Avdotya Romanovna ise onun haline gülmekten kendini alamamıştı.</p>
				<p class="normal">— Rodya konusunda belki de ikiniz de yanılıyorsunuz, –dedi Pulheriya Aleksandrovna; alınmış gibi bir hali vardı.– Ben şimdikinden, yani Pyotr Petroviç’in mektubunda yazdığı kızdan söz ediyor değilim, Dunya’cığım… Belki her ikimizin de tahminimiz yanlıştır… Ama onun nasıl fantastik, nasıl kaprisli bir çocuk olduğunu, Dmitri Prokofiç, imkanı yok tahmin edemezsiniz… On beş yaşında olduğu sıralarda bile onun karakterine asla güvenemezdim. Şimdi de durup dururken, hiçbir insanın yapmayı aklından bile geçirmediği birtakım şeyler yapabileceğinden eminim… Hem uzağa gitmeye ne gerek var: Bilmem biliyor musunuz, bir, bir buçuk yıl kadar önce şu pansiyoncu kadının… neydi canım… şu… Zarnitsına’nın kızıyla evlenmeye kalkışarak beni nasıl şaşırtmış, sarsmış, neredeyse ölecek hale getirmişti!..</p>
				<p class="normal">— Bu olayın ayrıntılarını biliyor musunuz? –diye sordu Avdotya Romanovna.</p>
				<p class="normal">— Sanıyor musunuz ki, –diye Pulheriya Aleksandrovna heyecanla sözlerine devam etti,– benim o sırada döktüğüm gözyaşları, ricalarım, hastalığım, hatta üzüntüden ölmem, yoksulluğumuz, onu kararından caydırabilirdi? Hayır! Kılı bile kıpırdamadan bütün engelleri aşıp geçecekti. Yoksa… yoksa bizi hiç mi sevmiyor?</p>
				<p class="normal">— Bana bu hikayeden kendisi hiçbir zaman söz etmedi… </p>
				<p class="normal">Razumihin sözcükleri dikkatle seçerek konuşuyordu:</p>
				<p class="normal">— Ama ben Bayan Zarnitsına’dan bir şeyler duymuştum. Aslında o da pek öyle konuşkan takımından değildir… Zaten duyduğum şeyler de bana oldukça tuhaf görünmüştü…</p>
				<p class="normal">— Nelerdi örneğin, duyduklarınız? –Soruyu hanımların ikisi birden sormuşlardı.</p>
				<p class="normal">— Doğrusunu isterseniz, öyle fazlaca önemli şeyler değil… Yalnız, öğrendiğime göre bu evlenme işine kesin karar verilmiş, ancak kızın ölümü üzerine gerçekleşmemiş. Öte yandan Zarnitsına da bu evliliğe karşıymış… Ayrıca, söylediklerine göre, kız güzel de değilmiş, hatta çirkinmiş… Sonra hastalıklı ve… ve tuhaf bir kızmış… Bununla birlikte, sanırım birtakım erdemleri vardı. Hatta kesinlikle olması gerekiyor, yoksa bu evlenme işini açıklayabilmek mümkün olmaz. Üstelik kızın çeyizi de yokmuş. Gerçi Rodya çeyize falan önem verenlerden değildir ama… Böyle konularda bir yargıya varabilmek doğrusu pek kolay değildir.</p>
				<p class="normal">Avdotya Romanovna kısaca:</p>
				<p class="normal">— Ben bu kızın erdemli bir kız olduğuna inanıyorum, –dedi.</p>
				<p class="normal">— Tanrı beni bağışlasın ama, ben o zaman kızın ölümüne sevinmiştim, –dedi Pulheriya Aleksandrovna,– gerçi evlenselerdi hangisi hangisinin başını yerdi, orasını bilemiyorum…</p>
				<p class="normal">Sonra Rodya ile Lujin arasında dün olanlar üzerine yeniden Razumihin’e sorular sormaya başladılar. Dura dura, dikkatle konuşuyor, sürekli Dunya’ya bakıyordu; bu konunun kızın hoşuna gitmediği anlaşılıyordu. Rodya ile Lujin arasında geçenlerin Pulheriya Aleksandrovna’yı çok üzdüğü belli oluyordu, Razumihin her şeyi yeni baştan ve ayrıntılarıyla anlattı, ama bu kez kendi görüşünü de ekledi: Rodya’yı Pyotr Petroviç’e kasten hakaret etmekle suçlayarak, hastalığının önemli bir özür sayılmayacağını söyledi.</p>
				<p class="normal">— Zaten hastalığından önce de niyeti vardı buna, –diye ekledi,</p>
				<p class="normal">— Ben de öyle düşünüyorum, –dedi Pulheriya Aleksandrovna perişan bir halde. Ama Razumihin’in, Pyotr Petroviç’ten bu kez dikkatli bir dille, hatta saygıyla söz etmesi onu çok şaşırtmıştı. Avdotya Romanovna da şaşırmıştı bu duruma. </p>
				<p class="normal">— Demek Pyotr Petroviç için böyle düşünüyorsunuz? –diye sormaktan kendini alamadı Pulheriya Aleksandrovna.</p>
				<p class="normal">— Kızınızın müstakbel kocası üzerine başka bir düşüncem olamaz, –dedi Razumihin kararlı bir tavırla ve heyecanla,– ve bunu yalnızca kaba bir nezaket duygusuyla da söylüyor değilim. Ben bunu böyle söylüyorum, Çünkü… çünkü… neyse, sırf Avdotya Romanovna’nın onu kendi gönlüyle seçmiş olmasından dolayı böyle söylüyorum. Dün gece ona sövmeme gelince, bu… dün gece zilzurna sarhoş oluşumdan ve bir de… çılgın olmamdandır… Evet, bir çılgındım dün gece, aklım başımda değildi, çıldırmıştım… Bugünse o halimden utanıyorum!.. </p>
				<p class="normal">Razumihin kıpkırmızı kesildi ve sustu. Avdotya Romanovna’nın gözlerinde öfke kıvılcımları parladı, ama bir şey söylemedi. Zaten Lujin’den söz etmeye başladıklarından beri ağzını açıp tek kelime söylememişti.</p>
				<p class="normal">Pulheriya Aleksandrovna ise kızından yardım göremediği için olacak, kararsızlık içindeydi. Sonunda, gözlerini kızından ayırmayarak, kekeleye kekeleye, kendisini çok kaygılandıran bir durum olduğunu söyledi ve:</p>
				<p class="normal">— Biliyor musunuz Dmitri Prokofiç… –diye başladı.– Ben Dmitri Prokofiç’e her şeyi açıkça söyleyeceğim Dunya’cığım?</p>
				<p class="normal">Avdotya Romanovna ciddi bir tavırla:</p>
				<p class="normal">— Tabii, anneciğim, –dedi.</p>
				<p class="normal">Acısını açmasına izin verilmesinden dolayı sanki sırtından büyük bir yük kalkmıştı Pulheriya Aleksandrovna’nın. Çabuk çabuk konuşarak:</p>
				<p class="normal">— Mesele şu, –diye söze başladı.– Dün, gelişimizi bildirdiğimiz Pyotr Petroviç’ten bu sabah erkenden bir pusula aldık. Bizi istasyonda kendisinin karşılayacağına söz vermişti. Oysa gele gele, bize yolu göstermek için elinde bu pansiyonun adresi olan bir uşak geldi. Pyotr Petroviç uşağına, bu sabah bizi burada ziyaret edeceğini bildirmesini emretmiş. Bu sabah da kendisinin yerine işte şu pusula geldi… En iyisi, alın siz kendiniz okuyun… Beni çok kaygılandıran bir nokta var içinde… Bunun ne olduğunu, okuduğunuzda siz de anlayacaksınız… ve… lütfen bana düşüncenizi apaçık olarak söyleyin Dmitri Prokofiç! Çünkü Rodya’nın karakterini içimizde en iyi siz biliyorsunuz, bu nedenle de en sağlıklı öğüdü sizden alabiliriz. Size şunu da söyleyeyim ki, Dunya daha işin en başından kararını vermiş bulunuyor… Ama ben, doğrusu nasıl davranmam gerektiğini hâlâ bilemiyorum… Hep sizi bekledim…</p>
				<p class="normal">Razumihin dünkü tarihi taşıyan pusulayı açtı ve şunları okudu:</p>
				<p class="normal">“Sayın Bayan Pulheriya Aleksandrovna! </p>
				<p class="normal">Beklenmedik birtakım engeller yüzünden sizi istasyonda karşılayamadığımı, sizi karşılaması için becerikli bir adamımı yolladığı mı bildirmekten şeref duyarım. Aynı şekilde, hem Yargıtay’da erteleyemeyeceğim işlerim olması, hem de sizin oğlunuzla, Avdotya Romanovna’nın ise ağabeysiyle yapacağınız aile içi görüşmeye engel olmamak düşüncesiyle yarın sabah da kendimi sizinle görüşmek şerefinden yoksun bırakıyorum. Sizi kaldığınız yerde ziyaret etmek ve size saygılarımı sunmak şerefine ancak yarın akşam saat tam sekizde erebileceğim. Bu arada, yapacağımız görüşmede Rodion Romanoviç’in bulunmamasını özellikle ve ısrarla rica etmek cesaretini göstereceğim. Çünkü dün hastalığı dolayısıyla kendisini ziyarete gittiğimde bana ağır hakaretlerde bulundu. Öte yandan bilinen konuda size bazı zorunlu ayrıntıları açıklamak ve görüşünüzü öğrenmek dileğindeyim. Ricalarıma rağmen orada Rodion Romanoviç’le karşılaşırsam, hemen çıkıp gitmek zorunda kalacağımı da size önceden bildirmekle şeref duyarım. Bu durumda suçu kendinizde aramanız gerekeceği tabiidir. Böyle bir varsayımdan söz etmemin nedeni, ziyaretim sırasında o kadar hasta görünen Rodion Romanoviç’in, birdenbire iyileşip sokağa çıkabildiğine göre, belki size de gelebileceğini düşünmemdir. Çünkü bu duruma, bir araba altında kalarak ezilip ölen bir sarhoşun evinde kendi gözlerimle tanık oldum. Oğlunuz, nasıl sağladığınızı çok iyi bildiğim için beni fazlasıyla şaşırtan bir davranışla, ölen adamın uygunsuz yoldaki kızına cenaze masrafı bahanesiyle yirmi beş rubleye varan bir para verdi. Böylece, saygıdeğer Avdotya Romanovna’ya özel saygılarımı sunar, sizin de candan bağlılık duygularımı kabul buyurmanızı rica ederim.</p>
				<p class="normal">Sadık hizmetkarınız </p>
				<p class="normal">P. LUJİN”</p>
				<p class="normal">Pulheriya Aleksandrovna, ağlamaklı:</p>
				<p class="normal">— Ne yapayım şimdi ben, Dmitri Prokofiç? –dedi.– Rodya’ya gelmemesini nasıl söyleyebilirim? O Rodya ki, dün bu işin bittiğini Pyotr Petroviç’e bildirmemiz için onca üstelemişti, şimdiyse onun buraya gelmemesi isteniyor! Eğer durumu öğrenirse, inadına gelir. O zaman da… Ne yaparız o zaman?</p>
				<p class="normal">— Avdotya Romanovna nasıl karar verdiyse, öyle yapın! –dedi Razumihin. Soruya çabucak cevap vermişti, sakindi.</p>
				<p class="normal">— Tanrım! O ne diyor biliyor musunuz? Ne dediğini Tanrı bilir; amacının ne olduğunu da açıklamıyor! Ne diyor biliyor musunuz? Rodya’nın da bu akşam saat sekizde buraya gelmesi, hatta iyi bile olurmuş… Daha doğrusu, muhakkak gelmesi gerekiyormuş… Karşılaşmaları gerekliymiş çünkü… Oysa ben mektubu bile ona göstermek istemiyor, sizin de yardımınızla bir kurnazlık düşünüp, onun buraya gelmemesini sağlamak istiyordum… Çünkü Rodya öyle sinirli ki… Hem ben bu ölen sarhoştan da, onun kızından da, Rodya’nın bu kıza nasıl olup da para verdiğinden de hiçbir şey anlamadım. Ki o paraları…</p>
				<p class="normal">Avdotya Romanovna annesinin sözünü tamamladı: </p>
				<p class="normal">— Siz ne büyük güçlüklerle sağlamıştınız anneciğim! </p>
				<p class="normal">— Dün hiç kendinde değildi, –dedi Razumihin düşünceli düşünceli.– Dün bir restoranda neler yaptığını bir bilseydiniz… Gerçi akıllıca şeylerdi ama… Hımm! Ölmüş birinden ve onun kızından dün eve dönerken bana da söz etti, ama ben anlattıklarından bir kelime bile anlamadım… Zaten dün ben de…</p>
				<p class="normal">Avdotya Romanovna:</p>
				<p class="normal">— Anneciğim, en iyisi biz şimdi oraya gidelim, –dedi.– İnanın bana, ne yapacağımızı orada hemencecik kararlaştırabileceğiz… </p>
				<p class="normal">Üzerindeki giysilerle müthiş çelişen, Venedik işi incecik bir kordonla boynuna asılı, mineli altın saatine bir göz attı:</p>
				<p class="normal">— Aman Tanrım! Üstelik de saat onu geçiyor…</p>
				<p class="normal">Avdotya Romanovna’nın saati çok güzeldi. Razumihin, “Nişanlısının armağanı” diye düşündü.</p>
				<p class="normal">— Evet, gidelim Dunya’cığım, gidelim… –diye söylendi Pulheriya Aleksandrovna; korkulu bir telaş içindeydi.– Dün olup bitenlerden sonra kendisine alındığımızı sanacaktır… Ah Tanrım!</p>
				<p class="normal">Pulheriya Aleksandrovna bir yandan bunları söylerken, bir yandan da telaşlı telaşlı omuzlarına atkı atmış, şapkasını giymişti. Dunya da giyinmişti. Kızın eldivenlerindeki delikleri fark etti Razumihin. Üzerlerindeki yoksul kılıkları kendilerine yakıştırmayı bilenlerde hep olduğu gibi, bu iki kadının da yoksul giysileri onlara özel bir soyluluk veriyordu. Razumihin Duneçka’ya derin bir saygı ile bakıyor, ona yol arkadaşlığı edeceği için gururlanıyordu. Bir yandan da, “Hapishanede çoraplarını yamayan kraliçe<sup class="calibre2"><a href="sucveceza_split_052.html#footnote-600-26" id="footnote-600-26-backlink" name="footnote-600-26-backlink">[26]</a></sup>
” diye düşünüyordu, “herhalde en görkemli taç giyme törenlerinde olduğunca, hatta belki de bundan da fazla kraliçeye benziyordu.”</p>
				<p class="normal">Bu sırada Pulheriya Aleksandrovna:</p>
				<p class="normal">— Aman Tanrım! –diye haykırdı.– Bir gün gelip de oğlumla, canım Rodya’mla karşılaşmaktan böylesine korkacağım hiç aklıma gelir miydi? </p>
				<p class="normal">Razumihin’e ürkekçe bakarak ekledi:</p>
				<p class="normal">— Korkuyorum, Dmitri Prokofiç!</p>
				<p class="normal">Dunya annesini öperek:</p>
				<p class="normal">— Korkmayın anneciğim, –dedi,– ona inanın. Ben inanıyorum.</p>
				<p class="normal">— Ah Tanrım! Ben de inanıyorum, ama işte bütün gece uyuyamadım!</p>
				<p class="normal">Hep birlikte çıktılar.</p>
				<p class="normal">— Biliyor musun Duneçka, –dedi Pulheriya Aleksandrovna, sokağa çıktıklarında,– dün gece sabaha karşı şöyle içim geçivermiş, rüyamda rahmetli Marfa Petrovna’yı görmeyeyim mi?.. Baştan ayağa beyazlar içindeydi… Yanıma yaklaşıp elimden tuttu, bir yandan da sert sert başını sallıyordu, sanki ayıplıyor gibiydi beni… Bilmem ki iyiye mi yormalı? Ah Dmitri Prokofiç, siz tabii bilmiyorsunuz: Marfa Petrovna öldü!</p>
				<p class="normal">— Hayır, bilmiyorum. Hangi Marfa Petrovna bu? </p>
				<p class="normal">— Apansız ölüverdi! Ve düşünün ki…</p>
				<p class="normal">— Sonra, anneciğim, –diye Dunya girdi söze.– Dmitri Prokofiç, Marfa Petrovna’nın kim olduğunu bile bilmiyor…</p>
				<p class="normal">— Ah, bilmiyor musunuz? Bense sizin her şeyi bildiğinizi sanıyordum. Bağışlayın, Dmitri Prokofiç, bugünlerde aklım karmakarışık. Ne bileyim, sizi Tanrı kayırdığı gibi gördüğüm için, her şeyi bildiğinizi düşünüyordum. Sizi bizden biri sayıyorum… Böyle söylediğim için sakın gücenmeyin. Ah, aman Tanrım! Sağ elinize ne olmuş öyle? Bir yere mi çarptınız?</p>
				<p class="normal">Mutluluktan uçan Razumihin:</p>
				<p class="normal">— Evet, –dedi,– bir yere çarptım.</p>
				<p class="normal">— Ben bazen içimdekileri olduğu gibi söyleyiveririm, Dunya düzeltir beni… Ama, yarabbi, oturduğu yer ne biçim öyle! Acaba uyandı mı? Ve şu… ev sahibi olacak kadın, orayı odadan mı sayıyor? Bakın, siz onun yüreğindekileri açığa vurmayı sevmediğini söylemiştiniz, o zaman ben acaba gösterdiğim bu zayıflıklarla onu bıktırır mıyım? Bir akıl verin bana Dmitri Prokofiç… Nasıl davranayım ona karşı? Biliyor musunuz, sanki kendimde değil gibiydim…</p>
				<p class="normal">— Suratını buruşturduğunu gördüğünüzde artık ona fazla şey sormayın. Hele sağlığı ile ilgili sorulardan özellikle kaçının, hiç sevmez.</p>
				<p class="normal">— Ah, Dmitri Prokofiç, ne zormuş ana olmak! İşte birkaç merdiveni de çıktık mı, tamam… Ah, ne kötü bir merdiven bu böyle!</p>
				<p class="normal">Dunya annesini okşayarak:</p>
				<p class="normal">— Anneciğim, yüzünüz sapsarı, –dedi,– durup soluklanın biraz, yatışın şöyle… </p>
				<p class="normal">Sonra gözleri pırıl pırıl, ekledi: </p>
				<p class="normal">— Sizi gördüğü için mutlu olması gerek, oysa siz oturmuş kendinize eziyet ediyorsunuz. </p>
				<p class="normal">Razumihin:</p>
				<p class="normal">— Durun da ben önden gidip, uyanmış mı bir bakayım, –dedi.</p>
				<p class="normal">Kadınlar önden giden Razumihin’in ardı sıra merdivenleri çıkmaya devam ettiler. Dördüncü katta ev sahibi kadının kapısının hizasına geldiklerinde, kapının hafif aralık olduğunu ve karanlığın içinden iki keskin gözün kendilerini gözetlediğini fark ettiler. Bakışları karşılaşınca kapı öyle bir gürültüyle kapandı ki, Pulheriya Aleksandrovna korkudan az kalsın bir çığlık atacaktı.</p>
				</body>
</html>