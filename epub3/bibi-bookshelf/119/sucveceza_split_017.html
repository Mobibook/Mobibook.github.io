<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sucveceza</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_19">V</h2>
				<p class="normal">Pek genç sayılamayacak, gösterişli bir adamdı bu; duruşunda bir kendini beğenmişlik, yalnızlık vardı; gizlemeye çalışmadığı aşağılayıcı bir şaşkınlıkla çevresini süzerek, “Ben böyle nereye düştüm?.” der gibi bir an kapıda duraksadı. Gözlerine inanamıyormuşçasına, hatta biraz da korkunun verdiği yapmacık bir heyecanla ve neredeyse aşağılayarak, Raskolnikov’un basık tavanlı, küçük “vapur kamarası”nı gözden geçirmeye başladı. Odanın içinde dolaşan bakışları, aynı şaşkınlıkla, soyunmuş bir halde ve saç baş karmakarışık, içler acısı divanında yatmakta olan Raskolnikov üzerinde durdu. Raskolnikov da gözlerini kırpmadan ona bakıyordu. Sonra bakışları ağır ağır Razumihin’in üzerine kaydı, taranmamış saçlarını, tıraşsız yüzünü incelemeye koyuldu; Razumihin de yerinden bile kımıldamaksızın, sorgu dolu küstah bakışlarla onun gözlerinin ta içine bakıyordu. Bu gergin suskunluk birkaç dakika sürdü, sonunda, tahmin olunacağı gibi tabloda küçük bir değişiklik oldu. Odadakilerde gördüğü son derece ciddi birtakım belirtiler karşısında, aşırı büyüklük taslayarak bu “vapur kamarası”nda hiçbir etki yapamayacağını anlayan yabancı, biraz yumuşadı; kibarca, ama yine de sertliği tümüyle elden bırakmadan, sorusunun her hecesinin altını çizerek, Zosimov’a:</p>
				<p class="normal">— Rodion Romanoviç Raskolnikov adlı bir üniversite öğrencisi beyi ya da eski bir üniversite öğrencisini arıyorum, –dedi.</p>
				<p class="normal">Zosimov hafifçe kımıldadı, soru kendisine sorulmamış olmasına rağmen, ondan önce davranan Razumihin atılmasaydı, belki cevap da verecekti:</p>
				<p class="normal">— İşte orada, divanda yatıyor, –dedi Razumihin.– Bir şey mi lazımdı?</p>
				<p class="normal">Razumihin’in, “Bir şey mi lazımdı?” sözündeki senlibenlilik, kendini beğenmiş bayı çok biçimsiz bir duruma sokmuştu; az kalsın dönüp Razumihin’e bakacaktı, ama kendini tutmasını bildi ve Zosimov’a bakmayı sürdürdü. Zosimov başıyla hastayı göstererek:</p>
				<p class="normal">— İşte Raskolnikov! –dedi. Sonra ağzını hiç de doğal sayılmayacak kadar genişçe açarak esnedi ve yine doğal sayılmayacak kadar uzun bir süre bu durumda tuttu. Sonra ağır ağır parmaklarını yelek cebine sokarak, som altından, kapaklı, kocaman bir saat çıkardı, açıp baktı, yine ağır ağır cebine yerleştirdi.</p>
				<p class="normal">Raskolnikov’sa, hiçbir şey söylemeden öylece yatıyor, anlamsız ama inatçı bakışlarla yeni gelene bakıyordu. Duvar kâğıdında merak sardığı çiçekten bu yana dönmüş olan yüzü inanılmayacak derecede beyazdı ve sanki az önce ağır bir ameliyattan çıkmış ya da işkenceden kurtulmuş gibi derin bir acıyı yansıtıyordu. Ama içeri giren adam onda yavaş yavaş bir ilgi, sonra gittikçe artan bir şaşkınlık, daha sonra da güvensizlik, hatta korku uyandırmaya başlamıştı. Zosimov kendisini göstererek “İşte Raskolnikov” der demez, hızla doğrulup yatağına oturmuş, meydan okurcasına, ama zayıf bir sesle ve kesik kesik:</p>
				<p class="normal">— Evet, –demişti,– Raskolnikov benim! Ne istemiştiniz? </p>
				<p class="normal">Konuk onu dikkatle süzdü, sonra tepeden bakan bir tavırla:</p>
				<p class="normal">— Pyotr Petroviç Lujin, –dedi.– Kuvvetle umarım, adım size yabancı gelmemiştir.</p>
				<p class="normal">Büsbütün başka şeyler bekleyen Raskolnikov, bu adı gerçekten de ilk kez duyuyormuş gibi, boş ve dalgın bakışlarla bakıyor, karşılık vermiyordu. Pyotr Petroviç bozulmuş gibiydi:</p>
				<p class="normal">— Nasıl olur? Gerçekten de şu ana kadar hiçbir haber almadınız mı?</p>
				<p class="normal">Raskolnikov cevap yerine yavaşça başını yastığa bıraktı, kolunu başının altından geçirip tavana bakmaya başladı. Lujin’in yüzünde bir an üzüntü gölgeleri uçuştu. Razumihin’le Zosimov daha büyük ilgiyle bakmaya başladılar adama. Lujin utanmışa benziyordu.</p>
				<p class="normal">— On gün, hatta neredeyse iki hafta oluyor, bir mektup gönderilmişti size, ben sanıyordum ki… –diye bir şeyler gevelemeye başladı.</p>
				<p class="normal">— Baksanıza… –diye Razumihin birden onun sözünü kesti.– Ne diye öyle kapı ağzında dikilip duruyorsunuz? Madem söyleyeceğiniz bir şeyler var, geçin, oturun! Orası Nastasya ile ikinize dar gelir. Nastasya’cığım, çekil de konuğa yol ver! Geçin efendim, şöyle, şu sandalyeye buyrun! Geçsenize!</p>
				<p class="normal">Sandalyesini masadan biraz uzaklaştırarak, masayla dizleri arasında küçük bir aralık bıraktı ve konuğun buradan geçmesi için gergin bir durumda beklemeye başladı. Öyle bir anda yapılmış bir çağrıydı ki bu, geri çevirmeye olanak yoktu; konuk çabuk çabuk ve ayakları takıla takıla aralıktan geçti, sandalyeye oturdu ve kuşkulu bakışlarla Razumihin’i süzdü. Razumihin hemen:</p>
				<p class="normal">— Allah aşkına sıkılmayın, –dedi.– Rodya beş gündür hastaydı, üç gün boyunca sayıklayıp durdu. Ama şimdi iyi, iştahı da yerinde. Şu oturan onun doktorudur, az önce kendisini muayene etti. Ben de Rodya’nın arkadaşıyım ve ben de eski bir üniversite öğrencisiyim; şu anda da kendisine dadılık ediyorum. Bize aldırmayın, ne konuşacaksanız, sıkılmadan konuşabilirsiniz.</p>
				<p class="normal">Pyotr Petroviç, Zosimov’a dönerek:</p>
				<p class="normal">— Teşekkür ederim, –dedi,– yalnız, burada oturup konuşmakla acaba hastayı rahatsız etmiş olmaz mıyım?</p>
				<p class="normal">— Hayır, –dedi Zosimov,– hatta tersine eğlendirmiş olursunuz.</p>
				<p class="normal">Ve yeniden esnedi. Razumihin:</p>
				<p class="normal">— Rodya kendine geleli epey oluyor, –dedi,– ta sabahtan…</p>
				<p class="normal">Senlibenliliği öylesine yapmacıksız, öylesine içtendi ki, Pyotr Petroviç biraz düşündü ve cesaretini toplamaya başladı. Bu terbiyesiz, bu hırpani delikanlının kendisini üniversite öğrencisi olarak tanıtmasının da payı vardı belki bunda.</p>
				<p class="normal">— Anneniz… –diye tam söze başlamıştı ki, Razumihin gürültülü bir “Hımm!..” çekti. Lujin soran gözlerle Razumihin’e baktı.</p>
				<p class="normal">— Bir şey yok, –dedi Razumihin,– ağzımdan kaçtı, siz devam edin!</p>
				<p class="normal">Lujin omuzlarını silkti.</p>
				<p class="normal">— …anneniz ben daha yanlarındayken size bir mektup yazmıştı. Buraya geldikten sonra da her konuda iyice aydınlanmış olmanızdan emin olmak için sizi ziyaretimi biraz geciktirdim. Ama şu anda büyük bir şaşkınlıkla görüyorum ki…</p>
				<p class="normal">Raskolnikov sabırsızlıkla ve öfkeyle atıldı:</p>
				<p class="normal">— Biliyorum, biliyorum! Siz… şu nişanlı değil misiniz? Evet, biliyorum! Ve yeter artık!</p>
				<p class="normal">Pyotr Petroviç müthiş bozulmuştu, ama sesini çıkarmadı. Elden geldiğince çabuk bir şekilde bütün bunların ne anlama geldiğini anlamaya çalışıyordu. Bir dakika kadar süren bir sessizlik oldu.</p>
				<p class="normal">Bu arada, cevap verirken Pyotr Petroviç’e doğru dönen Raskolnikov, birden, sanki az önce ona iyi bakamamış ya da şu anda onda yeni bir şey görmüş gibi büyük bir ilgiyle onu süzmeye başladı; hatta daha iyi görebilmek için başını da yastıktan kaldırdı. Gerçekten de Pyotr Petroviç’in genel görünüşünde, az önce kendisi için senlibenlice söyleniveren “nişanlı” deyimini haklı çıkaracak özel birtakım şeyler var gibiydi. İlk görülen, daha doğrusu göze batan, başkentte nişanlısını bekleyerek geçirdiği birkaç günden Pyotr Petroviç’in şıklaşmak; kendine çeki düzen vermek için elinden geldiğince yararlanmaya çalışmış olmasıydı. Bu, hiç kuşkusuz kınanacak yanı olmayan son derece masum bir davranıştı. Hatta şıklaştığını görüp de kendini fazlaca beğenmeye başlaması bile böyle durumlarda haklı görülebilirdi; çünkü Pyotr Petroviç önünde sonunda bir nişanlıydı. Bütün giysileri terzi elinden daha yeni çıkmıştı; üstündekilerin çok yeni olması ve belli bir amacı açığa vurması bir yana, her şeyi yerindeydi, güzeldi. Son derece şık ve yepyeni melon şapkası bile bu belli amacı kanıtlıyordu: Pyotr Petroviç şapkasına aşırı özen gösteriyor, elinde büyük bir dikkatle tutuyordu. Sonra leylak rengi şu gerçek juven eldivenler de giyilmemeleri ve yalnızca gösteriş olsun diye taşınmaları açısından aynı şeye tanıklık etmiyorlar mıydı? Pyotr Petroviç’in giysilerinde daha çok gençlerin hoşlandıkları türden açık renkler hakimdi. Üzerinde açık kahverengi bir ceket, yine açık renk, hafif bir pantolon, bunlara uygun bir kumaştan yelek, yepyeni, incecik bir gömlek ve kırmızı çizgili bir kravat vardı. En önemlisi de, bunların hepsi Pyotr Petroviç’e çok yakışmıştı. Genç ve bakımlı yüzü, gerçek yaşı olan kırk beşten daha az gösteriyordu. Yanaklarının iki yanından zarif bir biçimde aşağı inen koyu renk favorileri, pırıl pırıl tıraşlı çenesinin çevresinde daha da koyulaşıyordu. Hatta pek az kırlaşmış ve berber tarafından taranıp kıvrılmış saçları bile (bu tür kıvrılmış saçlar genellikle gülünç görünmelerine ve insanı nikâha giden Alman damatlarına döndürmelerine rağmen) onda gülünç ve budalaca durmuyordu. Eğer bu güzel ve havalı yüzde gerçekten itici, hoşa gitmeyen bir yan varsa, nedenini başka noktalarda aramak gerekti.</p>
				<p class="normal">Raskolnikov, Bay Lujin’i hiç çekinmeden uzun uzun süzdükten sonra, alaycı alaycı gülümsedi, başını yastığa bırakıp yeniden tavanı seyre koyuldu.</p>
				<p class="normal">Ama bütün bu tuhaflıkları görmezden gelmeye karar vermişe benzeyen Bay Lujin kendini tuttu.</p>
				<p class="normal">— Sizi bu durumda bulduğum için çok üzgünüm, –diye yeniden başladı söze; sessizliği bozmak için çaba gösterdiği belli oluyordu.– Rahatsız olduğunuzu bilseydim, daha önce gelirdim. Ama, malum, koşturup duruyoruz işte!.. Bu sıralar Yargıtay’dayım, önemli bir davam var. Sizin de tahmin edeceğiniz öteki işlerimden hiç söz etmiyorum. Sizinkileri, yani annenizle kız kardeşinizi bugün yarın bekliyorum…</p>
				<p class="normal">Raskolnikov bir şey söyleyecekmiş gibi olduğu yerde kımıldadı, yüzünden bir heyecan dalgası geçti.</p>
				<p class="normal">Pyotr Petroviç durdu, onun konuşmasını bekledi, ama bir şey söylemediğini görünce, sözlerini sürdürdü:</p>
				<p class="normal">— …Bugün yarın bekliyorum. İlk iş olarak, geçici bir daire tuttum onlar için.</p>
				<p class="normal">Raskolnikov duyulur duyulmaz bir sesle sordu: </p>
				<p class="normal">— Nerede?</p>
				<p class="normal">— Buraya çok yakın… Bakaleyev’in evi… </p>
				<p class="normal">— Voznesenski Caddesi’nde, –diye Razumihin atıldı,– pansiyon olarak kiraya verilen iki katlı bir ev, Tüccar Yuşin işletiyor, bir iki kez gitmiştim…</p>
				<p class="normal">— Pansiyon, evet…</p>
				<p class="normal">— Pis bir yerdir, kötü kötü kokar. Üstelik de hafif tertip karanlık olayların döndüğü söylenir. Kim bilir kimler kalıyor ve ne işler çeviriyor? Ben de bir zaman çıkan bir rezalet üzerine gitmiştim… Ama bak, ucuz bir yerdir.</p>
				<p class="normal">— Buraya yeni gelmiş bir kişi olarak kuşkusuz ben bütün bunları bilemezdim. Ama çok, çok temiz iki oda… Üstelik de çok kısa bir süre için… –Raskolnikov’a döndü.– Asıl evimizi, yani ileride oturacağımız evi de buldum. Dayayıp döşüyorlar şu anda. Ben de şimdilik buradan iki adım ötede, Bayan Lippevehzel’in pansiyonunda, genç dostlarımdan Andrey Semyoniç Lebezyatnikov’un dairesinde kalıyorum. Bakaleyev’in evini de o salık vermişti bana.</p>
				<p class="normal">Raskolnikov bir şey hatırlamış gibi ağır ağır: </p>
				<p class="normal">— Lebezyatnikov mu?.. –dedi.</p>
				<p class="normal">— Evet, Andrey Semyoniç Lebezyatnikov, bir bakanlıkta memurdur, tanıyor muydunuz kendisini? </p>
				<p class="normal">— Evet… yok, hayır…</p>
				<p class="normal">— Bağışlayın, sorunuz üzerine öyle sanmıştım. Bir zamanlar onun vasisiydim, genç, sevimli bir arkadaştır… sonra, yeni düşünce akımlarını izler. Gençlerle birlikte olmayı severim: İnsan gençlerden öğrenir yenilikleri.</p>
				<p class="normal">Pyotr Petroviç umutla göz gezdirdi odadakilere. Razumihin:</p>
				<p class="normal">— Ne gibi yenilikleri? –diye sordu.</p>
				<p class="normal">Pyotr Petroviç kendisine soru sorulmasına sevinmişti:</p>
				<p class="normal">— Her tür yenilikleri… En ciddi, en önemli konuları kapsayanları… Biliyor musunuz, ben on yıl var ki, Petersburg’a hiç gelmemiştim. Şu anda içinde bulunduğumuz tüm yeni hareketler, reformlar, yeni düşünceler bize, taşraya kadar ulaşmış bulunuyor; ama her şeyi daha açık seçik görebilmek için Petersburg’da yaşamak gerek. Genç kuşakların, bizim kuşağı gözleyerek daha çok şey öğrenebileceklerini, daha çok şeyin ayrımına varabileceklerini düşünüyorum ben. İtiraf ederim ki, durumu çok sevindirici buluyorum…</p>
				<p class="normal">— Sevindirici bulduklarınız özellikle neler?</p>
				<p class="normal">— Kapsamlı bir soru… Yanılıyor olabilirim, ama sanırım olaylara daha açık bir bakış, nasıl diyeyim, eleştirel bir yaklaşım, bir beceriklilik görülüyor… </p>
				<p class="normal">Zosimov:</p>
				<p class="normal">— Bu doğru, –diye mırıldandı.</p>
				<p class="normal">— Atma! –dedi Razumihin, Zosimov’a.– Beceriklilik kolay elde edilir bir şey değildir ve gökten hazır inmez insanın önüne. Neredeyse bir iki yüz yıl var ki, biz her işten elimizi ayağımızı çekmiş durumdayız… Düşünce konusuna gelince… –Pyotr Petroviç’e dönerek söylemişti bunu.– Evet, sanırım düşünceler mayalanıyor… Çocukça olmakla birlikte iyi niyet de var. Hatta sürüyle namussuzun saldırısına uğramış da olsa, dürüstlüğe bile rastlanabiliyor… Ama beceriklilik… o yok işte! Bu konuda henüz emekleme evresinde bile değiliz! </p>
				<p class="normal">Pyotr Petroviç görünür bir neşeyle itiraz etti:</p>
				<p class="normal">— Doğrusu size katılamayacağım. Evet, birtakım tutkular, yanlış davranışlar yok değil, ama hoşgörülü olmak gerek: Tutku, işe karşı duyulan coşkuyu ve o işin içinde bulunduğu, ama o işe uygun olmayan koşulların varlığını kanıtlayan bir olgudur. Eğer yapılan şey azsa, zamanın da az olduğunu unutmamak gerekir. Daha araçlar konusu var ki, ona hiç girmiyorum. Kişisel görüşüme göre, bir şeylerin yapılmış olduğunu bile söyleyebiliriz: Yeni ve yararlı düşünceler yayıldı, eskinin o hayalci, romantik yapıtları yerine, yeni ve yararlı birtakım yapıtlar yayımlandı; günümüzde yazın, eskiye göre çok daha olgun bir durumda. Birtakım zararlı önyargıların kökü kazındı, bunlar yerin dibine batırıldı. Kısacası, geçmişle ilgimizi artık geri dönülmez bir biçimde kesmiş bulunuyoruz, bence bu da bir şeydir…</p>
				<p class="normal">Raskolnikov birdenbire:</p>
				<p class="normal">— Ezberlemiş! –diye homurdandı.– Kendini satıyor! </p>
				<p class="normal">Raskolnikov’un ne dediğini tam duyamayan Pyotr Petroviç:</p>
				<p class="normal">— Efendim? –diye sordu; ama bir karşılık alamadı. </p>
				<p class="normal">Zosimov, Pyotr Petroviç’i onaylayarak:</p>
				<p class="normal">— Bütün bunlar hep gerçek… –dedi.</p>
				<p class="normal">Pyotr Petroviç, Zosimov’a sevecen sevecen baktı, sonra:</p>
				<p class="normal">— Öyle değil mi ama? –diye sürdürdü sözlerini.– Siz de kabul edersiniz ki, –bunları söylerken yine Razumihin’e dönmüştü ve bu kez sesinde bir üstünlük, hatta bir zafer havası vardı ve az kalsın bir de “delikanlı” diye ekleyecekti,– hiç değilse bilimde ve birtakım ekonomik gerçeklerde ilerleme ya da bugünkü deyimiyle progrés olduğu inkâr edilemez!</p>
				<p class="normal">— Bunlar beylik sözler! –dedi Razumihin. </p>
				<p class="normal">— Hayır, beylik sözler değil! –diye yersiz bir acelecilikle sözü kaptı Pyotr Petroviç.– Bana bugüne değin “insanları sev” dedilerse ve ben de sevdiysem, bundan ne sonuç çıkıyordu? Ne sonucu çıkacak, ben kaftanımı ikiye bölüp yarısını komşuma veriyor ve böylece ikimiz birden, hani şu bilinen atasözümüzde olduğu gibi, “Birkaç tavşanın ardından koşan hiçbirini yakalayamaz” diyen atasözümüzdeki gibi, yarı çıplak kalıyorduk. Bilim ne diyor: Dünyada herkesten çok kendini sev, çünkü dünyada her şey kişisel çıkara dayalıdır. Eğer bir tek kendini seversen, işini gerektiğince yaparsın, kaftanın da bölünmeden, bütünüyle senin üzerinde kalır. Bu arada ekonomi, bu bilimsel gerçeğe şunu ekliyor: Toplumda ne kadar çok insanın işleri yolunda olursa, diğer bir deyişle, kaftanlar ne kadar bütün kalırsa, toplumun temelleri de o kadar sağlam ve genel gidiş o kadar yolunda olur. Böylece ne oluyor: Yalnızca kendim için kazanmakla, herkes için de kazanmış oluyorum, komşumun ikiye bölünmüş bir kaftan değil, bunun daha fazlasını, üstelik de birilerinin cömertliğiyle değil, tüm toplumun genel ilerleyişiyle elde etmesine olanak sağlamış oluyorum. Basit bir düşünce, ama ne yazık ki, içinde bulunduğumuz heyecan ve düşseverlik yüzünden uzun süre akla gelmedi. Oysa, sanırım fazla zekâya gerek gösteren bir konu değil…</p>
				<p class="normal">— Özür dilerim, ben de fazla zeki bir adam değilim, –dedi Razumihin onun sözünü sertçe keserek,– onun için bu konuyu burada keselim!.. Aslında benim konuyu açarkenki amacım başkaydı; yoksa bütün bu gevezelikler, kendi kendimizi teselli etmeler, bu art arda sıraladığımız genel geçer sözler, bütün bu hep ama hep aynı sözler üç yıldır bana öylesine tiksinti verir oldu ki, ben değil, yanımda bir başkası bile bunlardan söz etmeye başladı mı, inanın yüzümü ateşler basıyor. Siz bir an önce burada hava atmaya, ne kadar bilgili olduğunuzu göstermeye kalkıştınız, böyle yaptınız diye sizi suçluyor ya da kınıyor değilim. Ben şu anda yalnızca sizin kim olduğunuzu, neyin nesi olduğunuzu anlamak istemiştim. Çünkü, biliyor musunuz, şu son zamanlarda, sözünü ettiğiniz genel işlere o kadar çok sanayici burnunu soktu ve bunlar el attıkları her şeyi öylesine kendi çıkarlarına olarak değiştirdiler ki, her şey allak bullak oldu… Neyse, kapatalım bu konuyu artık!</p>
				<p class="normal">Lujin çok erdemli bir insan gibi ezile büzüle: </p>
				<p class="normal">— Çok sayın bayım, böylesine senlibenli bir dille yoksa benim de… –diye söze başlayacak oldu, ama Razumihin onun sözünü keserek:</p>
				<p class="normal">— Rica ederim! –dedi.– Rica ederim! Hiç olur mu!.. Evet, kapatalım artık bu konuyu.</p>
				<p class="normal">Sonra birden Zosimov’a döndü ve az önce yarım kalan konularında konuşmaya başladı.</p>
				<p class="normal">Pyotr Petroviç, Razumihin’in yaptığı açıklamaya hemen inanacak kadar akıllı çıktı. Aslında kendisi de bir iki dakika sonra kalkıp gitmeyi düşünüyordu. Raskolnikov’a dönerek:</p>
				<p class="normal">— Umarım –dedi,– şu anda başlayan tanışıklığımız, sizce bilinen nedenlerle daha da güçlenecektir… Size içten sağlıklar dilerim…</p>
				<p class="normal">Raskolnikov başını döndürüp bakmadı bile. Pyotr Petroviç sandalyesinden doğruldu.</p>
				<p class="normal">Bu sırada Razumihin’le konuşmakta olan Zosimov’un sesi duyuldu:</p>
				<p class="normal">— Onu muhakkak kendisine rehin bırakmaya gelen müşterilerinden biri öldürmüştür.</p>
				<p class="normal">— Bence de öyle, –dedi Razumihin.– Porfiri gerçi söylemiyor ama, kadına rehin yatıranları sorguya çekiyor…</p>
				<p class="normal">Birden Raskolnikov’un sesi duyuldu:</p>
				<p class="normal">— Rehin yatıranlar sorguya mı çekiliyor?.</p>
				<p class="normal">— Evet, ne olmuş?</p>
				<p class="normal">— Yok bir şey.</p>
				<p class="normal">— Peki, –dedi Zosimov,– rehin yatıranları nasıl buluyorlar?</p>
				<p class="normal">— Kimilerini Koh söylemiş, kimilerinin adları rehinlerin sarılı olduğu kâğıtların üzerinde yazılıymış, kimileri de olayı duyunca kendiliklerinden başvurmuşlar…</p>
				<p class="normal">— Ama katil besbelli çok becerikli, çok deneyimliymiş… Ne cesaret! Ne kararlılık!</p>
				<p class="normal">Razumihin onun sözünü keserek:</p>
				<p class="normal">— İşte bu hiç de öyle değil, –dedi.– Hepinizi şaşırtan da bu nokta işte! Bence katil ne becerikli, ne de deneyimli; büyük olasılıkla da bu onun ilk işi! Katilin becerikli, deneyimli olduğunu kabul edecek olursak, yanıltıcı sonuçlara ulaşırız. Tam tersine deneyimsiz ve ilk işini yapan bir katil olduğunu düşünürsek, onu felaketten kurtaran şeyin yalnızca bir rastlantı olduğunu görürüz. Ve rastlantılarla neler neler olmuyor bu dünyada! Katil, belki de karşılaşabileceği engellerin hiçbirini öngörememişti! Öte yandan yaptığı şey ne: Tutup on, on beş rublelik şeylerle ceplerini doldurmuş, kocakarının sandıklarını, bohçalarını karıştırmış! Oysa komodinin üst çekmecesindeki bir kutu içinde, banknotlardan ayrı olarak tam bin beş yüz altın ruble duruyormuş! Bunları kaldırmayı becerememiş de öldürmeyi becermiş adam! Ne diyorum sana: Bu onun ilk işi! İlk işi! Hemen eli ayağına dolaşmış! Yakalanmayışı da ince hesaplar yapmış olmasından değil, rastlantılardan!</p>
				<p class="normal">Elinde şapkası ve eldivenleri, ayağa kalkmış olan ve gitmeden önce birkaç akıllıca söz söyleyip iyi bir izlenim yaratmaya çabaladığı anlaşılan Pyotr Petroviç –gösterişçiliği mantığını bastırmıştı anlaşılan– Zosimov’a dönerek:</p>
				<p class="normal">— Bu sözünü ettiğiniz, geçenlerde öldürülen dul kadın mı? –diye sordu.</p>
				<p class="normal">— Evet, –dedi Zosimov,– duymuş muydunuz? </p>
				<p class="normal">— Nasıl duymam? Hemen yanımızdaki evde…</p>
				<p class="normal">— Ayrıntılarını biliyor musunuz?</p>
				<p class="normal">— Bildiğimi söyleyemem; ama burada beni başka bir nokta ilgilendiriyor, daha doğrusu asıl ve büyük sorun. Sözünü etmek istediğim, şu son beş yılda aşağı tabakalarda suç işleme oranının iyiden iyiye artmış olması, sağda solda durmadan yapıldığını duyduğumuz soygunlar, kundaklamalar falan değil… Beni asıl şaşırtan, cinayetlerin yüksek tabakalar arasında da buna koşut olarak artışıdır. Şurada bir üniversite öğrencisinin güpegündüz yol ortasında bir posta arabasını soyduğunu duyarız; ötede toplumsal konumu yönünden yüksek bir yeri olan kimi insanlar sahte para basarlar; Moskova’da iç borçlanma tahvillerinin sahtelerini yapan koca bir çete yakalanır ve çetenin elebaşı olarak da karşımıza üniversitede tarih öğretim üyesi olan biri çıkar. Yabancı ülkelerden birinde parası için ve bilinemeyen başka birtakım nedenlerle elçilik sekreterimiz öldürülür… Derken şimdi de bu faizci kocakarı… Bence onun da katili yüksek tabakadan biridir, çünkü mujikler altınlarını rehine koymazlar. Öyleyse toplumumuzun aydın kesimi arasındaki bu yaygın ahlaksızlığın nedeni ne?</p>
				<p class="normal">Zosimov:</p>
				<p class="normal">— Ekonomik değişmelerin çokluğu… –diye başlayacak oldu, ama Razumihin sözü onun ağzından kaparak:</p>
				<p class="normal">— Nedeni ne mi? –dedi.– İyiden iyiye kökleşmiş olan tembellik, başka ne olacak!..</p>
				<p class="normal">— Nasıl yani?</p>
				<p class="normal">— Sizin şu Moskova’daki tarih öğretim üyesi, niçin sahte tahvil bastığı sorusuna ne yanıt vermiş biliyor musunuz? “Herkes bir yoldan zengin oluyordu, ben de bu yoldan çabucak zengin olacağımı düşündüm.” Sözlerini tıpkısı tıpkısına hatırlayamıyorum, ama düşünce buydu: Havadan, çabucak zengin olmak… Çalışıp çabalamadan!.. Bir kez hazır yemeye, başkasının emeğine yaslanıp asalak geçinmeye alışılmaya görsün, işte böyle saati gelince herkes hünerini göstermeye başlar…</p>
				<p class="normal">— Öyle ama ya ahlak? Sonra, nasıl diyeyim, kurallar… </p>
				<p class="normal">Raskolnikov atılarak:</p>
				<p class="normal">— Ne diye çırpınıp duruyorsunuz? –dedi.– Tam sizin kuramınıza göre olmuş!</p>
				<p class="normal">— Nasıl benim kuramıma göre?</p>
				<p class="normal">— Az önce bize verdiğiniz vaazdaki düşüncelerinizin sınırlarını biraz daha genişletin, nasıl insanları boğazlamak hakkına bile sahip olacağınızı görürsünüz…</p>
				<p class="normal">— İnsaf artık!</p>
				<p class="normal">Lujin bu sözleri bağırarak söylemişti. Bu arada Zosimov:</p>
				<p class="normal">— Hayır, öyle değil! –diye atıldı.</p>
				<p class="normal">Raskolnikov’un yüzü sapsarı kesilmişti, üst dudağı titriyor, güçlükle soluk alıp veriyordu.</p>
				<p class="normal">— Her şeyin bir ölçüsü vardır, –dedi Lujin kasıntı bir tavırla.– Ekonomik düşünceler insanlara henüz cinayet davetiyesi çıkarmıyor, hem varsayalım ki…</p>
				<p class="normal">Raskolnikov karşısındakini aşağılamanın verdiği sevinç titreşimlerinin de duyulduğu öfkeli bir sesle onun sözünü yeniden kesti:</p>
				<p class="normal">— Nişanlınızdan evlenme teklifinize evet cevabı aldığınızda, en çok onun yoksul oluşuna sevindiğinizi, onu dilediğinizce yönetmek ve size borçlu olduğunu ikide bir başına kakmak için yoksul aileden kız seçmiş olmakla uygun bir iş yaptığınızı söylediğiniz doğru mu?.</p>
				<p class="normal">Lujin öfkeden tir tir titreyerek:</p>
				<p class="normal">— Sayın bayım! Sayın bayım! –dedi; dili dolanıyor, sözcükleri birbirine karıştırıyordu.– Benim düşüncelerimi çarpıtıyorsunuz! Beni bağışlayın, ama kulağınıza çalınan, daha doğrusu size yetiştirilen bu söylentilerin gerçekle hiçbir ilgisi bulunmadığını söylemek zorundayım. Ve ben… bunu söyleyenin kim olduğunu… kısacası bu iğneleme… tek kelimeyle anneniz… Aslında bütün üstün niteliklerine rağmen, ben onun biraz heyecanlı ve romantik yapıda bir insan olduğunu zaten anlamıştım… Ama yine de sorunu böylesine çarpıtabilecek bir hayal gücüne sahip olduğunu düşünmekten de çok, çok uzaktım… Ve son olarak da, son olarak da…</p>
				<p class="normal">Yastığında hafifçe doğrulan ve ateş gibi yanan gözlerini Lujin’e diken Raskolnikov:</p>
				<p class="normal">— Son olarak da ne olur biliyor musunuz? –diye bağırdı.</p>
				<p class="normal">— Ne olurmuş? –dedi Lujin, duraksadı, aşağılanmış bir insan görüntüsü içinde beklemeye başladı. Birkaç saniye süren bir sessizlik oldu…</p>
				<p class="normal">— Şu olur ki, eğer annem hakkında tek kelime daha söz etmek cesaretini gösterirseniz, bir vuruşta merdivenlerden yuvarlarım sizi!</p>
				<p class="normal">Razumihin:</p>
				<p class="normal">— Ne oluyorsun yahu! –diye bağırdı.</p>
				<p class="normal">Lujin sararmıştı, dudaklarını ısırarak, tane tane; </p>
				<p class="normal">— Demek öyle!.. –dedi; olanca gücüyle kendini tutmaya çalışıyor, ama yine de tıkanır gibi oluyordu.– Aslında daha bu odaya adımımı attığım anda sizin bana karşı ne denli nefret dolu olduğunuzu anlamıştım, ama yanılmamış olduğumu iyice görmek için girip oturdum. Bir hastanın ve bir akrabanın pek çok kusurlarını bağışlayabilirdim, ama şimdi… sizi… hiçbir zaman…</p>
				<p class="normal">Raskolnikov:</p>
				<p class="normal">— Ben hasta değilim! –diye bağırdı. </p>
				<p class="normal">— Bu daha da kötü! </p>
				<p class="normal">— Defolun buradan!</p>
				<p class="normal">Lujin zaten gitmek üzereydi, masayla sandalye arasından geçiyordu. Razumihin ona yol vermek için bu kez ayağa kalkmıştı. Hiç kimseye bakmadan, hatta epeydir hastayı rahat bırakması için kendisine işaretler yapıp duran Zosimov’a bile selam vermeden çıkıp gitti. Kapıdan çıkarken sırtını kamburlaştırmış, kendini sakınmak istercesine de elindeki şapkasını omzunun hizasına kaldırmıştı. Sırtının kamburu korkunç bir aşağılanmayı da yanı sıra götürüyormuş gibi bir etki bırakıyordu.</p>
				<p class="normal">Şaşıran Razumihin başını sallayarak:</p>
				<p class="normal">— Olur mu yahu, hiç böyle şey olur mu? –diye söylenip duruyordu.</p>
				<p class="normal">Raskolnikov öfkeden kuduracak gibiydi: </p>
				<p class="normal">— Bırakın beni, kimseyi istemiyorum! –diye bağırdı.– Bırakın beni, işkenceciler! Hiçbirinizden korkmuyorum! Artık kimseden, kimseden korkmuyorum! Defolun başımdan! Yalnız kalmak istiyorum, yalnız, yalnız, yalnız!</p>
				<p class="normal">— Gidelim, –dedi Zosimov, Razumihin’e başıyla işaret ederek.</p>
				<p class="normal">— İnsaf yahu, onu nasıl böyle bırakabiliriz?</p>
				<p class="normal">— Gidelim, –diye diretti Zosimov ve dışarı çıktı. Razumihin bir an düşündükten sonra ona yetişmek için arkasından koştu.</p>
				<p class="normal">Merdivenlerden inerken Zosimov:</p>
				<p class="normal">— Sözünü dinlemeyip orada kalmamız daha kötü olurdu, –dedi,– kesinlikle sinirlenmemeli…</p>
				<p class="normal">— Nesi var?</p>
				<p class="normal">— Olumlu yönde bir uyarı gerek ona şimdi. Az önce ne güzel toparlamıştı kendini!.. Biliyor musun, bir şeyler var kafasında! Hiç değişmeyen, sürekli acı veren bir şeyler… Ben asıl bundan korkuyorum. Bu kesinkes böyle!</p>
				<p class="normal">— Sakın şu adam, Bay Pyotr Petroviç olmasın? Konuşmalarından anladığıma göre, Pyotr Petroviç, Rodya’nın kız kardeşiyle evlenmek üzere ve Rodya tam hastalığının öncesinde bu konuyla ilgili bir mektup almış…</p>
				<p class="normal">— Evet! Tam da gelecek zamanı bulmuş adam! Belki de bütün işleri altüst etti. Dikkat ettin mi, Rodya her şeye karşı kayıtsızdı, konuştuğumuz hiçbir konuya katılmadı, yalnız biri dışında: Cinayetten konuşulurken sanki kendini kaybediyordu.</p>
				<p class="normal">— Evet evet, ben de fark ettim! Hem ilgilendiriyor, hem de korkutuyor bu olay onu. Tam hastalandığı gün, hani karakolda, çok ürkmüş olsa gerek; düşüp bayılmış!</p>
				<p class="normal">— Akşama bana bunu biraz daha ayrıntılarıyla anlatsana, benim de sana anlatacaklarım var. Bu çocuk beni çok ilgilendiriyor! Yarım saat kadar sonra yoklamaya gideceğim… Sanırım ateşi yükselmez…</p>
				<p class="normal">— Sağ olasın! Ben de bu arada Paşenka’nın yanında oturur, Nastasya aracılığıyla da hastanın durumunu izlerim…</p>
				<p class="normal">Odasında yalnız kalan Raskolnikov, gitmekte hâlâ ağırdan alan Nastasya’ya sabırsızlıkla ve sıkıntıyla baktı.</p>
				<p class="normal">— Bir çay ister misin? –diye sordu Nastasya.</p>
				<p class="normal">— Sonra! Yatıp uyumak istiyorum! Yalnız bırak beni… </p>
				<p class="normal">Tir tir titreyerek duvardan yana döndü; Nastasya çıktı.</p>
				</body>
</html>