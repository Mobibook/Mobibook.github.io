<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>11</h1>

  <p>Düğün günü yaklaşıyordu. 15 Mayıs güneşinin Ragz ufkunda yükselmesine iki gün kalmıştı.</p>

  <p>Huzursuzluk yaratan bu olaylardan Myra'da hiçbir iz kalmadığını büyük bir hoşnutlukla görüyordum, zaten Wilhelm Storitz adı ne kendisinin ne de annesinin yanında asla ağza alınmıyordu.</p>

  <p>Onun sırdaşıydım. Bana, gerçekleşip gerçekleşmeyeceğini bilmediği gelecek hakkındaki planlarından söz ediyordu. Marc ve o Fransa'ya yerleşecekler miydi? Belki, ama hemen değil... Babasından, annesinden ayrılmak çok büyük bir üzüntü yaratacaktı...</p>

  <p>"Ama," diyordu, "şu anda yalnızca, sizin de bize katılacağınız, Paris'e bir iki haftalık bir yolculuk söz konusu, öyle değil mi!"</p>

  <p>"Beni istediğiniz sürece!"</p>

  <p>"Aslında... yeni evli çiftler, yolculukta oldukça sıkıcı yol arkadaşlarıdır..."</p>

  <p>"Buna alışmaya çalışacağım!" diye yanıtladım uysal bir ses tonuyla.</p>

  <p>Zaten doktor bu kararı onaylamıştı. Ragz'dan bir ya da iki aylığına ayrılmak her bakımdan daha iyi olacaktı. Kuşkusuz, Madam Roderich kızının gidişine üzülecekti, ama buna katlanacak gücü bulurdu.</p>

  <p>Marc'a gelince, Myra'yla geçirdiği saatler boyunca her şeyi unutuyordu -daha doğrusu unutmak istiyordu. Doğru, benimle olduğu zamanlarda endişeleri geri geliyordu ve onu rahatlatmak için boşuna çabalıyordum. Hep şöyle diyordu bana:</p>

  <p>"Bildiğin yeni bir şey var mı Henry?..."</p>

  <p>"Hayır sevgili Marc," diye yanıtlıyordum en az onun sorusu kadar değişmez bir şekilde; ve gerçek de buydu.</p>

  <p>Bir gün, şunu ekleme gereği duydu:</p>

  <p>"Eğer bir şey bilseydin... eğer şehirde konuşulurken... ya da Mösyö Stepark'tan... duysaydım..."</p>

  <p>"Sana söylerdim Marc."</p>

  <p>"Benden gizleseydin sana kırılırdım..."</p>

  <p>"Senden hiçbir şey gizlemeyeceğim... ama kimsenin artık bu konuyla ilgilenmediğinden emin olabilirsin!... Şehir hiç bu kadar sessiz olmamıştı!... Kimileri işe gidiyor, kimileri eğlencede ve pazar fiyatları büyük yükseliş gösteriyor!"</p>

  <p>"Şaka yapıyorsun Henry..."</p>

  <p>"Sana başka hiçbir şey bilmediğimi kanıtlamak için yapıyorum!"</p>

  <p>"Ama," dedi Marc, yüzünün şekli değişmişti, "eğer bu adam..."</p>

  <p>"Hayır!... Ragz'a gelirse tutuklanacağını biliyor ve Almanya'da hokkabazlık becerilerini gösterme fırsatının olacağı birçok panayır bulacaktır!"</p>

  <p>"Şu halde... sözünü ettiği... bu güç..."</p>

  <p>"Boş inançları olanlar için bunlar!"</p>

  <p>"Sen inanmıyor musun?..."</p>

  <p>"Senin inandığından daha fazla değil! Yani sevgili Marc, seni büyük günden ayıran günleri, saatleri ve dakikaları saymakla yetin!... Yapacak bundan daha iyi bir şeyin yok ve bittiğinde yeniden başla hesaba!"</p>

  <p>"Ah! sevgili dostum!..." diye haykırdı Marc, kalbi çatlayacakmış gibi çarpıyordu.</p>

  <p>"Mantıklı değilsin Marc, Myra senden daha mantıklı!"</p>

  <p>"Benim bildiklerimi bilmiyor da ondan..."</p>

  <p>"Bildiklerini mi?... Bildiklerini sana söyleyeceğim! Adamın Ragz'da olmadığını ve geri dönemeyeceğini biliyorsun... onu bir daha asla görmeyeceğimizi, beni anlıyor musun... ve eğer bu sakinleşmen için yetmiyorsa..."</p>

  <p>"Ne yapabilirim Henry, bazı önsezilerim var... bana öyle geliyor ki..."</p>

  <p>"Saçma, zavallı Marc!... Bak... inan bana... Köşke, Myra'nın yanına dön..."</p>

  <p>"Evet... Onu asla terk etmemeliydim... hayır... bir an bile!"</p>

  <p>Zavallı kardeşim! Beni anlamakta, duymakta güçlük çekiyordu! Düğün günü yaklaştıkça endişeleri de artıyordu. Açık sözlü olmak gerekirse ben bile, o günü büyük bir sabırsızlıkla bekliyordum!</p>

  <p>Sonuçta, Myra'nın kardeşimi sakinleştirmesi konusundaki etkisine güvensem de Yüzbaşı Haralan'a karşı nasıl bir tutum sergileyeceğimi bilmiyordum.</p>

  <p>PesLer Loyd'dan Wilhelm Storitz'in Spremberg'de olduğunu öğrendiği o gün, gitmesini önlemek hiç de kolay olmamıştı benim için. Spremberg'le Ragz arası yalnızca sekiz yüz kilometre... Yirmi dört saatte oraya varmış olurdu... Sonuçta onu tutabildik ama benim de babasının da olanların unutulması gerektiğini ileri sürmemize karşın, hep aynı konuyu açıyordu ve bir gün ona engel olamayacağımızdan korkuyordum.</p>

  <p>O sabah Yüzbaşı Haralan beni görmeye geldi ve konuşmaya başlar başlamaz gitmeye karar verdiğini anladım.</p>

  <p>"Bunu yapmayacaksınız sevgili Haralan," diye yanıtladım, "bunu yapmayacaksınız!... Bu Prusyalı'yla sizin karşılaşmanız!... Hayır... şu anda... imkânsız!... Rica ederim Ragz'dan ayrılmayın."</p>

  <p>"Sevgili Vidal... bu sefil cezalandırılmalı...."</p>

  <p>"Er ya da geç öyle olacaktır," diye haykırdım, "evet, cezasını çekecek!... onun ensesine yapışacak olan ve onu adalet önüne çıkaracak olan tek el polisin elidir!... gitmek istiyorsunuz, ya kardeşiniz!... Sizden rica ediyorum... dinleyin beni... bir dost gibi... İki gün sonra düğün olacak... ve siz bu sürede Ragz'a dönemezsiniz değil mi?..."</p>

  <p>Yüzbaşı Haralan haklı olduğumu biliyordu ama fikrini değiştirmek istemiyordu.</p>

  <p>"Sevgili Vidal," diye yanıtladı neredeyse hiç umut bırakmayan bir tonla, "olayları aynı şekilde görmüyoruz... göremeyiz... Yakında kardeşinizin de olacak olan ailem hakarete uğradı, bunun intikamını almayacak mıydım?..."</p>

  <p>"Hayır!... Bu adaletin görevi!"</p>

  <p>"Bu adam geri gelmezse, nasıl yapacak... ve gelemez de! Demek ki onun bulunduğu yere gitmeliyim... hâlâ bulunduğu yere... Spremberg'e!"</p>

  <p>"Öyle olsun," diyerek son bir çareye başvurdum, "ama bir iki gün daha sabredin, ben de sizinle Spremberg'e geleceğim!..."</p>

  <p>Kısacası ona öyle büyük bir baskı yaptım ki, sonunda, düğün gerçekleştikten sonra planına karşı çıkmayacağım ve onunla gideceğim konusunda verdiğim kesin sözle konuşma son buldu.</p>

  <p>Bizi 15 Mayıs'tan ayıran bu iki gün hiç bitmeyecekmiş gibi geliyordu! Diğerlerini rahatlatmayı görev edinmeme karşın, kendim de kimi zaman endişe duymadan edemiyordum.</p>

  <p>Bu yüzden, hangi önsezinin beni yönlendirdiğini bilmiyordum ama Teleki Bulvarını çıkıp indiğim çok oluyordu.</p>

  <p>Storitz Malikânesi, polis baskınından sonra nasıl bırakılmışsa öyle duruyordu, kapıları kilitli, pencereleri kapalı, avlu ve bahçe bomboştu. Bulvar üzerinde, eski surların siperlerinden çevre köye kadar nöbet tutan birkaç polis vardı. Ne evin sahibi ne de yardımcısı eve girmeye çalışmamıştı. Oysa, Marc'a, Yüzbaşı Haralan'a ve kendime söylediklerime karşın, laboratuvarın bacasından çıkan bir duman, cihannümanın camlarının arkasından bir gölge görseydim şaşırmazdım, çünkü bu bende bir saplantı olmuştu artık...</p>

  <p>Gerçekte, Ragz halkı ilk korkusunu üzerinden atmış, bu olaydan artık hiç söz etmiyordu; Doktor Roderich, kardeşim, Yüzbaşı Haralan, Wilhelm Storitz hayaletini kurcalayan bizdik!</p>

  <p>O 13 Mayıs günü kafamı dağıtmak için, öğleden sonra, Tuna’nın sağ yakasına geçmek üzere Svendor Adası köprüsüne doğru gittim.</p>

  <p>Köprüye gelmeden önce, Budapeşte'den gelen dampfschiffin, daha doğrusu Mathias Corvin'in yanaştığı iskelenin önünden geçtim.</p>

  <p>Böylece, yolculuğum sırasındaki olaylar, bu Alman'la karşılaşmam, kışkırtıcı tutumu, ilk bakışta uyandırdığı antipati; ardından Vukovar'da indiğini sanmama karşın, söyledikleri aklıma geldi! Çünkü bu kişi kesinlikle oydu, ondan başkası olamazdı, Roderich Köşkü'nün salonunda duyduğumuz sesin aynısı... aynı söylem, aynı sertlik ve aynı Toton kabalığı!</p>

  <p>Bu düşüncelerin etkisiyle, Ragz'da inen yolculara bir bir bakmaya başladım... Soluk yüzlü, tuhaf bakışlı, Hoffmann’ın öykülerindekine benzer bu kişiyi arıyordum!... Ama, denildiği gibi, zahmet ettiğimle kaldım.</p>

  <p>Saat altıda, her zamanki gibi, aile masasında yerimi aldım. Madam Roderich biraz daha iyi görünüyordu, kaygılarından hemen hemen kurtulmuş gibiydi. Kardeşim, kocası olacağı güne bir gün kala, Myra’nın yanında her şeyi unutmuştu. Yüzbaşı Haralan bile, biraz kaygılı olsa da, sakinleşmiş görünüyordu.</p>

  <p>Üstelik, bu küçük topluluğu canlandırmak ve kötü hatıraların son bulutlarını dağıtmak için her şeyi yapmaya kararlıydım. Neyse ki Myra da yardım etti, akşamın büyüsü ve neşesi geç saatlere kadar sürdü. Myra hiç nazlanmadan piyanonun başına geçti, bu salonda yankılanmış olan o ürkünç Kin Şarkısı’nın etkisini ortadan kaldırmak istercesine eski Macar şarkılarını söyledi!</p>

  <p>Kalkacağımız sırada gülerek bana döndü ve şöyle dedi:</p>

  <p>"Yarına!... Mösyö Henry... unutmayın..."</p>

  <p>"Unutmak mı matmazel!..." diye yanıtladım kendisinin de biraz önce kullandığı şakacı bir ses tonuyla.</p>

  <p>"Evet... nikâhın Belediye Sarayı'nda yapılacağını..."</p>

  <p>"Haa! yarındı, öyle yal..."</p>

  <p>"Ve kardeşinizin şahitlerinden birinin siz olduğunuzu unutmayın..."</p>

  <p>"Hatırlatmakta haklısınız Matmazel Myra... Kardeşimin şahidi!... Çoktan unutmuştum!..."</p>

  <p>"Bu beni şaşırtmaz!... Kimi zaman dalgın olduğunuzu fark ettim..."</p>

  <p>"Suçumu kabul ediyorum, ama söz, yarın böyle olmayacağım... Yeter ki Marc da unutmasın..."</p>

  <p>"Bu konuda ona kefilim!..."</p>

  <p>"Bakın hele!..."</p>

  <p>"Öyleyse, saat tam dörtte..."</p>

  <p>"Dörtte mi Matmazel Myra?... ben saat beş buçukta olacağını sanıyordum!... Endişelenmeyin... dörde on kala orada olacağım!..."</p>

  <p>"İyi akşamlar... iyi akşamlar... Marc'ın ağabeyi ve benim de gelecekteki ağabeyim!..."</p>

  <p>"iyi akşamlar Matmazel Myra... iyi akşamlar!"</p>

  <p>Ertesi gün sabah, Marc'ın alması gereken birkaç şey vardı. Sakinleşmiş göründüğü için yalnız gitmesine izin verdim.</p>

  <p>Zaten ben de, alınan önlemler yetmezmiş gibi ve tabii mümkünse, Wilhelm Storitz'in Ragz'da görülmediğinden emin olmak için Belediye Sarayı'na gittim.</p>

  <p>Mösyö Stepark beni hemen kabul etti ve ziyaretimin sebebini sordu.</p>

  <p>Yeni haberler aldıysa söylemesini rica ettim.</p>

  <p>"Hayır Mösyö Vidal," diye yanıtladı. "Adamımızın Ragz'da yeniden görülmediğinden emin olabilirsiniz..."</p>

  <p>"Hâlâ Spremberg'de mi?..."</p>

  <p>"Size söyleyebileceğim tek şey dün orada olduğu."</p>

  <p>"Bir telgraf aldınız mı?..."</p>

  <p>"Alman polisinden durumu doğrulayan bir telgraf."</p>

  <p>"Bu beni rahatlattı!"</p>

  <p>"Evet, ama benim canımı sıktı Mösyö Vidal."</p>

  <p>"Neden?..."</p>

  <p>"Çünkü bu şeytan adam -tam anlamıyla bir şeytan- sınırı geçmeye asla niyetli değil gibi geliyor bana..."</p>

  <p>"Eh, böylesi daha iyi Mösyö Stepark!"</p>

  <p>"Sizin için iyi ama benim için değil!..."</p>

  <p>"Üzüntünüzü anlamakta güçlük çekiyorum!..."</p>

  <p>"Eh... bir polis olarak ensesine yapışmayı ve bu büyücü bozuntusunu dört duvar arasına koymayı nasıl da isterdim!... Neyse, belki daha sonra..."</p>

  <p>"Oh! daha sonra, düğünden sonra ne zaman isterseniz Mösyö Stepark!"</p>

  <p>Teşekkür ederek polis şefinin yanından ayrıldım.</p>

  <p>Öğleden sonra saat dörtte, Roderich Köşkü'nün salonunda toplanmıştık. Teleki Bulvarı'nda iki at arabası bekliyordu; biri Myra, babası, annesi ve bir aile dostu olan Hakim Neuman için, öteki ise Marc, Yüzbaşı Haralan, arkadaşlarından biri Teğmen Armgard ve benim içindi. Mösyö Neuman ve Yüzbaşı Haralan gelinin şahidiydiler, Teğmen Armgard ve ben de Marc’ın.</p>

  <p>O dönemde, Macar Diyet'indeki uzun tartışmalardan sonra, aynı Avusturya'daki gibi, belediye nikâhı yapılmakta ve dünyadaki en basit şekliyle aile arasında gerçekleşmekteydi. Bu yüzden tüm görkem ertesi gün yapılacak olan dini törene saklanmıştı.</p>

  <p>Genç nişanlı, işlemesiz muslinle süslü pembe Çin bürümcüğünden çok güzel bir tuvalet giymişti. Madam Roderich'in de üzerinde aynı şekilde sade bir tuvalet vardı. Doktor ve hâkim, kardeşim ve benim gibi redingot giymişlerdi, askerlerse tören üniformalarıylaydılar.</p>

  <p>Bir düğünün her zaman merak uyandırdığı halktan kadınlar, genç kızlardan oluşan birkaç kişi, bulvarda arabaların çıkışını bekliyordu. Ama ertesi gün katedralin Roderich ailesine nezaketen tebriklerini sunmaya gelenlerle dolup taşacağı kesindi.</p>

  <p>İki at arabası köşkün büyük kapısını geçti ve bulvarın köşesinden döndüler, Bathiany Rıhtımı'nı, Prens Miloch Caddesi'ni, Ladislas Caddesi'ni, izleyerek Belediye Sarayı’nın demir parmaklıkları önünde durdular.</p>

  <p>Liszt Meydanı'nda ve Belediye Sarayı’nın avlusunda daha kalabalık bir meraklı kitlesi vardı.</p>

  <p>Belki de yaşanan olay onları buraya çekmişti... Belki, nikâh salonunda yeni bir olayın olup olmayacağını merak ediyorlardı...</p>

  <p>Arabalar şeref avlusuna girdiler ve merdivenin önünde durdular.</p>

  <p>Kısa bir süre sonra, Matmazel Myra babasının kolunda, Madam Roderich Mösyö Neuman'ın kolunda, ardından Marc, Yüzbaşı Haralan, Teğmen Armgard ve ben büyük renkli karo camlarla aydınlatılmış, çok değerli, işlemeli ahşap panolarla kaplı salonda yerlerimizi aldık. Ortadaki geniş masanın her ucunda hayranlık uyandıran çiçek sepetleri vardı.</p>

  <p>Mösyö ve Madam Roderich, anne ve baba olarak, nikâh memuruna ayrılan koltuğun iki yanına oturdular. Marc Vidal ve Myra Roderich, karşıdaki sandalyelerde, yan yana yerlerini aldılar, ardından dört şahit Mösyö Neuman ve Yüzbaşı Haralan sağa, Teğmen Armgard ve ben sola geçtik.</p>

  <p>Bir mübaşir bu nikâhı kendisi kıymak isteyen Ragz Belediye Başkanı’nı takdim etti. Belediye başkanının içeriye girmesiyle herkes ayağa kalktı.</p>

  <p>Belediye başkanı, masanın önünde ayakta, aileye kızlarının Marc Vidal'le evlenmesine razı olup olmadıklarını sordu ve olumlu yanıt aldı, bizim ailemizden yalnızca kardeşim ve ben olduğumuz için, kardeşimle ilgili olarak aynı soruyu sorması gerekmedi.</p>

  <p>Ardından, belediye başkanı nişanlılara yöneldi.</p>

  <p>"Mösyö Marc Vidal, Myra Roderich'i karınız olarak kabul ediyor musunuz?..."</p>

  <p>"Evet."</p>

  <p>"Matmazel Myra Roderich, Marc Vidal'i kocanız olarak kabul ediyor musunuz?"</p>

  <p>"Evet!"</p>

  <p>Ardından belediye başkanı, maddelerini okuduğu yasa uyarınca her ikisini karı koca ilan etti.</p>

  <p>Olaylar, her zamanki olağanlığı içinde geçti. Olağanüstü hiçbir olay gerçekleşmedi, ne nikâh memuru okuduktan sonra imzalanan evlilik anlaşması yırtıldı ne de evlilerin ve şahitlerin elinden kalemler çekilip alındı.</p>

  <p>Wilhelm Storitz kesinlikle Ragz'da değildi ve eğer Spremberg'deyse kendi vatandaşlarının mutluluğu için orada kalsa iyi olurdu!</p>

  <p>Şimdi, Marc Vidal ve Myra Roderich insanların huzurunda evlenmişlerdi ve yarın da Tanrı'nın huzurunda evleneceklerdi.</p>
</body>
</html>
