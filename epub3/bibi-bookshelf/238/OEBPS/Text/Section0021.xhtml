<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>16</h1>

  <p>Myra kayboldu!...</p>

  <p>Çığlık köşkte yankılandığında, ne anlama geldiği, önce anlaşılmamıştı sanki. Kayıp mı oldu?... bunun bir anlamı yoktu... inanılmazdı...</p>

  <p>Daha yarım saat önce Madam Roderich ve Marc Myra'nın odasındaydılar; Myra, yolculuk kılığında, sakin, düzgün soluklar alarak, uyuyormuş gibi yatağında yatıyordu. Biraz önce de Marc’ın elinden bir iki şey yemişti...</p>

  <p>Yemek bitmişti, doktor ve kardeşim onu arabaya götürmek üzere yukarı çıktılar... Yatağında değildi... oda boştu...</p>

  <p>"Myra!" diye haykırdı Marc, pencereye doğru atılarak...</p>

  <p>Pencere kapalıydı, kapı da.</p>

  <p>Madam Roderich hemen koştu, ardından da Yüzbaşı Haralan.</p>

  <p>Bu ad evin her yerinde yankılandı:</p>

  <p>"Myra... Myra!..."</p>

  <p>Myra yanıtlamadı, bu anlaşılır bir şeydi ve ondan beklenen, bir cevap değildi. Ama odasında olmayışı nasıl açıklanabilirdi?... Yatağından çıkmış... annesinin odasını geçip görünmeden merdivenlerden inmiş olması mümkün müydü?...</p>

  <p>Çığlıkları duyduğum sırada ufak tefek valizleri arabaya yerleştirmekle meşguldüm ve birinci kata çıktım.</p>

  <p>Kardeşim deli gibi gidip geliyordu, perişan bir sesle yineliyordu:</p>

  <p>"Myra... Myra!"</p>

  <p>"Myra mı?..." diye sordum. "Ne diyorsun sen... ne istiyorsun, Marc?..."</p>

  <p>Doktor zorlukla yanıtladı beni:</p>

  <p>"Kızım... kayboldu!"</p>

  <p>Kendinden geçen Madam Roderich'i yatağına yatırmak gerekti.</p>

  <p>Yüzü kasılmış, gözlerinde afallamış bakışlarla Yüzbaşı Haralan yanıma geldi ve şöyle dedi:</p>

  <p>"O... hep o!"</p>

  <p>Bu sırada, düşünmeye çalışıyordum. Önünde arabanın durduğu galerinin kapısından hiç ayrılmamıştım ve Myra nasıl olur da bana görünmeden, bahçeye ulaşmak için bu kapıdan geçmiş olabilirdi? Wilhelm Storitz görünmez olabilir!... Ama Myra... ya o?...</p>

  <p>Yeniden galeriye indim ve hizmetçileri çağırdım. Teleki Bulvarı'na açılan bahçe kapısı iki kez kilitlendi ve anahtarı üzerinden aldım. Sonra, evin her tarafı, çatı katını, mahzenleri, ek binaları, kuleden terasa kadar her yeri aradım ve bakılmadık bir tek köşe bırakmadım...</p>

  <p>Evden sonra, aynı şekilde bahçeyi de aradım.</p>

  <p>Kimse yoktu, hiç kimse!</p>

  <p>Yeniden Marc’ın yanma döndüm. Zavallı kardeşim gözyaşlarına boğulmuş, hıçkıra hıçkıra ağlıyordu!</p>

  <p>Emrindekileri harekete geçirmesi için, polis şefine bu olayı bir an önce haber vermek gerekiyordu.</p>

  <p>"Belediye Sarayı'na gidiyorum... Gelin!" dedim Yüzbaşı Haralan'a.</p>

  <p>Giriş katma indik. Araba bekliyordu, yerlerimizi aldık. Büyük kapı açılır açılmaz atlar dörtnala gitmeye başladı ve bir iki dakikada Liszt Meydanına vardık.</p>

  <p>Mösyö Stepark hâlâ bürosundaydı ve olanları anlattım.</p>

  <p>Hiçbir şeye şaşırmamaya alışmış olan bu adam kendini tutamadı.</p>

  <p>"Matmazel Roderich kayboldu ha!" diye haykırdı.</p>

  <p>"Evet..." diye yanıtladım, "imkânsız gibi görünüyor ama oldu işte! Wilhelm Storitz kaçırdı!... Görünmez olarak köşke girdi ve görünmez olarak da çıktı diyelim! Ama... Myra... görünmez değildi ki!..."</p>

  <p>"Nereden biliyorsunuz?" diye sordu Mösyö Stepark.</p>

  <p>Zihninde bir ışık çakmışçasına Mösyö Stepark'ın ağzından kaçan bu yanıt, tek mantıklı, tek gerçek şey değil miydi?... Wilhelm Storitz'in kendisi gibi başkalarını da görünmez kılacak gücü yok muydu?... Hep yardımcısı Hermann’ın da kendisi gibi görünmez olduğuna inanmamış mıydık?</p>

  <p>"Baylar," dedi Mösyö Stepark, "benimle yeniden köşke gelir misiniz?..."</p>

  <p>"Hemen," diye yanıtladım.</p>

  <p>"Hizmetinizdeyim baylar... birkaç talimat vermenin zamanı geldi."</p>

  <p>Polis şefi bir onbaşı çağırdı ve bir polis mangasıyla Roderich Köşkü'ne gitmesini emretti. Köşkte gece boyunca nöbet tutulması gerekiyordu. Sonra, araba üçümüzü doktorun evine götürdü.</p>

  <p>İçerisi, dışarısı yeniden didik didik arandı.</p>

  <p>Hiçbir sonuca varılmadı, varılamazdı!... Ancak Mösyö Stepark Myra’nın odasına girdiği anda bir saptamada bulundu.</p>

  <p>"Mösyö Vidal," dedi bana, "farklı bir koku duyuyor musunuz, daha önceden başka bir yerde duymuş olduğumuz bir koku?..."</p>

  <p>Havada gerçekten belli belirsiz bir koku vardı. Aklıma geldi ve haykırdım:</p>

  <p>"Laboratuvardan alacağınız sırada, Mösyö Stepark, kırılan şişenin içindeki şu likörün kokusu."</p>

  <p>"Evet Mösyö Vidal ve görünmezliği sağlayan da bu likör işte; Wilhelm Storitz Matmazel Myra Roderich'i görünmez kıldı ve aynı kendisi gibi bir biçimde kaçırdı onu!..."</p>

  <p>Şaşkına dönmüştük! Olaylar böyle gelişmiş olmalıydı ve Wilhelm Storitz'in arama sırasında laboratuvarda olduğuna ve bizim elimize geçmesindense, içinde, çok çabuk buharlaşan likörün bulunduğu şu şişeyi kırdığına hiç kuşkum kalmamıştı artık!...</p>

  <p>Evet! bu kesinlikle o tuhaf kokunun aynısıydı!... Evet! Wilhelm Storitz bu odaya gelmişti ve Myra Roderich'i kaçırmıştı!</p>

  <p>Ne geceydi; ben kardeşimin yanında, doktor Madam Roderich'in yanı başında, büyük bir sabırsızlıkla günün doğmasını bekliyorduk!</p>

  <p>Sabah mı?... Sabahın olması ne işimize yarayacaktı ki?... Wilhelm Storitz için ışığın önemi var mıydı?... Onu görünür mü kılıyordu?... Nüfuz edilmez bir gecede yaşadığından emin değil miydi?...</p>

  <p>Mösyö Stepark Belediye Sarayı'na gitmek için köşkten, ancak sabah olduğunda ayrıldı. Ardından, saat sekize doğru, vali, kızının bulunması için her şeyin yapılacağından emin olmasını doktora söylemek için köşke geldi...</p>

  <p>Ama, ne yapabilirdi ki?</p>

  <p>Daha sabahtan, Myra'nın kaçırılma haberi Ragz'ın tüm mahallelerine yayılmıştı ve yarattığı etkiye gelince, bunu anlatmak istemiyorum.</p>

  <p>Saat ona doğru, Teğmen Armgard köşke geldi ve arkadaşına yardım etmek istediğini söyledi -ne yapmak için, ulu Tanrım? En azından, Yüzbaşı Haralan'ın araştırmalarına yeniden başlamaya niyeti varsa, artık yalnız olmayacaktı.</p>

  <p>Yüzbaşının aklından geçen de buydu, çünkü teğmeni görür görmez ona yalnızca şu kelimeyi söyledi:</p>

  <p>"Gel."</p>

  <p>İkisi çıkarken, onlarla gitmek için karşı konulmaz bir istek duydum.</p>

  <p>Bundan Marc'a bahsettim... Beni anladı mı bilmiyorum, o kadar bitkindi ki! Köşkten çıktım. İki subay rıhtıma varmışlardı bile. Yoldan geçen insanlar köşke dehşetle karışık bir korkuyla bakıyorlardı. Tüm şehri altüst eden, şu korkunç tufanın patlak verdiği yer burası değil miydi?...</p>

  <p>Yanlarına vardığımda, Yüzbaşı Haralan belki de varlığımı fark etmeden, bana baktı.</p>

  <p>"Bizimle mi geliyorsunuz Mösyö Vidal," dedi Teğmen Armgard.</p>

  <p>"Evet, nereye gidiyorsunuz?..."</p>

  <p>Sorum yanıtsız kaldı. Nereye gidiyorduk?... tabii ki rasgele... ve rastlantı izleyebileceğimiz en emin kılavuz değil miydi?...</p>

  <p>Kararsız adımlarla hiç konuşmadan yürüyorduk.</p>

  <p>Macar Meydanı'nı geçip Prens Miloch Caddesi'ni çıktıktan sonra, Saint-Michel Meydanı’nın kemerleri altında dolaştık. Yüzbaşı Haralan kimi kez sanki ayakları yere çivilenmiş gibi duruyordu. Sonra yeniden kararsız adımlarla yürümeye başlıyordu.</p>

  <p>Meydanın dibindeki katedrale baktım, kapıları kapalı, çanları sessiz, bu terk edilmişlik içinde hüzünlü bir hali vardı ve inan henüz inananların ibadetine açılmamıştı...</p>

  <p>Sola dönerek, mihrap bölümünün arkasından geçtik ve kısa bir tereddütten sonra Yüzbaşı Haralan Bihar Caddesi'ne girdi.</p>

  <p>Ragz’ın bu aristokratik mahallesi ölü gibiydi, erkenci bir iki insan geçiyordu sadece, tıpkı bir genel yas gününde olduğu gibi köşklerin çoğunun pencereleri kapalıydı.</p>

  <p>Sokağın sonundaki Teleki Bulvarı boydan boya boştu ya da daha doğrusu boşaltılmıştı. Storitz Malikânesi'nin yanmasından sonra buradan kimse geçmiyordu.</p>

  <p>Yüzbaşı Haralan hangi yöne gidecekti, şehrin yukarısına yani şato tarafına mı, yoksa Bathiany Rıhtımı'na doğru Tuna tarafına mı?...</p>

  <p>Birden bir çığlık attı:</p>

  <p>"Orada... orada..." diye yineliyordu ateşli gözlerle, hâlâ tüten yıkıntılara doğru elini uzatarak...</p>

  <p>Yüzbaşı Haralan durmuştu, gözleri nefret doluydu! Bu yıkıntılar onu karşı konulmaz bir şekilde çeker gibiydi ve yarı yıkılmış parmaklılara doğru atıldı.</p>

  <p>Kısa bir süre sonra üçümüz de avlunun ortasındaydık.</p>

  <p>Alevlerle kararmış duvar kalıntılarından başka bir şey kalmamıştı, bu duvarların dibinde, yapı iskeletinin kömürleşmiş parçaları, yamulmuş demirler, üstü hafif gazlarla kaplı kül yığınları, mobilya kalıntıları vardı ve sağ çatı duvarının ucundaysa, sağda rüzgârgülünün sapı duruyordu ve üzerinde WS harfleri seçilmekteydi.</p>

  <p>Yüzbaşı Haralan hiç kıpırdamadan yıkıntılara bakıyordu. Ah! keşke evini yaktıkları gibi şu lanetli Alman'ı da, korkunç buluşunun sırrıyla birlikte yakabilselerdi! O zaman Roderich ailesi, her şeyden acı olan bu mutsuzluğu yaşamak zorunda kalmazdı.</p>

  <p>Teğmen Armgard, öfkeden çıldırmış olan arkadaşını götürmek istedi.</p>

  <p>"Gidelim," dedi ona.</p>

  <p>"Hayır," diye haykırdı onu duyacak halde olmayan Yüzbaşı Haralan. "Hayır!... bu yıkıntıların altını üstüne getirmek istiyorum!... Bu adam buradaymış gibi geliyor bana... ve kardeşim de onunla birlikte... Dinleyin... birileri bahçede yürüyor... o... bu o!"</p>

  <p>Yüzbaşı Haralan kulak kesiliyordu... kıpırdamamamız için işaret ediyordu bize...</p>

  <p>Bu yalnızca bir hayaldi, ama ben de kumun üzerinde birinin ayak seslerini duyduğumu sandım...</p>

  <p>O anda, Yüzbaşı Haralan, kendisini götürmeye çalışan teğmeni iterek hızla yıkıntılara doğru atıldı, ayakları küllerin ve yıkıntıların içindeydi ve avlu tarafındaki giriş katında bulunan laboratuvarın olduğu yerde durdu... Bağırmaya başladı:</p>

  <p>"Myra... Myra..."</p>

  <p>Sesi yankılanıyormuş gibiydi...</p>

  <p>Teğmen Armgard'a baktığım sırada, o da bana soru soran gözlerle bakıyordu...</p>

  <p>O sırada, Yüzbaşı Haralan yıkıntıları geçip bahçeye ulaştı, bir sıçrayışta basamakları indi ve çimenlikteki otların arasına düştü.</p>

  <p>Biz onun yanına varmak üzereyken, sanki somut bir engele çarpmış gibi bazı hareketler yapmaya başladı... ilerliyor, geri çekiliyor, kollarını açıp kapatıyor, eğiliyor, yeniden doğruluyordu, tıpkı düşmanını belinden yakalayan bir savaşçı gibiydi...</p>

  <p>"Onu tuttum!" diye bağırdı.</p>

  <p>Teğmen Armgard ve ben hızla ona doğru gittik ve o anda göğsünde sıkışmış nefesinin sesini duydum...</p>

  <p>"Yakaladım sefili... yakaladım..." diye yineledi. "Yardım et Vidal... Yardım et Armgard!"</p>

  <p>Birden, görmediğim bir kol tarafından itildiğimi hissettim, bu sırada hırıltılı bir nefes çarptı yüzüme!</p>

  <p>Hayır! Evet!... Tam anlamıyla göğüs göğüse bir mücadeleydi bu! O burada, görünmez varlık... Wilhelm Storitz ya da her kimse!... Kim olursa olsun, elimizdeydi... onu hiç bırakmayacaktık... Myra’nın nerede olduğunu söylemek zorunda kalacaktı!</p>

  <p>Böylece, hep düşündüğüm gibi, görüntüsünü yok edecek gücü olsa bile en azından maddi varlığı kalıyordu! Bir hayalet değil, var gücümüzle etkisiz kılmaya çalıştığımız bir bedendi!... Ayrıca, Wilhelm Storitz yalnızdı, çünkü yakalandığı bahçede başka görünmez kişiler olsaydı çoktan üzerimize atılmış olurlardı bile! Evet... yalnızdı... ama biz gelince neden kaçmamıştı?... Demek ki gafil avlanmış ve Yüzbaşı Haralan tarafından yakalanmıştı... Evet... böyle olmuştu muhakkak!...</p>

  <p>Nihayet görünmez düşmanımızı hareket edemez hale getirmiştik. Ben bir kolundan, teğmen diğer kolundan tutuyordu.</p>

  <p>"Myra nerede... Myra nerede?..." diye bağırdı Yüzbaşı Haralan.</p>

  <p>Yanıtlamak yerine kurtulmaya çalıştı, elimizden kaçmak için zorlu bir mücadele veren oldukça güçlü biriyle karşı karşıyaydık ve başarsaydı bahçeye atılarak kalıntıların arasından geçip, bulvara çıkacaktı ve onu bir daha yakalama umudumuz kalmayacaktı!</p>

  <p>"Myra'nın nerede olduğunu söyleyecek misin?..." diye yineledi Yüzbaşı Haralan.</p>

  <p>Karşılığında şu sözcükler duyuldu:</p>

  <p>"Asla!... Asla!"</p>

  <p>Bu kesinlikle Wilhelm Storitz'di!... bu onun sesiydi!...</p>

  <p>Bu savaş fazla süremezdi... Bire karşı üç olmamıza karşın güçlerimiz tükenmek üzereydi. O anda, Teğmen Armgard şiddetle geri itildi, çimenlerin üstüne düştü ve tuttuğum kol elimden kurtuldu, işte tam o sırada, Teğmen Armgard tekrar kalkmadan, kılıcı kınından hızla çekildi, onu çeken el Wilhelm Storitz'in eliydi... Evet... öfkeden çıldırmıştı, artık kaçmaya çalışmıyordu... Yüzbaşı Haralan'ı öldürmek istiyordu!... Yüzbaşı da kılıcını yakaladı ve ikisi de tıpkı düellodaymış gibi karşı karşıyaydılar, biri görünüyor öteki görünmüyordu!...</p>

  <p>Bizim bu tuhaf mücadeleye müdahale etmemiz imkânsızdı, her şey Yüzbaşı Haralan’ın aleyhineydi çünkü ona yöneltilen kılıç darbelerinden kaçabilse bile karşılık vermesi oldukça zordu. Bu yüzden korunmaya çalışmayarak, düşmanına saldırmaya, ona isabet ettirmeye çalışıyordu ve biri görünür bir el tarafından, diğeriyse görünmez bir el tarafından tutulan iki kılıç karşı karşıya geldiler.</p>

  <p>Wilhelm Storitz'in bu silahı kullanmasını bildiği açıkça ortadaydı ve hızla karşılanan bir kol hareketiyle Yüzbaşı Haralan omzundan yaralandı... Ama, kılıcı ileriye uzandı... bir acı çığlığı duyuldu... ve bir kütle çimenlerin üstüne düştü.</p>

  <p>Wilhelm Storitz büyük bir olasılıkla tam göğsünden yaralanmıştı... Bir kan seli boşandı ve ruhu bedeninden çekildikçe, vücudu yavaş yavaş somut halini almaya başladı... son ölüm çırpmışlarıyla tamamen ortaya çıktı...</p>

  <p>Yüzbaşı Haralan Wilhelm Storitz'in üzerine atıldı ve yine bağırdı:</p>

  <p>"Myra... kardeşim, nerede Myra?..."</p>

  <p>Artık yerde yalnızca bir ceset vardı, yüzü kasılmış, gözler açık, bakışları hâlâ tehdit dolu bir ceset -tuhaf insan Wilhelm Storitz'in görünür cesedi!</p>
</body>
</html>
