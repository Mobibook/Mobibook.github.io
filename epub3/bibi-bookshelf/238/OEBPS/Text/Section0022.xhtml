<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>17</h1>

  <p>Wilhelm Storitz'in trajik sonu böyleydi işte. Roderich ailesinin ondan korkacak bir şeyi kalmadıysa da, ölümüyle durum daha da kötüleşmemiş miydi?...</p>

  <p>En acil olanı, polis şefine gerekli önlemleri alması için haber vermekti ve böyle yapılması kararlaştırıldı.</p>

  <p>Yüzbaşı Haralan, -sadece hafif bir yara almıştı- Roderich Köşkü'ne gidecek ve babasına haber verecekti.</p>

  <p>Ben, Mösyö Stepark'a olan bitenleri anlatmak için hızla Belediye Sarayı'na gidecektim.</p>

  <p>Teğmen Armgard bahçede cesedin yanında kalacaktı.</p>

  <p>Birbirimizden ayrıldık ve Yüzbaşı Haralan yeniden Teleki Bulvarı'ndan inerken ben de hızlı adımlarla Bihar Caddesi'nden çıkarak Belediye Sarayı'na doğru yöneldim.</p>

  <p>Mösyö Stepark beni hemen içeri aldı ve ona bu inanılmaz düelloyu anlattığımda, duyduğu şüphe kadar şaşkınlığını da gizlemeksizin şöyle dedi:</p>

  <p>"Yani Wilhelm Storitz öldü mü şimdi?..."</p>

  <p>"Evet... Yüzbaşı Haralan’ın tam göğsüne isabet ettirdiği bir kılıç darbesiyle."</p>

  <p>"Öldü, öyle mi... şu ölüm dediğimiz şeyden mi söz ediyorsunuz?..."</p>

  <p>"Gelin Mösyö Stepark ve kendi gözlerinizle görün..."</p>

  <p>"Görecek miyim?..."</p>

  <p>Kuşkusuz, Mösyö Stepark kendi kendine aklımın başında olup olmadığını soruyordu. Bunun üzerine ekledim: "Ölümden sonra görünmezlik ortadan kalktı ve yarasından kanlar akmaya başlayınca Wilhelm Storitz'in bedeni, insani biçimini aldı..."</p>

  <p>"Siz gördünüz mü?..."</p>

  <p>"Sizi gördüğüm ve sizin de göreceğiniz gibi!..."</p>

  <p>"Gidelim," diye yanıtladı polis şefi, onbaşıya on iki kadar polisle birlikte kendisini izlemesini emrettikten sonra.</p>

  <p>Teleki Bulvarı'ndan, daha önce de söylediğim gibi, Storitz Malikânesi yandığından beri hiç kimse geçmiyordu. Gittiğimden beri de kimse geçmemişti. Bu yüzden olay daha duyulmamıştı ve Ragz bu uğursuz kişiden kurtulduğundan hâlâ habersizdi.</p>

  <p>Mösyö Stepark, emrindeki polisler ve ben parmaklıkları aşıp yıkıntıları geçtikten sonra Teğmen Armgard göründü.</p>

  <p>Ceset, ölüm katılığı içinde, otların üzerinde boylu boyuca uzanmıştı, biraz sola dönüktü, giysileri kan içindeydi, göğsünden bir iki damla kan sızıyordu, yüzü renksizdi, sağ eli hâlâ teğmenin kılıcını tutuyordu, öteki ise yarı kıvrıktı -çoktan soğumuş ve gömülmeye uygun durumda bir cesetti bu.</p>

  <p>Mösyö Stepark uzunca bir süre baktıktan sonra şöyle dedi:</p>

  <p>"Bu o!"</p>

  <p>Memurları biraz korkuyla yaklaşmışlardı ve onlar da tanıdılar. Mösyö Stepark iyice emin olmak için, görmenin yanında dokunmanın kesinliğini de hissedebilmek amacıyla cesedi başından ayaklarına kadar eliyle yokladı.</p>

  <p>"Ölmüş... kesinlikle ölmüş!" dedi.</p>

  <p>Sonra, Teğmen Armgard'a dönerek:</p>

  <p>"Kimse gelemedi mi?..." dedi.</p>

  <p>"Hiç kimse Mösyö Stepark."</p>

  <p>"Ve bu bahçede hiçbir ses... hiçbir ayak sesi duymadınız mı?..."</p>

  <p>"Hayır!"</p>

  <p>Demek ki Wilhelm Storitz'i yakaladığımızda, evinin yıkıntıları arasında yalnız olduğunu düşünmek yerinde olurdu.</p>

  <p>"Ya şimdi ne olacak Mösyö Stepark?" diye sordu Teğmen Armgard.</p>

  <p>"Cesedi Belediye Sarayı'na taşıtacağım..."</p>

  <p>"Herkesin gözü önünde mi?..." dedim.</p>

  <p>"Herkesin gözü önünde," diye yanıtladı polis şefi. "Tüm Ragz Wilhelm Storitz'in öldüğünü öğrenmeli ve buna da ancak cesedi gördüklerinde inanacaklardır!..."</p>

  <p>"Ve gömüldüğünde," diye ekledi Teğmen Armgard.</p>

  <p>"Eğer gömülürse!..." dedi Mösyö Stepark.</p>

  <p>"Eğer gömülürse mi?..." diye yineledim.</p>

  <p>"Öncelikle Mösyö Vidal, bir otopsinin yapılması gerekmektedir... Kim bilir?... Organlarını inceleyerek, ölünün kanını analiz ederek belki hâlâ bilemediğimiz şeyi buluruz... görünmezliği sağlayan maddenin yapısını..."</p>

  <p>"Yok edilmesi gereken bir sır!" diye haykırdım.</p>

  <p>"Sonra, kanımca," diye sözlerini sürdürdü polis şefi, "cesedi yakmak ve küllerini de rüzgâra savurmak en iyisi olacaktır, aynı Ortaçağ cadılarına yapıldığı gibi!"</p>

  <p>Yüzbaşı Haralan her şeyi anlatmış olduğu babasının yanındaydı. Madam Roderich'in, şu haliyle, hiçbir şeyi bilmemesinin daha güvenli olacağını düşünmüştük. Zaten Wilhelm Storitz'in ölümü ona kızını geri getirmiyordu!</p>

  <p>Kardeşime gelince, henüz bir şey bilmiyordu, kendisini doktorun çalışma odasında beklediğimizi bildirdik ona.</p>

  <p>Bu haberi, intikam duygusu tatmin edilmiş biri gibi karşılamadı! Ardından, hıçkırıklar, ağzından umutsuzca şu sözler döküldü:</p>

  <p>"Ölmüş!... Onu öldürdünüz!... Myra’nın nerede olduğunu söylemeden öldü!... Myra... Yaşıyor... zavallı Myra’ın... Onu bir daha asla göremeyeceğim!"</p>

  <p>Acılarının taşması karşısında ne söylenebilirdi ki?</p>

  <p>Yine de denedim; daha sonra aynı şekilde Madam Roderich de teselli edilmeye çalışılacaktı. Hayır, tüm umudu kaybetmemek gerekirdi... Myra'nın nerede olduğunu bilmiyorduk... şehirdeki evlerden birinde mi tutuluyordu, yoksa şehir dışında mıydı, bilmiyorduk... Ama bir kişi biliyordu... bilmeliydi... Wilhelm Storitz'in yardımcısı... şu Hermann... onu arayacaktık... İsterse Almanya'nın en ücra köşesinde olsun onu bulacaktık!... Susmak efendisi kadar yarar sağlamazdı ona!... Konuşacaktı... konuşmaya zorlayacaktık... ona bir servet sunulmak zorunda kalınsa bile!... Myra ailesine... nişanlısına... kocasına kavuşacaktı... ve tedavilerle, şefkatle ve aşkla bilinci yerine gelecekti!...</p>

  <p>Marc hiçbir şey duymuyordu... hiçbir şey duymak istemiyordu... Onun için konuşulabilecek tek şey ölümdü... O öldürülmemeliydi... Ondan sırrını öğrenmek gerekirdi!...</p>

  <p>Kardeşimi nasıl yatıştıracağımı bilmiyordum, o sırada konuşmamız dışarıdan gelen gürültülerle kesildi.</p>

  <p>Yüzbaşı Haralan ve Teğmen Armgard, bulvarla Bathiany Rıhtımı'nın birleştiği yere açılan pencereye doğru hızla gittiler.</p>

  <p>Yine neler oluyordu?... Bulunduğumuz ruh halinde, sanıyorum ki hiçbir şey bizi şaşırtamazdı, hatta Wilhelm Storitz'in dirilişi bile olsa!...</p>

  <p>Bu, cenaze alayıydı. Ceset, bir sedyenin üzerinde yatıyordu, üstü bir çarşafla bile örtülmemişti, mangadaki diğerlerinin eşlik ettiği iki polis memuru tarafından taşınıyordu. Ragz Wilhelm Storitz'in öldüğünü ve terör döneminin son bulduğunu öğrenecekti!</p>

  <p>Bu nedenle cenaze alayı, Etienne II Caddesi'ne kadar Bathiany Rıhtımı'nı izledikten sonra, Coloman pazarından, daha sonra da Belediye Sarayı'na kadar olan en kalabalık mahallelerden geçecekti.</p>

  <p>Bana kalırsa, Roderich Köşkü'nün önünden hiç geçmemesi iyi oldu.</p>

  <p>Kardeşim pencereye, yanımıza geldi, o anda, kendininki pahasına da olsa, yeniden hayata döndürmek isteyeceği bedeni kanlar içinde görünce bir umutsuzluk çığlığı attı!...</p>

  <p>Erkeği, kadını, çocuğu, burjuvası, Puszta'lı köylüsüyle, halk son derece gürültülü gösterilere girişmişti. Wilhelm Storitz sağ olsaydı bu kalabalık tarafından linç edilirdi! Öldüğü için cesedine dokunmuyorlardı. Ama kuşkusuz, Mösyö Stepark’ın dediği gibi halk onu kutsal toprağa gömmeyi istemeyecekti. Halka açık bir alanda yakılacak ya da sularının, gövdesini Karadeniz'in uzak derinliklerine götüreceği Tuna'ya atılacaktı.</p>

  <p>Yarım saat boyunca köşkün önünde haykırışlar devam etti, sonra sessizlik oldu.</p>

  <p>O zaman, Yüzbaşı Haralan valiliğe gideceğini söyledi. Valiyle, Hermann'ı bulmak için yapılacak araştırmalar konusunda konuşmak istiyordu. Berlin'e, Avusturya Büyükelçiliği'ne yazmak, yardım etmeye can atacak olan Alman polisini harekete geçirmek gerekiyordu... Gazeteler de destek verirdi bu girişime... Wilhelm Storitz'in sırlarını bilen tek kişi ve kuşkusuz kurbanının bekçisi olan Hermann’ın yerini bulana ödül verilecekti.</p>

  <p>Yüzbaşı Haralan son bir kez annesinin odasına çıktıktan sonra, Teğmen Armgard'la birlikte köşkten ayrıldı.</p>

  <p>Ben kardeşimin yanında kalmıştım; onun yanında geçen saatler ne kadar da acı doluydu! Onu yatıştıramıyordum ve gittikçe artan taşkınlık halini gördükçe çok kaygılanıyordum! Benden kaçıyordu, bunu hissediyordum ve belki de direnemeyeceği bir kriz geçirmesinden korkuyordum!... Bu saçmalıktı!... Gitmek istiyordu, akşam Spremberg'e gitmek... Bu şehirde Hermann tanınıyor olmalıydı... neden Spremberg'de olmasındı ki... ve Myra da onun yanında?</p>

  <p>Hermann Spremberg'de olabilirdi. Ama Myra, bu pek mantıklı değildi. Dün akşam kaybolmuştu ve bu sabah Wilhelm Storitz daha Ragz'daydı... Şehir civarlarında bir yerlere götürdüğünü sanıyordum, daha çok... belki de Hermann'ın, hâlâ görünür haline kavuşturmadığı bu zavallı bilinçsiz kıza bekçilik yaptığı şehrin civarındaki bir eve!... Bu koşullarda onu bulabilme umudunu taşıyabilir miydik?...</p>

  <p>Kardeşim beni dinlemeyi reddediyordu... Tartışmıyordu bile... Bir tek düşüncesi vardı... saplantı haline gelen bir düşünce...Spremberg'e gitmek!...</p>

  <p>"Sen de benimle geleceksin Henry," dedi.</p>

  <p>"Evet... zavallı dostum," diye yanıtladım. Marc'ı bu yararsız yolculuktan vazgeçirmeyi başarıp başaramayacağımı bilmiyordum.</p>

  <p>Tek yapabildiğim, gidişimizi bir sonraki güne ertelemek oldu... Mösyö Stepark'ı görmeli, Spremberg polisiyle ilgili tavsiyeler istemeli, sonra da bizimle gelmeye can atacak olan Yüzbaşı Haralan'a haber vermeliydim.</p>

  <p>Saat yediye doğru Teğmen Armgard'la Yüzbaşı Haralan köşke geldiler. Vali, benim gibi, Myra'nın, Hermann’ın gözetiminde Ragz civarında olduğunu düşünüyordu ve araştırmalara hemen buradan başlanacağı konusunda onlara güvence vermişti.</p>

  <p>Doktor Roderich hâlâ Madam Roderich'in yanındaydı. Salonda yalnızca iki subay, kardeşim ve ben vardık.</p>

  <p>Panjurlar kapalıydı, hizmetçi bir lamba getirerek konsollardan birinin üstüne koydu. Doktor aşağıya inmeden yemek salonuna geçmemeliydik.</p>

  <p>Saat daha yeni yedi buçuğu gösteriyordu.</p>

  <p>Yüzbaşı Haralan'ın yanında oturmuş, ona tam Spremberg yolculuğundan söz edecekken galerinin kapısı sert bir şekilde açıldı.</p>

  <p>Kuşkusuz bahçeden gelen hava akımının etkisiyle açılmıştı bu kapı, çünkü kimseyi görmedim ve daha akıl almaz olanı, ardından kendi kendine kapandı...</p>

  <p>O halde -hayır! Bu sahneyi asla unutmayacağım!</p>

  <p>Bir ses duyuldu... nişan gecesindeki gibi değil... şu Kin Şarkısı'yla bize hakaret eden sert ses değil, ama duru ve neşeli bir ses, en çok sevilen ses! Myra'nın sesi!...</p>

  <p>"Marc... sevgili Marc," dedi, "ve siz Mösyö Henry... ve sen kardeşim?... Hadi, yemek saati!... Anneme ve babama haber verdin mi?... Haralan... git çağır onları da masaya oturalım... Açlıktan ölüyorum!... Bizimle misiniz bu akşam Mösyö Armgard?"</p>

  <p>Bu Myra'ydı... ta kendisi... Bilincine kavuşmuş olan Myra... iyileşmiş olan Myra! Sanki her zamanki gibi odasından iniyordu! Myra bizi görüyordu ama biz onu göremiyorduk!... Myra görünmez durumdaydı!...</p>

  <p>Şaşkınlıktan koltuklarımıza çivilenmiş, ne kıpırdamaya, ne konuşmaya ne de bu sesin geldiği yöne gitmeye cesaret edebiliyorduk...</p>

  <p>Oysa Myra capcanlı bir şekilde buradaydı, bunu biliyorduk, görünmezdi ama dokunulabilirdi!...</p>

  <p>Nereden geliyordu öyleyse?... Kendisini kaçıranın onu götürdüğü evden mi?... Ama demek ki kaçabilmiş, Hermann'ı atlatabilmiş, şehri geçip, kimse tarafından fark edilmeden köşke dönebilmişti, öyle mi?... Ama köşkün kapıları kapalıydı ve kimse bu kapıları ona açamazdı.</p>

  <p>Hayır ve varlığının nedenini anlamakta gecikmedik... Myra Wilhelm Storitz'in, onu görünmez yaparak bıraktığı odasından iniyordu... Biz onu köşk dışında sanırken o yatağından çıkmamıştı... bu yirmi dört saat boyunca hareketsiz, hep sessiz ve bilinçsizce yatmıştı!... Burada olacağı kimsenin aklına gelmemişti ve aslında bunu düşünmeliydik!</p>

  <p>Wilhelm Storitz onu hemen kaçırmadıysa demek ki bir şey ona engel olmuştu; ama o sabah Yüzbaşı Haralan tarafından öldürülmemiş olsaydı işini bitirmek için geri gelecekti!...</p>

  <p>Belki de onu görünmez kılan şu likörün etkisiyle bilinci yerine gelmiş olan Myra aramızdaydı, bir haftadır olanlardan habersiz, Myra bu salondaydı, bizimle konuşuyor, bizi görüyordu, karanlıkta odasından inerken kendisinin görünmez olduğunun farkında değildi!...</p>

  <p>Marc ayağa kalkmıştı, kollarını Myra'yı sarmak ister gibi açmıştı...</p>

  <p>Myra yeniden konuşmaya başladı:</p>

  <p>"Ama neyiniz var sizin böyle dostlarım?... Size soruyorum... ve siz yanıt vermiyorsunuz, öyle mi?... Beni gördüğünüze şaşırdınız mı?... Neler oluyor?... Annem niye burada değil?... Yoksa rahatsız mı?..."</p>

  <p>Cümlesini bitirmedi. Kapı yeniden açıldı ve içeriye Doktor Roderich girdi.</p>

  <p>Myra ona doğru atıldı -en azından öyle tahmin ediyorduk çünkü- şöyle haykırdı:</p>

  <p>"Ah! babacığım!... Neler oluyor?... Ya annem, nerede?... Hasta mı?... Odasına çıkacağım..."</p>

  <p>Eşikte duran doktor anlamıştı...</p>

  <p>Bu sırada Myra onun yanındaydı ve onu öperek yineliyordu:</p>

  <p>"Annem... annem!..."</p>

  <p>"Hasta değil!..." diye kekeledi doktor. "İnecek... Bekle çocuğum, bekle!"</p>

  <p>O anda Marc Myra’nın elini bulmuştu ve onu yavaşça sanki bir körü yönlendiriyormuş gibi götürdü...</p>

  <p>Oysa Myra kör değildi, yalnızca onu göremeyenler kördüler!</p>

  <p>Sonra kardeşim onu yanma oturttu...</p>

  <p>Varlığının aramızda yarattığı bu tuhaf etkiye şaşırmış, artık konuşmuyordu ve Marc, titrek bir sesle, muhakkak ki Myra’nın hiçbir şey anlamadığı şu sözcükleri mırıldandı:</p>

  <p>"Myra... sevgili Myra’ın!... Evet!... bu sensin... seni burada hissediyorum... yanı başımda!... Oh!... sana yalvarıyorum... sevgilim... gitme..."</p>

  <p>"Sevgili Marc... bu altüst olmuş haliniz... Hepiniz... beni korkutuyorsunuz... babacığım... söyle bana!... Üzücü bir şey mi var?... Annem... annem!..."</p>

  <p>Marc Myra’nın ayağa kalktığını hissetti ve onu tuttu... yavaşça...</p>

  <p>"Myra... sevgili Myra’ın... konuş... yine konuş!... sesini duyayım... sen... sen... karım!... sevgilim Myra!..."</p>

  <p>Hepimiz, onun yemden görünmesini sağlayacak kişinin sırrını da beraberinde götürerek öldüğünü düşünerek dehşete kapılmış bir şekilde kalakalmıştık!</p>
</body>
</html>
