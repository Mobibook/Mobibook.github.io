<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>9</h1>

  <p>Mösyö Stepark şehrin kuzeyine doğru gidiyordu, bu sırada memurları ikişer ikişer merkez mahalleleri geçiyorlardı. Yüzbaşı Haralan'la ben Etienne II Caddesi'nin sonuna vardıktan sonra Tuna boyunca rıhtımı izledik.</p>

  <p>Hava kapalıydı. Gri renkli kaim bulutlar hızla doğudan nehrin vadisine doğru sürükleniyorlardı. Kayıklar sarı suları geçerken serin meltemin etkisiyle sertçe bir tarafa doğru yatıyorlardı. Leylek ve turna çiftleri rüzgâra kafa tutarak çığlıklar atmaktaydılar. Yağmur yağmıyordu ama yükseklerdeki pus sağanak yağışa dönüşecek gibiydi.</p>

  <p>Bu saatte, birçok kentli ve köylünün doldurduğu çarşı dışında sokaklarda çok az insan vardı. Yine de, Belediye Sarayı'ndan çıkarken ayrılmamız iyi oldu, çünkü eğer polis şefi ve memurları bizimle gelseydi, bu dikkat çekebilirdi.</p>

  <p>Yüzbaşı Haralan sessizliğini koruyordu.</p>

  <p>Hep kendinde olmadığı ve Wilhelm Storitz'le karşılaşırsa şiddet kullanacağı endişesini taşıyordum. Bu yüzden, neredeyse Mösyö Stepark kendisiyle gelmemize izin verdiği için üzülüyordum.</p>

  <p>On beş dakika sonra köşesinde Roderich Köşkü'nün bulunduğu Bathiany Rıhtımı’nın sonuna gelmiştik.</p>

  <p>Giriş katındaki hiçbir pencere açılmamıştı, hatta Madam Roderich ve kızının odalarının pencereleri bile hâlâ kapalıydı. Bir önceki günün canlılığıyla ne büyük bir zıtlık!</p>

  <p>Yüzbaşı Haralan durdu ve bakışları bir an bu kapalı panjurlara takıldı.</p>

  <p>İç geçirdi, ardından tehditkâr bir hareket yaptı ama tek kelime söylemedi.</p>

  <p>Köşeyi döndükten sonra sağ kaldırımdan Teleki Bulvarı'nı tırmandık ve Storitz Malikânesi'ne yüz adım kala durduk.</p>

  <p>Karşıda, ilgisiz görünen bir adam elleri cebinde, dolanıyordu.</p>

  <p>Bu polis şefiydi. Yüzbaşı Haralan ve ben anlaştığımız gibi onun yanma gittik.</p>

  <p>Çok geçmeden, Mösyö Stepark'ın bir işaretiyle parmaklık boyunca dizilen sade giyimli altı memur göründü.</p>

  <p>Evde kimsenin olmaması ya da kapıyı açmamaları durumunda içeri girebilmek için beraberlerinde getirdikleri bir çilingir vardı yanlarında.</p>

  <p>Pencereler her zamanki gibi kapalıydı. Çatı katındaki perdeler içerinin görünmesini engelliyordu.</p>

  <p>"Elbette kimse yok," dedim Mösyö Stepark'a.</p>

  <p>"Göreceğiz," diye yanıtladı beni. "Ama ev boş olursa şaşarım... Solda, bacadan çıkan dumanı görüyor musunuz!..."</p>

  <p>Gerçekten bacadan siyahımsı hafif bir duman çıkmaktaydı.</p>

  <p>"Ev sahibi olmasa bile," diye ekledi Mösyö Stepark, "büyük olasılıkla yardımcısı evdedir ve bize kapıyı açacak olan, biri ya da diğeri olsun, hiç fark etmez."</p>

  <p>Kendi adıma, Yüzbaşı Haralan’ın varlığından dolayı ev sahibinin burada olmamasını hatta Ragz'ı terk etmiş olmasını yeğlerdim.</p>

  <p>Polis şefi parmaklık dikmesine asılı zil ipini çekti.</p>

  <p>Birinin görünmesini ya da sesin içeride de duyulmasını bekliyorduk.</p>

  <p>Bir dakika geçti. Kimse yoktu. Zil ikinci kez çalındı... Yine kimse yoktu.</p>

  <p>"Bu evdeki insanların kulağı ağır işitiyor!" dedi Mösyö Stepark. Ardından çilingire doğru dönerek:</p>

  <p>"Açın," dedi.</p>

  <p>Adam anahtar demetinden bir maymuncuk seçti, kapı, kilitli olmadığından kolayca açıldı.</p>

  <p>Memurların ikisi dışarıda kaldı, diğer dört memurla birlikte polis şefi, Yüzbaşı Haralan ve ben avluya girdik.</p>

  <p>Dipte, üç basamaklı bir seki, evin giriş kapısına ulaşmaktaydı ve bahçe kapısı gibi o da kapalıydı.</p>

  <p>Mösyö Stepark bastonuyla iki kez vurdu.</p>

  <p>Yanıt gelmedi. Evin içinden hiçbir ses gelmiyordu.</p>

  <p>Çilingir basamakları çıktı ve anahtarlarından birini kilide soktu. Kapı birçok kez kilitlenmiş olabilirdi, Wilhelm Storitz memurları fark ederek girmelerini engellemek için içeriden kapıyı sürgülemiş bile olabilirdi.</p>

  <p>Ama hiç de beklendiği gibi olmadı, kilit döndü ve kapı açıldı.</p>

  <p>Zaten polis baskını hiç dikkat çekmemişti. Yoldan geçen en fazla iki ya da üç kişi durmuştu. Bu puslu sabahta Teleki Bulvarı'nda gezen çok az insan vardı.</p>

  <p>"Girelim!" dedi Mösyö Stepark.</p>

  <p>Koridor hem kapının üzerindeki demir parmaklıklı camdan hem de dipte, arkadaki küçük bir bahçeye açılan ikinci bir kapının camından ışık alıyordu.</p>

  <p>Polis şefi koridorda birkaç adım attı ve gür bir sesle bağırdı:</p>

  <p>"Hey!... kimse yok mu!"</p>

  <p>Bu sözcükler ikinci kez söylendiğinde de yanıt gelmedi. Evin içinde hiç ses yoktu, yalnızca yan odaların birinde kayma sesine benzer bir ses duyar gibi oldular.</p>

  <p>Mösyö Stepark koridorun sonuna kadar ilerledi. Ben onun arkasından yürüyordum, Yüzbaşı Haralan da beni izliyordu.</p>

  <p>Polislerden biri avludaki sekide nöbetçi olarak kalmıştı.</p>

  <p>Kapı açıktı, bir bakışta bahçenin her tarafı görünüyordu.. Duvarlarla çevrili iki yüz metrekarelik bir alandı. Ortasında, beli bükülmüş ve yarı solmuş uzun otların oluşturduğu, uzun süredir biçilmemiş bir çimenlik vardı. Çok yüksek duvarlar boyunca, tepeleri eski surların boyunu geçen beş ya da altı ağaç yükseliyordu.</p>

  <p>Evdeki her şey ihmalkârlık ya da terk edilmişliğin belirtisiydi.</p>

  <p>Tüm bahçe arandı ve yerlerde yeni ayak izleri olmasına karşın polisler kimseyi bulamadı.</p>

  <p>İçeriden merdivenleri aydınlatan birinci katın son penceresi dışında, bu taraftaki pencerelerin tümünün panjurları kapalıydı.</p>

  <p>"Bu insanlar eve dönmekte gecikmeyeceklerdir," diye bir saptamada bulundu polis şefi, "çünkü kapının kilidi yalnızca bir kez döndürülmüş... tabii durumun farkında değillerse..."</p>

  <p>"Bu baskından haberleri olabileceğini mi düşünüyorsunuz?..." diye sordum. "Hayır, ben her an gelmelerini bekliyorum, daha çok!"</p>

  <p>Ama Mösyö Stepark bundan kuşku duyduğunu anlatmak istercesine başını sallıyordu.</p>

  <p>"Zaten," diye ekledim. "Bacaların birinden çıkan duman da kanıtlıyor ki..."</p>

  <p>"Bir yerde bir ateş olduğunu kanıtlıyor... Ateşi arayalım," diye yanıtladı polis şefi.</p>

  <p>Avlu gibi bahçede de kimsenin olmadığını ve buralarda saklanmanın mümkün olmayacağını saptadıktan sonra Mösyö Stepark bizden eve geri dönmemizi rica elti ve koridorun kapısı arkamızdan kapandı.</p>

  <p>Bu koridor dört odaya açılıyordu. Bahçe tarafındaki odalardan biri mutfak olarak kullanılıyordu, ötekisi, gerçekte yalnızca birinci kata sonra da çatı arasına çıkan merdiven boşluğuydu.</p>

  <p>Arama mutfaktan başladı. Memurlardan biri pencereyi açmaya gitti ve yeterince ışığın girmesine imkân tanımayan, baklava biçiminde dar bir açıklığı olan panjurları açtı.</p>

  <p>Hiçbir şey bu mutfağın mobilyaları kadar basit olamazdı; dökme demirden bir ocak vardı ve bu ocağın baca borusu geniş bir şöminenin rüzgârlığı altında kayboluyordu, her tarafta dolap vardı, ortada üstü muşamba kaplı bir masa, iki hasır sandalye ve iki tahta tabure, duvara asılı çeşitli mutfak aletleri, bir köşede düzenli olarak tik tak sesi çıkaran ve sarkaçlarının konumundan bir gün önce kurulduğu anlaşılan bir duvar saati asılıydı.</p>

  <p>Ocağın içinde, dışarıdan gördüğümüz dumanı oluşturan birkaç kömür parçası yanmaktaydı hâlâ.</p>

  <p>"İşte mutfak," dedim, "ama ya aşçı?..."</p>

  <p>"Ve patronu," diye ekledi Yüzbaşı Haralan.</p>

  <p>"Araştırmamızı sürdürelim," diye yanıtladı Mösyö Stepark.</p>

  <p>Avluya bakan, girişteki öteki iki oda da sırasıyla arandı. Biri, yani salon, eski işlemeli koltuklarla, yer yer oldukça aşınmış Alman haklarıyla donatılmıştı. Demirden büyük ızgaralı şöminenin üzerindeki rafta, oldukça zevksiz, ibreleri durmuş Rokay tarzı bir saat bulunuyordu ve kadranının üstündeki toz yığını büyük bir ihmali ortaya koymaktaydı. Pencerenin karşısındaki levhalardan birinde, oval çerçeveli bir portre asılıydı ve kırmızı harflerle Otto Storitz yazıyordu altında.</p>

  <p>Çizgileri keskin, renkleri sert olan, adı duyulmamış bir ressamın imzasını taşıyan bu sanat yapıtına bakakalmıştık.</p>

  <p>Yüzbaşı Haralan gözünü resimden alamıyordu.</p>

  <p>Bana gelince, Otto Storitz'in yüzü bende derin bir etki yaratıyordu. Acaba içinde bulunduğum ruh hali mi böyle hissetmeme neden oluyordu?... Farkında olmadan çevremdekilerin etkisinde mi kalıyordum? Ama burada, bu terk edilmiş salonda, bilim adamı bana fantastik bir varlıkmış gibi geliyordu, tıpkı Hoffman’ın Kapalı Kapısındaki Daniel Kral Trabacchio'daki Dener, Coppelius Usta'sındaki kumdan adam gibi. Şu kocaman başı, şu keçe gibi beyaz saçları, şu geniş alnı, şu ateş gibi parıldayan gözleri ve şu titrek dudaklarıyla portre sanki canlıymış hissi veriyordu bana ve çerçeveden fırlayıp, öteki dünyadan gelen bir sesle şöyle bağıracakmış gibiydi:</p>

  <p>"Gaspçılar ne yapıyorsunuz burada!... çıkın!"</p>

  <p>Kapalı panjurların arasından salona gün ışığı giriyordu. Pencereyi açmak gerekmiyordu ve içerisi çok aydınlık olmadığından portre daha da tuhaflaşıyor ve bizi daha da etkiliyordu belki de.</p>

  <p>Polis şefini etkileyen daha çok Otto ve Wilhelm Storitz arasındaki benzerlik oldu.</p>

  <p>"Yaş farkı dışında," diye saptamada bulundu, "bu portre babasının yerine oğlunun da olabilirdi, aynı gözler, aynı alın, geniş omuzlar üzerine oturtulmuş aynı baş, aynı şeytani duruş!... Biri gibi diğeri de şeytan sanılıp, kovulmaya çalışılabilirdi..."</p>

  <p>"Evet," dedim, "bu benzerlik şaşırtıcı!..."</p>

  <p>Yüzbaşı Haralan, önünde sanki canlısı duruyormuş gibi, tuvalin önünde çivilenmiş gibiydi.</p>

  <p>"Geliyor musunuz yüzbaşı?" dedim.</p>

  <p>Döndü ve bizi izledi.</p>

  <p>Koridoru geçerek, salondan yan odaya geçtik. Burası oldukça dağınık bir çalışma odasıydı. Beyaz tahta raflar, başlıcaları matematik, fizik, kimya kitapları olmak üzere, çoğu ciltsiz birçok eserle doluydu. Bir köşede, birçok alet, araç, makine, kavanoz, taşınabilir bir ocak, bir pil bataryası, bir Rhumkorf bobini, 4 dereceden 5000 dereceye kadar sıcaklık üreten şu Moissan sistemine göre yapılmış elektrikli ocaklarından biri, birkaç karni ve imbik, "nadir topraklar" adı altında toplanan çeşitli maden ve madensi örnekler, şurada burada asılı lambalar için kullanılan küçük bir asetilen gazometresi bulunmaktaydı. Odanın ortasında, kâğıtlarla dolup taşmış masada, büro malzemeleri ve Otto Storitz'in tüm eserlerinin üç ya da dört cildi duruyordu, hepsinin de Röntgen ışınları bölümleri açıktı.</p>

  <p>Çalışma odasında yapılan arama, bizi aydınlatacak bir sonuç vermedi. Tam odadan çıkacakken Mösyö Stepark şöminenin üstünde garip biçimli mavi camdan küçük bir şişe gördü. Yan tarafına bir etiket yapıştırılmıştı ve ağzındaki kapağın içinden bir pamuk parçasıyla tıkanmış bir tüp geçmekteydi.</p>

  <p>Ya meraktan ya da polislik içgüdülerine uyarak, Mösyö Stepark şişeyi daha yakından incelemek için uzandı. Ama yanlış bir hareket yapmıştı herhalde, çünkü rafın kenarına konmuş olan şişe, tam alacağı sırada düştü ve döşeme taşma çarpıp kırıldı.</p>

  <p>Anında, sarı renkli çok sıvı bir madde aktı. Son derece uçucu olduğundan buharlaştı, başka bir şeyle karşılaştıramayacağım kendine özgü bir koku yayıldı, ama sonuçta hafif bir kokuydu, çünkü koku alma duyumuz çok az etkilenmişti.</p>

  <p>"Vallahi," dedi Mösyö Stepark, "tam zamanında düştü, bu şişe..."</p>

  <p>"Kuşkusuz Otto Storitz'in icat ettiği bir karışım vardı içinde..." dedim.</p>

  <p>"Oğlunda formül olmalı ve kolayca yeniden yapabilir!" diye yanıtladı Mösyö Stepark.</p>

  <p>Ve kapıya doğru yönelerek:</p>

  <p>"Birinci kata," dedi.</p>

  <p>Ve giriş katından ayrılmadan önce, memurlarından ikisine koridorda kalmalarını emretti.</p>

  <p>Dipte, mutfağın öteki tarafında, basamaklarının üzerine bastıkça gıcırdayan tahta korkuluklu bir merdivenin boşluğu bulunmaktaydı.</p>

  <p>Sahanlık iki bitişik odaya açılıyordu; odaların kapıları kilitlenmemişti ve içeri girmek için bakır kolu çevirmek yeterli olmuştu.</p>

  <p>İlki, salonun üzerinde olan, Wilhelm Storitz'in yatak odası olmalıydı. Odada yalnızca demir bir yatak, komodin, meşeden bir çamaşır dolabı, bakır ayaklar üzerine monte edilmiş bir lavabo, bir kanepe, kaim Ultrecht kadifesinden bir koltuk ve iki sandalye bulunuyordu. Yatakta perde yoktu, pencerelerde perde yoktu, yalnızca son derece gerekli mobilyaların olduğu görülüyordu. Ne şöminenin ne de bir köşeye yerleştirilmiş küçük yuvarlak masanın üstünde kâğıt vardı. Sabahın bu saatinde yatağın örtüsü hâlâ bozuktu, ama gece boyunca yatakta biri olduğunu yalnızca varsayabilirdik.</p>

  <p>Yine de, Mösyö Stepark lavaboya yaklaştı ve haznenin yüzeyinde birkaç sabun köpüğüyle su olduğunu gördü.</p>

  <p>"Varsayalım," dedi, "bu suyu kullanalı yirmi dört saat oldu, köpükler çoktan yok olurdu o zaman... Buradan, adamımızın sabahleyin çıkmadan önce elini yüzünü yıkadığı sonucuna varıyorum."</p>

  <p>"Bu yüzden," diye yineledim, "geri dönmesi mümkün... memurlarınızı fark etmedikçe tabii..."</p>

  <p>"Eğer memurlarımı görürse, memurlarım da onu görürler ve onu bana getirmelerini emrettim. Ama bunu yapmalarına izin vereceğini hiç sanmıyorum!..."</p>

  <p>Bu sırada, sanki, iyi yerleşmemiş bir parke gıcırtısı gibi bir sesi duyuldu. Bu ses yan odadan, çalışma odasının üzerinden geliyor gibiydi.</p>

  <p>Bu odayla yatak odası arasında, koridora çıkmadan öteki odaya geçmeyi sağlayan bir bağlantı kapısı vardı.</p>

  <p>Yüzbaşı Haralan polis şefinden önce bu kapıya doğru atıldı ve hızla açtı...</p>

  <p>Kimse yoktu, hiç kimse!</p>

  <p>Sonuçta, bu ses en üst kattan, çatıya çıkılan tavan arasından gelmiş olabilirdi.</p>

  <p>Bu ikinci oda ilkine göre çok daha özensiz döşenmişti, sağlam bir bez kayışla asılı bir çerçeve, kullanmaktan ezilmiş bir şilte, büyük sert çarşaflar, yünden bir örtü, takımı bozulmuş iki sandalye, ocağında hiç kül olmayan şöminenin üstünde bir su kabı ve çakıl toprağından yapılmış bir çanak, bir portmantonun çengeline asılmış kalın kumaştan birkaç giysi, hem dolap hem de konsol işlevi gören ve Mösyö Stepark'ın içinde çok sayıda çamaşır bulduğu meşeden bir dolap ya da daha doğrusu bir sandık görülmekteydi.</p>

  <p>Bu oda kuşkusuz yaşlı yardımcı Hermann'ın odasıydı. Polis şefi memurlarının raporlarından, birinci yatak odasının penceresinin ara sıra havalandırılmak üzere açıldığını, yine avluya bakan ikinci odanın penceresininse her zaman kapalı kaldığını biliyordu. Zaten, çok zor çalışan pencere kolu ve pastan çürümüş panjur demirlerini inceleyerek de saptanabilirdi bu durum.</p>

  <p>Sonuçta, söz konusu oda boştu ve tavan arası, çatı katı ve mutfağın altındaki mahzen de aynı durumdaysa ev sahibi ve yardımcısı evden kesinlikle ve belki de dönmemek üzere ayrılmışlar demekti.</p>

  <p>"Wilhelm Storitz'in," dedim Mösyö Stepark'a, "bu aramayı öğrenmiş olabileceğini düşünmüyor musunuz?..."</p>

  <p>"Hayır... tabii benim ofisimde ya da olayı konuştuğumuz sırada Sayın Vali'nin odasında saklanmadıysa!"</p>

  <p>"Teleki Bulvarı'na geldiğimizde bizi görmüş olabilir..."</p>

  <p>"Öyle kabul edelim... ama nasıl çıkmış olabilirler?..."</p>

  <p>"Arkadan... kırlara doğru giderek..."</p>

  <p>"Bahçenin duvarları çok yüksek ve öteki tarafta geçmeyi önleyen hendekler var..."</p>

  <p>Polis şefine göre, Wilhelm Storitz ve Hermann, biz gelmeden önce çıkmışlardı.</p>

  <p>Odadan, sahanlık kapısını kullanarak çıktık ve hemen son basamağının dönemecinde ikinci kata ulaştık.</p>

  <p>Bu katta yalnızca çatıdaki dar vasistaslarla aydınlanan, küçük bir tavan arası vardı ve bir bakışta burada kimsenin saklanmadığı anlaşıldı.</p>

  <p>Ortada, çatının üzerindeki cihannümaya çıkan oldukça dik bir merdiven vardı. Cihannümaya girmek için merdivenin bitimindeki ağırlıkla açılan kapağı kullanmak gerekiyordu.</p>

  <p>"Bu kapak açık," diye belirttim, bir ayağını merdivene koymuş olan Mösyö Stepark'a.</p>

  <p>"Gerçekten, Mösyö Vidal, buradan bir hava akımı geliyor... sesi duyduğumuz yerden... Meltem bugün şiddetli... Rüzgârgülü çatının tepesinde gıcırdıyor!..."</p>

  <p>"Ama," diye yanıtladım, "daha çok yürümeden kaynaklanan bir çıtırtıya benziyordu..."</p>

  <p>"Evde kimse olmadığına göre kim yürüyordu öyleyse..."</p>

  <p>"Tabii yukarıyı bilmiyoruz... Mösyö Stepark..."</p>

  <p>"Havadaki bu odacıkta mı?... hayır, evin geri kalanından farklı değil!"</p>

  <p>Yüzbaşı Haralan benimle polis şefi arasında geçen konuşmayı dinliyordu. Cihannümayı göstererek şunu söylemekle yetindi:</p>

  <p>"Çıkalım!"</p>

  <p>Yere kadar sarkan kalın bir ipin yardımıyla basamakları ilk Mösyö Stepark çıktı.</p>

  <p>Ardından, önce Yüzbaşı Haralan tırmandı, sonra da ben. Bu daracık yeri doldurmak için büyük bir olasılıkla üç kişi yeterdi.</p>

  <p>Sonuçta, sekize sekiz bir genişliği ve on ayak kadar da yüksekliği olan hücre gibi bir yerdi.</p>

  <p>Çatı kirişlerine sıkıca oturtulmuş dikmelerin arasındaki camlara rağmen oldukça karanlıktı.</p>

  <p>Bu karanlık, dışarıdan da gördüğümüz, kalın yün perdelerden kaynaklanıyordu. Ama onları açınca camlardan içeri, olduğu gibi ışık girdi.</p>

  <p>Cihannümanın dört yanından, Ragz'ı tümüyle görmek mümkündü. Görüşü engelleyen hiçbir şey yoktu; görüş alanı, Saint-Michel Kulesi ve şatonun burcununkine oranla daha dar olmasına rağmen, Roderich Köşkü terasınınkinden daha genişti.</p>

  <p>Oradan, bulvarın ucundaki Tuna'yı, Belediye Sarayı’nın çan kulesinin, katedralin haçını, Wolfang Tepesi'nin burcunun hâkim olduğu ve güneye doğru genişleyen şehri ve çevresindeki, etrafı uzak dağlarla sarılmış yeşil Puszta çayırlarını gördüm.</p>

  <p>Hemen söylemeliyim ki, evin diğer bölümleri gibi, cihannümada da kimse yoktu!</p>

  <p>Mösyö Stepark’ın artık kabullenmesi gerekiyordu; bu polis baskını hiçbir sonuç vermeyecekti ve Storitz Malikânesi'nin sırları hakkında henüz bir şey öğrenemeyecekti.</p>

  <p>Cihannümanın astronomi gözlemleri için kullanıldığını ve gökyüzü incelemesi için burada gerekli aletlerin olduğunu düşünmüştüm. Yanılmışım. Mobilya olarak bir masa ve ahşap bir koltuk bulunmaktaydı.</p>

  <p>Masanın üzerinde bir iki kâğıt ve bunların arasında da, Otto Storitz'in ölüm yıldönümüyle ilgili makalenin bulunduğu şu Wienner Extrablatt’ın sayısı vardı.</p>

  <p>Otto Storitz'in oğlunun, çalışma odasından daha doğrusu laboratuvarından çıktığında, dinlenmek üzere saatlerini geçirdiği yer burasıydı. Sonuçta, bu makaleyi okumuştu, kırmızı kalemle çarpı yaparak üzerini çizen de kuşkusuz oydu.</p>

  <p>Aniden, bir haykırış duyuldu, bir şaşkınlık ve öfke haykırışıydı bu.</p>

  <p>Yüzbaşı Haralan dikmelerden birinin üzerine tutturulmuş bir rafta karton bir kutu bulmuş ve onu açmıştı... Ve kutudan ne çıkmıştı?...</p>

  <p>Nişan gecesi Roderich Köşkü'nden çalman gelin tacı!</p>
</body>
</html>
