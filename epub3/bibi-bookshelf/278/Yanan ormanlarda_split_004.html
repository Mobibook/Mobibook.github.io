<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<h1 class="ortabaslik" id="calibre_toc_1">Doğuda İnanılmaz Şeyler Gördüm</h1>
				<p class="ortabaslik1">Diyarbakırda Bir Rufai Tekkesinde Olup Bitenler</p>
				<p class="normal">Buna ister talih deyin, ister tesadüf: Hadiseler daha Haydarpaşada trende başladı. Ondan sonra da çorap söküğü gibi arkası geldi.</p>
				<p class="normal">Trene, hareketinden iki buçuk saat önce bindim. Anadoluya giden trenlerde çok seyahat etmiş olanlar, geç gelmenin ayakta kalmak demek olacağını iyi bilirler. Ben, trene bindiğimde, içeride beş kişi ya var ya yoktu. Koca tren beş dakika içinde doluverdi. Nakışlı heybeler, bavullar, meşin, bez kaplı, kılıfları nakışlı Anadolu bavulları... Benim bulunduğum kompartımana da beş kişi düştü. İkisi daha tüysüz delikanlılardı. Sonradan, bunların İstanbula gezmeye gelmiş Van köylülerinden iki kardeş olduklarını öğrendim. Küçüğü lise talebesiydi.</p>
				<p class="normal">Öteki üç kişiden biri Mardinli idi. Değirmi kara sakallı, çiçekbozuğu yüzlü, daima ayetler, hadisler, dualar mırıldanan biriydi. Bunları hiç kesmiyordu. Öteki ikisi de Kayseriliydi. Onlar da ikide bir bir şeyler mırıldanıyorlardı ya, beriki gibi değillerdi.</p>
				<p class="normal">İçimde bir his bana öyle hükmettiriyordu ki, bu kavruk, kara yüzlü Mardinlide çok iş vardı. Bu önsezi sebepsiz miydi? Değil. Bu adamları gözlerinden tanırım. Ben değil, her Anadolulu tanır. Bunların tespihleri, yenleri kıvrılmış kara ceketleri, ayaklarındaki lastik ayakkabıları, kederli, ihtiraslı gözleri, bilhassa ihtiraslı, insanın can evine işleyen gözleri başkalarında kolay kolay bulunmaz.</p>
				<p class="normal">Tren hareket etmeden biraz önce biribirimize nereye kadar gideceğimizi sorduk, söyledik. Adlarımızı bağışladık. Mardinlinin adı Müslimdi. Müslim Akateş...</p>
				<p class="normal">Ankaraya kadar hiç kimse ile konuşmadım. Kitap okudum ve uyudum. Bu arada aptes alıp namaz da kıldım. Müslimin sert bakışları namazdan sonra bana karşı sevgi ile dolmaya başladı. Yumuşak, okşar gibi bakışlar. Ben durup durup bir “Ya Allah! Ya Pir!” çekiyordum.</p>
				<p class="normal">Müslimle dini bahisler üzerine uzun bir konuşmaya tutulduk. Belki beş saat süren bir tartışmadan sonra, büyük şehirlerde dinsizliğin alıp yürüdüğünde karar kıldık. Bu konuşmadan sonra biribirimize daha fazla yakınlaşmıştık. Beni Mardindeki köyüne davet etti. Şimdilik kabul edemeyeceğimi, Vandaki akrabalarımı görmeye gittiğimi, gelirken köyüne uğrayıp kendini ziyaret edeceğimi söyledim. Çok memnun oldu. Söylemeden geçmeyeyim. Ben, kendimi ona dini kitaplar basan bir matbaacı olarak tanıttım. Kazancımın nasıl olduğunu sordu.</p>
				<p class="normal">946’dan sonra düzeldiğini, ondan önce aç biilaç süründüğümüzü söyledim. Gözleri doldu. “Allah o günleri bir daha getirmez inşallah!” dedi.</p>
				<p class="normal">Elhasıl Müslim Akateş Efendiyle Diyarbakıra kadar derttaş, sırdaş, kardeş olduk. Benim hangi tarikata mensup olduğumu sordu. Daha hiçbir tarikata girmediğimi özür dileyerek anlattım. Sebeplerini de anlattım. Hiçbir şey söylemedi.</p>
				<p class="normal">Bir sabah Diyarbakır istasyonuna indik. İnsanı delip geçen bir sıcak vardı. Diyarbakırın taşları yanıyordu. Bana bir fırına düşmüşüm gibi geldi. Müslim Efendi bütün samimiyeti, bütün sıcaklığıyla elimden tutmuştu. Bir zaman el ele, ellerimizde bavullarımız, istasyonun önünde öyle durduk. Sonra bir araba çağırdı. Bir otelin önünde indik. Akşam gelip beni alacağını, saat yedide otelde bulunmamı söyledi. Saat sekize kadar bekledim, ne gelen oldu, ne giden. Sekizi on geçiyordu ki, bir delikanlı gelip Müslim Efendinin beni beklediğini söyledi. Bana bir nevi hayranlıkla bakıyordu.</p>
				<p class="normal">Delikanlı önüme düştü. Dar sokakları geçe geçe tam dokuzda büyük avlu duvarlarıyla çevrili, kale gibi bir eve geldik. Gökte pırıl pırıl bir ay vardı. Ay ışığı taş duvarların üstüne dökülüyordu. Çaldıktan az sonra açılan kapıda Müslim Efendi, beni “yeni kardeşimiz” diye karşıladı. Arkasında birkaç kişi daha vardı. Onlar el pençe divan durmuşlardı. Geniş bir avluya girdik. Ortada bir havuz vardı. Havuzun etrafında sıralandık. Hiç konuşmadık. Neden sıralandık anlayamadım.</p>
				<p class="normal">Avlunun zeminine, tam arkamıza düşen yere halılar sermişlerdi. Bir kapıdan on kadar adam çıktı. İçlerinde yirmi beş yaşlarında görünen bir delikanlı nazarları kendine çekiyordu. En önde yürüyen o idi. Müslim Efendi beni elimden tutup bu delikanlıya doğru götürdü:</p>
				<p class="normal">“Şeyhim işte benim İstanbulda arkadaş olduğum kitapçı arkadaş. Çok temiz, çok samimi arkadaşlardandır. Senden ricam arkadaşı da hidayete erdir,” dedi.</p>
				<p class="normal">Şeyh, iki eliyle göğsünü okşayarak mırıldandı:</p>
				<p class="normal">“Ya Allah! Ya Pir!”</p>
				<p class="normal">Sonra Müslime Kürtçe sordu:</p>
				<p class="normal">“Sen bu adamı yakından tanıyor musun? Layık mı?”</p>
				<p class="normal">Müslim:</p>
				<p class="normal">“Kendim kadar tanıyorum. Çok iyi, çok samimidir,” dedi ve bana da gülerek baktı. Yüzü, ay ışığında kararmış gümüş donukluğundaydı.</p>
				<p class="normal">Bu arada kapı açıldı, birkaç kişi daha avluya dahil oldular.</p>
				<p class="normal">Havuzun başını bırakıp, arkadaki kilimlerin, halıların üstüne oturduk.</p>
				<p class="normal">Son gelenlerin içinde uzun saçlı, sakallı bir adam vardı. Onu tanıttılar: Derviş Nuri.</p>
				<p class="normal">Derviş Nuri, on beş yıl pir tekkesinde hizmet ettikten sonra bu payeyi alabilmiş.</p>
				<p class="normal">Kahveler geldi. Kahvelerle birlikte balkonda elektrik yaktılar. Böylece biribirimizin yüzünü görebildik.</p>
				<p class="normal">Kahvemi bitirdikten sonra Müslim kolumu dürttü. Beraber kalktık.</p>
				<p class="normal">Müslim:</p>
				<p class="normal">“Git, aptes al!” dedi. “Tarikata giriyorsun. Allah sana yardım etti.”</p>
				<p class="normal">Gittim, aptes aldım. Müslim beni tekrar yanına çağırdı. Kulağıma mırıldanmaya başladı:</p>
				<p class="normal">“Bak evlat, şeyh ne söylerse evet diyeceksin. Var git şeyhin elini öp. Sağ dizini yere koyup, eli üç defa öpüp başına götüreceksin.”</p>
				<p class="normal">Aynını yaptım.</p>
				<p class="normal">Sonra şeyhin önüne diz çöktüm. Ve o başladı söylenmeye:</p>
				<p class="normal">“Şimdiye kadar yaptığın bütün kötülüklere, zulme, hayvana ve insana... Yaptığın zinaya, okuduğun kitaplara, hak yediklerine ve riyakarlıklarına ve cümle pisliklere, bilir bilmez işlediğin cümle fenalıklara tövbe mi? Tövbe ediyor musun?”</p>
				<p class="normal">“Evet!”</p>
				<p class="normal">Sonra:</p>
				<p class="normal">“Ya Allah!” dedi, başladı uzun bir dua okumaya. Dua yarım saat sürdü. Bitince yüzüme üfledi. Sonra başımı okşadı. Bu merasimden sonra biri kalkıp beni şeyhin önünden kaldırdı, öteki uca götürüp bıraktı. Müslim de yanıma geldi. Sevinç içindeydi:</p>
				<p class="normal">“Sen artık Rufai oldun,” dedi.</p>
				<p class="normal">Bundan sonra hep bir ağızdan yanık bir ilahiye başladılar. İlahi Yunusundu. Müthiş dokunaklı sesleri vardı. Bir yarım saat kadar da ilahi sürdü. Bu arada ilahi söylenirken hepsi titriyor, sallanıyordu ya, Derviş Nuri öylesine titriyordu ki, uçuyor sanırdınız. Başkaları durdu, yalnız bir tanesi Kürtçe bir ilahiyi boyuna söylemeye, söyledikçe coşmaya başladı.</p>
				<p class="normal">Bu arada Derviş Nuri “Allah Allah, Sultan, Sultan” diye bağırarak daha şiddetli titremeye başladı. En sonunda ağzından köpükler saçıldığını gördüm. Bir baktım, yanında beş tane kadar şiş peyda oldu. Birini aldı, “Ya Allah, Ya Pir,” dedi, bir avurdundan öbür avurduna geçirdi. Ürperdim, boyuna titriyordu. Dikkatle şişi soktuğu yere baktım. Ne kan akıyor, ne bir şey.</p>
				<p class="normal">Bir zaman sonra şişi çıkarıp yanına hafifçe koydu. Gözleri tabii her zaman kapalıydı. Yerden daha uzun bir şiş aldı. Öyle bir sarsılarak dizlerinin üstüne kalktı ki, korktum. Dizlerinin üstünde yürümeye başladı. Durdu, gerindi ve elindeki şişi bu sefer karnına sapladı. Ucu arkasından çıktı. Gene aynı gerginlikle ağzından köpükler saçarak dizleri üzerinde yürümeye, yürüyüp titremeye başladı. Kürtçe ilahi bütün sıcaklığıyla devam ediyordu. Derviş Nurinin titremesi son haddini bulmuş, ağzından köpükler de etrafa saçılmaya başlamıştı. Derviş dizleri üstünde çırpına titreye ilahi söyleyiciye doğru süründü ve önünde uzun zaman titredi. Birden ilahi kesildi. Şeyh de yerinden kalktı, geldi, Dervişin elindeki şişi çekti. Yerini tükürükledi ve Dervişi yere yatırdı. Derviş Nuri ölü gibi hareketsiz kaldı.</p>
				<p class="normal">Müslim bana eğilerek fısıldadı:</p>
				<p class="normal">“Haydi biz kalkalım artık.”</p>
				<p class="normal">Kalktık. Müslim sevinç içindeydi.</p>
				<p class="normal">“Sen artık Rufai oldun,” dedi. “Erenlerin himmeti seninle olsun. Çalışırsan sen de şişleri öyle karnına sokar çekersin. Derviş Nuri ateşin içine girer oturur, gene yanmaz. Çalış, bu dünya hiçtir.”</p>
				<p class="normal">Dışarı çıkarken gayri ihtiyari hala Derviş Nurinin bıraktığı yerde duran şişlere baktım. Bunlardan birinin bağırsaklarım arasında durduğu vehmiyle içimi derin bir ürperti kapladı. Bana olduklarından iki üç misli uzun göründüler.</p>
				</div>
<div class="calibre1" id="calibre_pb_6"/></body>
</html>