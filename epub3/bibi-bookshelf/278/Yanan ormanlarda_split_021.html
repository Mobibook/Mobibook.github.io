<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Uçak, Radyo, Otomobil, Tren Bilmeyen İnsanlar</p>
				<p class="normal">Selim beni elimden tutup, kayalara doğru çekti. Kayaların arkasından birdenbire karşıma bir gözlük, yeni yapılmış bir dam çıktı. Selim, Kürtçe bilmediğimi duyduğu için bana el kolla bir şeyler anlatmaya çalışıyor. Fakat ne söylemek istiyor bir türlü anlayamıyorum. En sonunda onunla Kürtçe konuşmaya karar verdim.</p>
				<p class="normal">“Kardeşim Selim, ben Kürtçe bilirim. Derdini Kürtçe anlat bana.”</p>
				<p class="normal">Selim hayretler içinde kaldı. Bir şeyler söyleyecek oldu, kekeledi. Sonra korktu.</p>
				<p class="normal">“Aldırma Selim, onlara Kürtçe bilmediğimi mahsus söyledim. Benden bir şey saklamasınlar diye öyle yaptım. Sen de benim Kürtçe bildiğimi kimseye söyleme. Ayıp olur. Hakkımda öyle şeyler söylediler ki, utanırlar.”</p>
				<p class="normal">Selimin yüzü ışıdı:</p>
				<p class="normal">“Demek sen Kürtçe biliyorsun. Hiç kimse Kürtçe bildiğini bilmiyor. Her şeyi yanında açık açık konuşuyorlar.”</p>
				<p class="normal">Selime sordum:</p>
				<p class="normal">“Bu damı sen mi yaptırdın?”</p>
				<p class="normal">Selim:</p>
				<p class="normal">“Ben yaptırdım. Mağara dar geldi bize. Hayvanlarla bir arada yatıyorduk mağarada. Ben Silvana gittim. Orda evler gördüm. Geldim buraya, yaptırdım bu damı.”</p>
				<p class="normal">Selimin yaşı on sekiz... Zayıf, bacakları çöp gibi ince, incecik yüzü kavrulmuş... Kara, kederli, kocaman gözleri var. Onunla mağarasının içine oturduk, dertleşiyoruz... Mağaranın içi Toroslardaki bir Türkmen evinin içine benziyor. Nakışlı yün çuvallar... Kürt kilimleri... Mağaranın orta yerinde çamurdan yapılmış boru şeklinde bir ambar... Sonra köşede bir ocaklık... Ocaklıktan dışarıya bir baca uzatılmış... Bacaya rağmen tavanda gene salkım salkım işler. Yani Selimin mağarası öteki mağaralara hiç benzemiyor. Doğudaki yeraltı köy evleri gibi bir şey. Belki de onlardan daha iyi. Yalnız kapı kapanınca bir damla ışık girmiyor.</p>
				<p class="normal">Bir anda Selimle kaynaşıverdik. Benden hiçbir şeyini esirgemeden açık açık anlatıyor. Önce babasını anlattı. Babası aşağıdaki mağarada oturuyormuş. Bir gece sabaha karşı ölüvermiş. Anası da ölünce, Selim mağarada tek başına kalmış. Bundan sonra el kapılarında büyümüş. Çobanlık etmiş. Bundan iki yıl önce de Emine Teyzesi ona kızını vermiş. Karısı on altı yaşında imiş Selimin, Selim karısını seviyor. Ancak anladığıma göre karı onu sevmiyor. Karı sarışın. Mağarada da en makbul kadın sarışın olandır. Halbuki Selimcik sevilmeyecek insan mı? Bir ince yüzü var ki, hiç demezsin bu çocuk mağarada doğmuş büyümüş...</p>
				<p class="normal">“Selim!”</p>
				<p class="normal">“Buyur ağam.”</p>
				<p class="normal">“Tarlan var mı Selim?”</p>
				<p class="normal">“Yok.”</p>
				<p class="normal">“Ne yiyorsunuz ya Selim?”</p>
				<p class="normal">“Darı satın alıyoruz.”</p>
				<p class="normal">“Selim!”</p>
				<p class="normal">“Buyur ağam.”</p>
				<p class="normal">“Kaç koyunun var Selim?”</p>
				<p class="normal">“On.”</p>
				<p class="normal">“Kaç keçin var Selim?”</p>
				<p class="normal">“Elli.”</p>
				<p class="normal">“Kaç tane ineğin var?”</p>
				<p class="normal">“On beş.”</p>
				<p class="normal">“Bunların hepsinden ne kadar yağ elde edersiniz Selim?”</p>
				<p class="normal">Selim bana batman hesabı söyledi. Ben, kiloya çevirdim onu. Yılda yüz seksen kilo kadar yağ elde ediyor.</p>
				<p class="normal">“Zenginsin be Selim. Bu ev, bu kadar kalmasın. Büyük bir dam yaptır.”</p>
				<p class="normal">Selim:</p>
				<p class="normal">“Çok şükür zenginiz ağam. Emine Teyzem bıraksa bir büyük dam yaptırıp bu pis mağaradan kurtulacağım.”</p>
				<p class="normal">Selim aslan çocuk. Selim iyi çocuk. Dünyadaki çok şeyi de merak etmiş. Mesela denizin rengini sormuş. Kendisine yeşil olduğunu söylemişler. Sonra denizde vapur diye ev büyüklüğünde, yani yaptırdığı dam büyüklüğünde, bir vasıtanın yüzdüğünü de söylemişler.</p>
				<p class="normal">“Selim! Bu paraları nerede saklarsın?”</p>
				<p class="normal">“Emo teyzem saklar onları. Yerini kimse bilmez.” </p>
				<p class="normal">Emo Teyze. Selimin içgüveysi girdiği kaynanası. Yaman bir kadın. Mesela mağaradaki kadınların hiçbiri para bilmezken Emo para saklıyor, gidip şehirden alışveriş ediyor. Güvendiklerine borç para da veriyor. Üstelik de faizsiz. Bütün bu keçiler, inekler de Emonun tabii...</p>
				<p class="normal">Şimdi not defterimi açıp mağarada Selimle yaptığım konuşmayı aynen yazıya geçiriyorum. Selimin düşünceleri, bu mağara sakinlerinin düşüncelerini ortalama temsil edebilir:</p>
				<p class="normal">“Selim!”</p>
				<p class="normal">“Buyur ağam.”</p>
				<p class="normal">“Kardeşim Selim, sen radyo gördün mü?”</p>
				<p class="normal">“Haaa!”</p>
				<p class="normal">“Radyo, radyo!”</p>
				<p class="normal">“Haaa!”</p>
				<p class="normal">“Bir kutu vardır. Dünyanın bir ucundan söylerler, buradan dinlersin. Hiç duymadın mı?”</p>
				<p class="normal">“Yok vallahi...”</p>
				<p class="normal">“Selim!”</p>
				<p class="normal">“Buyur ağam.”</p>
				<p class="normal">“Selim, tren gördün mü?”</p>
				<p class="normal">“Hani askerleri bindirip götürürler. Onu mu?”</p>
				<p class="normal">“Evet onu Selim.”</p>
				<p class="normal">“Görmemişim ağam.”</p>
				<p class="normal">“Selim!”</p>
				<p class="normal">“Buyur ağam.”</p>
				<p class="normal">“Otomobil gördün mü Selim?”</p>
				<p class="normal">“Görmedim ama, duydum. Bizim Kulp kazasına gelirmiş bazı. Askere gidenler de söylediler.”</p>
				<p class="normal">“Uçak?”</p>
				<p class="normal">“Duymuşum. Havada uçarmış.”</p>
				<p class="normal">“Traktör?”</p>
				<p class="normal">“Hani çift sürer o mu?”</p>
				<p class="normal">“O.”</p>
				<p class="normal">“Silvana ırgatlığa gittiğimde gördüm. Ateş yürütür onu.”</p>
				<p class="normal">“Apartıman nedir Selim?”</p>
				<p class="normal">“Haa!”</p>
				<p class="normal">“Apartıman.” </p>
				<p class="normal">“Ha!”</p>
				<p class="normal">“Ap-ar-tı-man.” </p>
				<p class="normal">“Ha!”</p>
				<p class="normal">“Buzdolabı?” </p>
				<p class="normal">“Ha!” </p>
				<p class="normal">“Elektrik?” </p>
				<p class="normal">“Ha!” </p>
				<p class="normal">“Baklava!”</p>
				<p class="normal">“Paklava? Duymuştum ama, görmemişim.” </p>
				<p class="normal">“Selim bir sual daha sana. Tramvay gördün mü tramvay?” </p>
				<p class="normal">“Duymamışım bile.”</p>
				<p class="normal">“Gaz ocağı, elektrik ütüsü, çamaşır makinası, ha çamaşır makinası gördün mü?”</p>
				</div>
<div class="calibre1" id="calibre_pb_23"/></body>
</html>