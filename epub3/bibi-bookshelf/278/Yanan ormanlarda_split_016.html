<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Doktor Kelimesini Hiç Duymamışlar</p>
				<p class="normal">Akşamla beraber bir de yalnızlık çöktü ki... Bir tarafta gittikçe morlaşan mağaraların korkunç, göklere ser çekmiş kayaları... Ayağımızın dibinden doğuya, dağlara doğru başlayan taşlık bir ova... Ova da denmez ya buna, bir taş tarlası desek daha iyi deriz belki de... Rüzgar bir fırın ağzından çıkıyor gibi sıcak...</p>
				<p class="normal">Bu sırada oturduğumuz yere öteki mağara sakinleri de geldiler. Cılız, kupkuru, yırtık elbiseli insanlar, başlarında yırtık mendillerden sarıklar... Mendiller kir içinde... Kadınlarsa uzun fistanlar giymişler. Fistanlar öyle uzun ki yeri süpürüyor. Başlarında alacalı bulacalı örtüler... Bu mağara sakinleri kadınlar, şehirlerde gördüğümüz kadınlar gibi umacı kılığına girmemişler. Ne erkekten kaçıyorlar, ne bir şey. Yüzlerini de örtmüyorlar. Öyle bizim bildiğimiz kadınlar gibi serbestler... Erkeklerle oturup konuşuyorlar da...</p>
				<p class="normal">Başımda yirmi kadar köylü vardı. Yirmisi de söylüyorlar, söylüyorlardı. Topraksızlıktan, mağaraların isinden, sefaletlerinden dert yanıp döküyorlardı.</p>
				<p class="normal">Abdülhalim bir ara:</p>
				<p class="normal">“Efendi,” dedi, “akşam oldu. Buyursana bizim haneye. Gel gör ki bizim hane ne alemdir. Yarın da seni bizim mağaraya götüreceğim. Gel gör ki bizim mağara ne haldedir.”</p>
				<p class="normal">Abdülhalimin kulübesi bizim oturduğumuz yerin biraz üstündeydi. Biz kulübeye doğru yürürken Abdülhalim karısına Kürtçe bağırıyor, öteki mağara sakinleri de gülüyorlardı.</p>
				<p class="normal">Abdülhalim:</p>
				<p class="normal">“Karı karı, sana bir misafir getiriyorum. İyi ağırlayacaksın. Yağsız bulguru dayayacaksın taş sahanda. Çok hoşuna gider. Ot minderde bu gece yatsın da görsün gününü... Pireleri de koynuna verelim. Bir rahat eder ki... Aziz misafirimiz ta İstanbuldan gelmiş... Görsün kendisini mağaralılar nasıl ağırlar... Yarın ona mağarada bir de ziyafet çekeceğim. Misafirimiz, Memed söyledi, türkü meraklısı imiş. Sivrisinekler bu gece ona bir türkü söylerler ki, anasından doğduğuna pişman olur. Bir daha yedi ceddine tövbe eder, bir daha mağaralara ayak basmaz...” diyordu.</p>
				<p class="normal">Gülüşmeler, alaylar içinde eve geldik.</p>
				<p class="normal">Kadın:</p>
				<p class="normal">“Halim, Halim,” dedi, “ya anlarsa bu dediklerini, kalbi kırılır misafirin.”</p>
				<p class="normal">Halim:</p>
				<p class="normal">“Kürtçe ne bilsin o. Bir kelime bile bilmez. Herif Adanalı.”</p>
				<p class="normal">Bunun üstüne kadın kızdı.</p>
				<p class="normal">“Halim, sende akıl var mı? Bu adamı alır getirirsin. Evde ekmek bile yok. Nerede yatıracaksın? Hem bu adamın ne olduğunu sen ne biliyorsun?”</p>
				<p class="normal">Halim:</p>
				<p class="normal">“Heç kızma, o benim misafirimdir. Bir iyi adamdır. Gazetecidir o. O bana misafir olmayı istedi. Çocukların halini de gördü. Evde ekmek, yemek, yatak olmadığını da söyledim. İlle de dedi, ben Abdülhalimin evinde yatarım. Gelsin de görsün.”</p>
				<p class="normal">Kadın:</p>
				<p class="normal">“Bu neymiş, tahsildar mıymış yoksa?”</p>
				<p class="normal">Abdülhalim gururla:</p>
				<p class="normal">“Yok, gazetecidir. Ferman söyler hükümete. Bizim derdimizi, halimizi görecek, sonra gidecek hükümet babamıza ferman verecek, diyecek ki, bir Abdülhalim vardır mağara köyünde, hali çok kötüydü. On çocuğu vardı çıplak çıplak. Yiyecek darı ekmeği bile yok. O bizim için çalışıyor, nasıl misafir almam onu evime... Başım üstünde yeri var,” dedi.</p>
				<p class="normal">Hala ayaktaydık. Kadın getirip yere bir yırtık çul atıp, kirli bir yastık koydu. Halimle oturduk.</p>
				<p class="normal">Halim mahcup mahcup:</p>
				<p class="normal">“Kusura kalma beyim, yok. Yokluğun gözü çıksın. Benim de halim bu işte. Görüyorsun halimi. Yaz fermanını hükümete... Çok acı yaz ki bizi mağaralardan çıkarsınlar. Eskiden bu mağaralarda doksan ev oturuyordu. Şimdi yirmi beş ev kaldı. Hep öldüler. Bir kısmı da başka köylere taşındılar. Bizim gibi sefiller kaldı mağarada. Burada çok hazine tarlaları var. Hep ağaların elinde hazine tarlaları, onları bizlere bir verseler bu lanet mağaralardan çıkarız. Bu mağaralara Allah düşmanımı bile düşürmesin. En sonunda insanı bir hastalığa müptela ediyor. İhtiyarlayan çok azdır ya onlar da bir türlü hastalığa müptela oluyorlar. Mağarada çıkan hastalıklar hiçbir köyde çıkmaz. Buranın hastalığı bambaşkadır. Üç günde katılaşıverirler.”</p>
				<p class="normal">“Halim, bu mağaralara hiç doktor gelmedi mi? Hiç doktor nedir bilir misiniz siz?”</p>
				<p class="normal">Halim:</p>
				<p class="normal">“Beyim,” dedi, “ben askere gitmeden önce, ne doktor, ne ilaç, hiç böyle şeyler duymamıştım. Bu köyde benden başka hiç kimse doktor nedir görmemiştir, duymamıştır. Zaten eskiden kasabada bile yoktu. Bizde her hastalığa şeyh bakar. Geçen yıl bizim Abdonun babası hasta oldu. Allah bilir ya satlıcandı hastalığı. Ben dedim, bunu götürelim doktora, kimse dinlemedi. Bana kötü kötü baktılar. Sonra üç gün içinde öldü gitti Abdonun babası... İyi adamdı Abdonun babası. Vallahi istersen teker teker bu mağara köyüne sor, doktor nedir diye. Kimse bilmez. Şaşırıp kalırlar.”</p>
				<p class="normal">Bu sefer kadın lafa karıştı:</p>
				<p class="normal">“Böyle uzun uzun ne konuşuyorsunuz bu adamla? Söyle ki bu adama, hükümet bize çadır versin. Ev veremez hükümet. Çadır göndersin.”</p>
				<p class="normal">Halim:</p>
				<p class="normal">“Ben ona hepsini söyledim. Hepsini yazdı defterine. İstanbula ferman yapacak. Sen karışma.”</p>
				<p class="normal">Kadın, isten kapkara olmuş bir toprak tencereyi dışarıda ateşe vurmuş, ha bire kaynatıyor. Çıplak çocuklar da ateşin etrafına sıralanmış, aç gözlerle, tencereye yanacak kadar sokulmuşlar seyrediyorlardı.</p>
				<p class="normal">Kadın:</p>
				<p class="normal">“Halim,” dedi, “misafirimize mahcup olmadık. Bugün pilavı yağlayacağım. Ha sen de birkaç gün sonra götür yağı kasabaya. Bin yılın bir başı evimize bir misafir geldi, ona da yağsız pilav mı yedirelim? Ne olur bugün de yağ koymayalım küpe... Madem misafir bizi demiş gelmiş. Misafir Tanrı misafiridir. Üstelik de bizim için ferman yapacak.”</p>
				<p class="normal">Halimin yüzünde bir sevinç, bir ışıltı ki deme gitsin.</p>
				<p class="normal">“Yaşa be karı, şu mağara köyünde senin üstüne yok bir tane. Beni misafirime karşı mahcup etmedin. Yaşa be karı. Bunu unutmayacağım hiç.”</p>
				<p class="normal">Halime bu sevinci içinde sordum:</p>
				<p class="normal">“Halim, kışın mağaralar soğuk olmaz mı? Ateş yakar mısınız? Dumanı nereden çıkar?”</p>
				<p class="normal">Halim:</p>
				<p class="normal">“Bey,” dedi, “asıl işte bunu yaz fermanına. Kışın soğuk, mağaranın her tarafından sızar. İnce ince sızar. Mağaranın ortası birazcık kurudur. Benim mağaranın içinde pınar vardır. Biz su için dışarı çıkmayız. İçerdedir bizim su. İse gelince, hiç dışarı çıkmaz. Mağaranın içinde dolanır durur. Yarın görürsün. Ben anlatmayayım. Yarın görür, gördüğün gibi fermanını yazarsın.”</p>
				<p class="normal">Sofrayı getirip önümüze serdi kadın. Bulgur pilavını da getirdi. Çocukların önüne de büyük bir toprak kapta pilav koydu. Çocuklar başına üşüştüler. Belki ömürlerinde ilk defa bir yağlı pilav yiyorlardı. Hem kaşık sallıyorlar, hem de bana dönüp dönüp hayretle bakıyorlardı.</p>
				<p class="normal">Ben gene ekmeksiz dayandım pilava. Yemeği yedikten sonra benim yatak hemen serildi.</p>
				<p class="normal">Halim:</p>
				<p class="normal">“Bey, yorgunsun,” dedi, “sen hemen yat.”</p>
				<p class="normal">Yatak, yırtık bir yüzü olan ot bir döşekti. Üstüne yatınca burnuma kurumuş ot kokusu geldi. Yorgunluktan ölüyordum. Üstüme örtecek bir bez olsa, bahtiyar olurdum ama... Halime söyledim. Gidip Şeyh Hüsameddinin evinden getirdi.</p>
				<p class="normal">Yatağa girdim. Kadın kendi kendine söyleniyordu:</p>
				<p class="normal">“Vay fıkara,” diyordu, “bu ot yatakta uyuyamaz bu gece... Ne işi var buralarda... Hükümet işi, akıl ermez ki... Vay fıkara, uyuyamaz bu gece... Kim bilir evinde ne biçim yataklarda yatıyordu.”</p>
				<p class="normal">Ama ben başımı yatağa (yastığa değil) koyar koymaz uyudum.</p>
				<p class="normal">Yorgunluk...</p>
				</div>
<div class="calibre1" id="calibre_pb_18"/></body>
</html>