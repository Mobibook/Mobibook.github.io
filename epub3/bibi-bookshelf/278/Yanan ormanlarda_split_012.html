<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Bir Şeyhin Diğer Şeyhler Hakkında İfşaatı</p>
				<p class="normal">Gene yollara yaya düştüm. Duvar gibi yokuşlar. Arkadaşlar atlı. Bu duvar gibi yokuşlarda bile attan inmiyorlar. Ben kayalara tutunarak yürüyorum. Bir de sıcak var ki... Hep sıcaktan bahsediyorum ya, ne yapayım, hep sıcak var.</p>
				<p class="normal">Şinas köyüne geldik. Burada da şeyhin akrabaları var. Bu köyde muazzam bir derebeyi köşkü harabesi gördüm. Dolmabahçe Sarayı gibi bir şey... Üç katlı olan köşkün ikinci katında büyük ve mermer bir havuz varmış eskiden. Şimdi bu yıkılmış köşkün zemin katında derebeyin torunları oturuyor.</p>
				<p class="normal">Burada da Şeyh Kemaleddinin eli öpülüyor. Yol boyunca da kim şeyhi görse koşarak geliyor, elini öpüyor. Ve şeyh bu işlere gülümsüyor. Adeta alay ediyor gibi bir hali var. Bana bakarak:</p>
				<p class="normal">“Bunların elinden kurtuluş yok!” diyor.</p>
				<p class="normal">Bana Şinasta şeyh bir katır buldu. Artık buralarda şeyhin hükmü geçiyor. Bir katır değil, isterse bir sürü bulabilir. Şeyhle İstanbuldan, İstanbulun meyhanelerinden, kadınlarından konuştuk. Şeyh, Beyoğlunun kurdu. Her şeyini biliyor. Zamanında yapmadığı kalmamış:</p>
				<p class="normal">“İşte benim gibi şeyhler böyledir,” diyor. “Biz bugünün adamıyız. Halkın bize tutkusunu iyiliğe kullanırız. Burada öyle şeyhler var ki kötüye de kullanıyorlar. Mesela Şeyh Heybet var. On beş, yirmi köy kadar tutan müridi var. Her yıl her ev ona yüz lira göndermek zorundadır. Bak, şeyhlik nedir biliyor musun? Şeyhlik başlı başına büyük bir teşkilat meselesidir. Büyük zeka ister. Bütün şeyhlik teşkilatı şu şekilde kurulur: l- Türbe başındaki büyük şeyh, 2- Ondan küçük, her bölgede bir tane, onun halifesi. Bu halifeler daha çok kasabalarda otururlar. Halifelerin de bir kadem küçüğü, çavuşlar. Çavuşlar köylere yayılmışlardır. Bunlar hem şeyhin propagandacıları, hem para toplayıcılarıdır. Mesela Şeyh Heybetin halifeleri burada paraları toplar, ona götürürler. Parayı postaya vermek günahtır. Onu şeyhe bir halifenin götürmesi de şarttır. İşte onların şeyhliği böyle, benimkini de görüyorsun. Bu şeyhlerden ne hurafeler, ne yalanlar çıkmaz, akıl hayal almaz. Bunları tespit etmek dünyanın en güzel şeyi olurdu. Mesela şeyhin bastığı toprağı kaynatıp içmek, sıtmaya iyi gelir. Bir de daha korkunç, daha pis olan başka bir şey vardır: Çocuğu olmayan kadınlara şeyhin idrarını içirirler. Şeyhin idrarını içen kadınların çocuğu olacağına inanmışlardır. Bu da merasime tabidir. Şeyhin idrarı dualarla alınır. Bir hafta yıldızların altında, şişe içinde asılı kaldıktan sonra dua ile içilir ve o gece kadın kocasıyla yatar. Bu şekilde doğmuş çocuklara şeyhin adının konması gelenek icabıdır. Ya, işte onların şeyhliği böyle. Benimkini de görüyorsun.”</p>
				<p class="normal">Şeyh Kemaleddine şaşıyorum. Ne tuhaf adam, anlamadım gitti.</p>
				<p class="normal">O gece Goma köyünde yattık. Goma köyüne Kulp kaymakamı ile jandarma komutanı da gelmişti. Şeyh başka bir evde, kaymakam, jandarma komutanıyla ben de muhtarın evinde kaldık. Bütün köy halkı, bizim Şeyh Kemaleddine adeta secde ediyorlar.</p>
				<p class="normal">Bu üçüncü gündür ki yoldayız. Artık sarp dağlar iyice başladı. Şimdi başka, daha kuvvetli bir katırdayız. Bu katır, şeyhi Anduk dağına götürmek için karşılamaya gelen, belki de dünyanın en iyi yüzlü insanı olan, yirmi beş yaşlarında bir delikanlının katırıdır. Delikanlı yaya yürüyor. Sonradan öğrendim ki bu delikanlı, bizim Şeyh Kemaleddinin bu yanlardaki halifesidir.</p>
				<p class="normal">Sarp dağlarda, dağlara doğru giden, ayakları yalın, kocaman, al yeşil başlıkları olan kadınlara, başlarına sarık sarılmış çocuklara –bunlara hep molla diyorlar–, gene yırtık şalvarlı, tüylü keçi derisinden, kolları kısa cepkenler giymiş köylülere rastlıyoruz. Şeyhin ellerini öpüyorlar. Bazı dindarlar, hararetle şeyhin elini bir tutuyorlar, bir daha da bırakmıyorlar. Öp babam öp.</p>
				<p class="normal">Müthiş bir sarp dağ geçiyoruz. Ben katırdan indim. Ötekiler hala binekteler. Yol karanlık ve bin metre yükseklikte bir uçurumun başından geçiyor. Yol dediğim de bir keçiyolu. Genişliği iki karış ya var, ya yok. Katırı bıraktım, kayalara tutuna tutuna, emekleye emekleye yürüyorum. Gözlerim kararıyor. İnsanın ayağı bir kayarsa, parça parça olması işten bile değil. Kan ter içindeyim. Yorgunluktan nefes alamıyorum. Dünya kapkaranlık bence şimdi.</p>
				<p class="normal">Şeyh ısrar ediyor:</p>
				<p class="normal">“Kardeşim,” diyor, “bin katıra, yoksa uçurumdan aşağı yuvarlanırsın. Sen kayada yürümeye alışık değilsin. Bu gidişle sen bir haftada Anduk dağını bulamazsın. Bin katıra. Katır, bu kayaların katırıdır. Hem yorulmazsın, hem de uçuruma yuvarlanma tehlikesi azalır.”</p>
				<p class="normal">Katıra bir türlü canımı emanet edemiyorum. Katıra binip, korkunç bir duvar gibi dikine inen uçuruma bakınca başım dönüyor. Sırat köprüsü de böyle olsa gerek. Ne gelir elden! Ben de uçuruma, aşağı bakmadan katırın başını bırakıyorum. Katır nasıl bilirse öyle gidiyor. Canım katırın himmetine bağlı.</p>
				<p class="normal">Kayalardan kurtulup küçücük bir düzlüğe geldik. Orada bir hadise oldu. Bu düzlüğe Arkin pınarı düzlüğü diyorlar. Anduk dağına giden bir köylü topluluğu ile karşılaştık. Bunlar bütün hararetleriyle şeyhin eline sarıldılar. İçlerinden bir tanesi, şeyhe sokulup eline bir miktar para sıkıştırdı. Şeyh, bakmadan usulca parayı cebine indirdi. Bu adam, müthiş bir ağlama, müthiş bir yalvarmayla şeyhin ellerine sarıldı:</p>
				<p class="normal">“Sen bizi bıraktın, sen bizim büyük şeyhimizin oğlusun. Aman bizi bırakma. Aman bize himmet eyle. Sen yoksun, biz şeyhsiz kaldık. Aman şeyhim, gel tekkenin başına... Şeyhim, şeyhim, tekkenin başına gelmek senin borcundur. Gel de bize doğru yol göster. Gelmezsen seni Allah affetmez. Baban seni affetmez. Gel tekkene... Tekkeni aç otur.”</p>
				<p class="normal">Oradaki bütün köylüler de aynı şekilde şeyhe yalvarmaya başladılar. Şeyh hiç cevap vermedi. Yalnız:</p>
				<p class="normal">“Anduk tepesinde buluşalım,” dedi.</p>
				<p class="normal">“Geliyoruz,” dediler.</p>
				<p class="normal">Ayrılırken yine her biri şeyhin elini üçer kere öpüp başlarına koydular...</p>
				<p class="normal">Bunlar koca sakallı, başları sarıklı kimselerdi. Her birinde bir kucak sakal vardı. Kocaman sakallarına giydikleri keçi postlarının kılları karışıyor, onları başka dünyadan gelmiş korkunç devler haline getiriyordu.</p>
				<p class="normal">Gene sarp uçurumlara düştü yolum. Katıra dayanamadım. Açıkçası ne olursa olsun canımı güvenemedim. Yayayım. Birkaç kere yuvarlanmak tehlikesi atlattım. Bir de yepyeni ayakkabımı kayalar yiyip parçalamasınlar mı? Ayakkabısız da kaldım. Yalınayak ne yapmalı? Ayakkabıyı sicimle ayaklarıma iyice sardım. Neyin çaresi bulunmaz ki...</p>
				<p class="normal">Bir yaylakta bir eve misafir olduk. Şeyhin babasının müritlerinden bir adamın evi. O gün bizim şerefimize tam iki tane koyun kesti. Sabah erkenden uyanıyoruz. Saat dörtte yollara değil, uçurumlara düşüyoruz.</p>
				<p class="normal">Son konağımız, bizi Goma köyünde karşılamaya gelen delikanlı Halifenin evidir. Bugün temmuzun yirmi yedisi, yarın yirmi sekiz. Ziyaret yarın başlayacak ve iki gün sürecek.</p>
				<p class="normal">Hiçbir yer değil de beni Kargabayırı denen yer öldürdü. Dümdüz duvara tırmanılır mı? İster istemez tırmanacaksın. Ölüm yanı başında. Buna cesaret de denmez. Düpedüz ahmaklık. Her neyse, oldu bir kere. Benimkisi neyse yine vazife gibi bir şey, ya şu ayakları yalın, keçi derisi elbiseli insanlar alayına ne oluyor? Anduk dağına sefer var. Akın akın... Çoğu haftalarca yürümüştür. Ya bunların derdi ne?</p>
				<p class="normal">Kargabayırını da güç bela çıktık. Ama artık bende hal kalmadı. Anduk dağının dik doruğu gözümün önüne dikildi. Gözüm kesmiyor artık doğrusu.</p>
				<p class="normal">Delikanlı Halifenin evinde iyi bir yemek yedik. Yaşasın Şeyh Kemaleddin. Burada her derdin ilacı Şeyh Kemaleddin. O olmasa halim yaman.</p>
				<p class="normal">Yolda şeyh, büyük bir ceviz ağacı görüp mim koymuş. Yemeği yedikten sonra o ceviz ağacının sahibini sordu. Bir genç:</p>
				<p class="normal">“Benim,” dedi.</p>
				<p class="normal">Şeyh:</p>
				<p class="normal">“Ev yaptırıyorum, o cevizi bana ver, tahta yaptıracağım.”</p>
				<p class="normal">“Şeyhim, sana canım feda ama, ağacımı veremem.”</p>
				<p class="normal">“Neden?”</p>
				<p class="normal">“Gel, tekkene otur. Ben ağacı kesip, tahta yaptırayım. Elimle tekkeye getireyim.”</p>
				<p class="normal">Bunun üstüne orada uzun bir tartışma başladı. Tekkesiz şeyh, şeyh midir, değil midir? Neticede mademki para veriliyor, ağaç da verilebilir kararına vardılar.</p>
				<p class="normal">Yarın sabah Anduk tepesi... Şimdiden tepede adamlar gözüküyor. Demek bizden evvel tepeye varanlar var.</p>
				</div>
<div class="calibre1" id="calibre_pb_14"/></body>
</html>