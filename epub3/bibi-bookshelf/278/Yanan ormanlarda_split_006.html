<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">İlkokullarla Eski Yazı Mekteplerinin Savaşı</p>
				<p class="normal">Mustafa doğma büyüme Diyarbakırlıdır ve eski bir arkadaşımdır. Diyarbakırı avucunun içi gibi bilir. Kocaman, dünya kadar eski görünen surları delik delik, beden beden, hangi delikte akrep, hangisinde yılan çıyan bulunur, onun malumudur. Eğer Diyarbakırı Mustafa da bilmezse, teklif edeceğim işi o da yapamazsa, hiç kimse yapamaz. Eli boş dönerim Diyarbakırdan. Gidip Mustafayı buldum ve hali keyfiyet böyle dedim. Mustafa inanmış çocuktur, yiğit çocuktur. Mustafa Kemal der, Atatürkün inkılapları der de başka bir şey demez. Mustafaya Rufailere nasıl karıştığımı, tarikata nasıl girdiğimi, şiş sokan adamı anlattım. Güldü:</p>
				<p class="normal">“Yahu,” dedi, “ne kendini gizler saklarsın, burada her şey, ayinler, dualar her şey apaçık. Seni istediğin ayine, hem de gazeteci olduğunu söyleyerek götüreyim. Hiç kimsenin korkusu yok. Her şey apaşikar.”</p>
				<p class="normal">“Mustafa,” dedim, “Diyarbakıra gelirken en büyük güvencim sendin. Çetin bir işe girişmiş bulunuyorum. Din istismarları ve eski yazı okutan mektepler için röportajlar yapacağım.” </p>
				<p class="normal">Mustafanın çocuk ve inanmış gözleri parladı: </p>
				<p class="normal">“Aldı yürüdü,” dedi, “aldı yürüdü ve apaşikar. Hiç kimsenin aldırdığı yok. Yirminci asırdan ortaçağa doğru gidiş, gittikçe hızlanıyor. Evet, korkunç bir geriye gidiş var. Sana Diyarbakırda en azından yirmi tane eski harflerle okuma ve yazma öğreten mektep göstereyim. Git hocalarıyla konuş, git çocuklarla konuş. Bunlar ilkokul çağındaki sabilerdir. Sabahtan akşama kadar kafalarına hurafe doldurup bilmedikleri dilden ezberle körletiliyorlar. İlkokulla mahalle mektepleri arasında büyük bir savaş başlamıştır. Sana mahalle mekteplerini tek tek göstereyim.”</p>
				<p class="normal">Kızgın bir güneş vardı. İkimiz de terden ıpıslaktık. Eğri büğrü, kirli bir sokağa saptık. Basık bir evin önünde durduk. Saat sekiz suları.</p>
				<p class="normal">Mustafa:</p>
				<p class="normal">“Burada bir saat kadar bekleyelim. Bak,” dedi. “Hanım hocaya kaç talebe geliyor gör.”</p>
				<p class="normal">Çocuklar sökün etti. Kız çocukları, erkek çocukları... Ben kırk beş dakika içinde mektebe giren on altı çocuk saydım. Yedisi oğlandı. Sekizle on yaş arasındaydılar.</p>
				<p class="normal">Mustafa:</p>
				<p class="normal">“Gördün mü?” dedi.</p>
				<p class="normal">“Gördüm,” dedim.</p>
				<p class="normal">Yürüdük.</p>
				<p class="normal">Yine dar sokaklardan geçiyoruz. Yine kapılar. Mustafa evler gösteriyor. Gösterdiği evlerin mektepler olduklarını söylüyor.</p>
				<p class="normal">“Mustafa,” dedim, “böyle gez gez de ne olacak, anladık. Mektep çok. Beni götür de bir hocayla konuştur.”</p>
				<p class="normal">Mustafa:</p>
				<p class="normal">“Oraya gidiyoruz,” dedi. “Anlamıştım zaten isteyeceğini.”</p>
				<p class="normal">Şehrin dışına doğru tek bir eve geldik.</p>
				<p class="normal">Mustafa:</p>
				<p class="normal">“Ali hocanın mektebi burasıdır. En çok talebesi bunun vardır. Benim arkadaşlardan birisinin çocuğu burada okur. Onu sormak bahanesiyle içeri gireceğiz. Konuşursun,” dedi.</p>
				<p class="normal">Kapıyı çaldı. Küçücük bir çocuk açtı kapıyı. İçeri girdik. İçeride yirmi kadar çocuk diz çöküp oturmuşlar, ha bire ellerindeki kitapların yapraklarını çeviriyorlardı. Hoca, gür kara sakallı biri idi. Bizi muhabbetle ve iltifatlarla karşıladı. Çocukların ötesine oturttu. Çocuklar bize korka korka bakmaya başladılar. Ne tuhaf hepsi de bir ölü sessizliği içindeydiler. Aklıma ilkokullarımız geldi. Orada çocuklar ne kadar canlı, ne kadar cıvıl cıvıldılar. İnsanın yürekleri sızlıyor burada. Çocukların üzerlerinde bir karasinek bulutu, inip inip kalkıyordu. Çocuklar sineğe boğulmuşlar, pislik içindeydiler.</p>
				<p class="normal">Hocayla yan yana oturuyoruz. Nereli olduğumu soruyor. Muşlu olduğumu söylüyorum. Memnun oluyor.</p>
				<p class="normal">“Muşta da din mektepleri var mı?” diye soruyor.</p>
				<p class="normal">“Her mahallede dört beş tane var,” diyorum.</p>
				<p class="normal">Memnun memnun gülümsüyor.</p>
				<p class="normal">“Muş” diyor, “dini mazbut bir yerdir, Muşu bilirim. Her yerde medreseler kapandı da Norşinin medresesi hiçbir zaman kapanmadı. Şarkta ne kadar hoca, molla varsa hep Norşin medresesinin talebesidir. Allah himmetlerini eksik etmesin.”</p>
				<p class="normal">“Hocam,” diyorum, “Allah kabul eylesin, din için çok çalışıyorsunuz. Bari karşılığını alıyor musunuz?”</p>
				<p class="normal">“Yok, yok evladım,” diyor, “ne gezer, o eskidendi. Kuranı hatmeden bir çocuğun babası yüzlerle lira verirdi. Ben Osman Beyin çocuğunu mezun ettiğimde, Osman Bey tam on altın, sarı altın verdi idi. Şimdi nerede!”</p>
				<p class="normal">“Vah vah,” diyor, acır gibi yapıyorum.</p>
				<p class="normal">Bunun üstüne hoca coşuyor:</p>
				<p class="normal">“Ben kelleyi koltuğa almış bir adamım. Ben en sıkı devirlerde, Mustafa Kemal devrinde bile (Mustafaya dönüyor) Mustafa Efendi çok iyi bilir, evet biz Mustafa Kemal devrinde bile talebe okutmuşuz. Din yoluna, Allah yoluna... Şimdi çok şükür biraz aydınlığa çıktık. Bir de şu dinsiz öğretmenler olmasa. Hükümet bir şey demiyor, ille de şu dinsizler. İhbar ediyorlar. Dinini diyanetini öğrenmesin çocuklar. Allah belalarını versin.”</p>
				<p class="normal">“Hocam,” diyorum, “sizin mezun ettiğiniz talebeler hoca olabilirler mi? Yoksa...”</p>
				<p class="normal">“İçlerinden akıllıları çıkıyor, onlara eski yazı da öğretiyorum ve Silvandaki medreseye götürüyorum. Benim çok talebem var ki şimdi hocadırlar. Bizler olmasaydık şimdiye kadar din çoktan ortadan kalkmıştı. Şimdiki hocaları hep biz yetiştirdik.”</p>
				<p class="normal">Hocanın yüzü bir zafer sevinci içindeydi.</p>
				<p class="normal">Mustafaya baktım, hırsından titriyordu. Müthiş kızmıştı. Baktım, kötü bir iş yapacak. Tuttum kolundan kaldırdım. Hocaya: </p>
				<p class="normal">“Var ol hocam,” dedim, “sizin gibiler olmasa halimiz perişandı zaten...”</p>
				<p class="normal">Hoca telaşlandı:</p>
				<p class="normal">“Bir kahve içip de öyle gideydiniz. Mustafa Efendi oğlum, sen hiç bize uğramazdın, bir işin mi düştü?”</p>
				<p class="normal">Ben Mustafayı sürükledim.</p>
				<p class="normal">Mustafa titreyerek:</p>
				<p class="normal">“Bizim Halilin kızını soracaktım, burada mı diye?” dedi.</p>
				<p class="normal">Dışarıda yine korkunç bir güneş vardı. Mustafanın yüzü kararmıştı.</p>
				<p class="normal">Bana döndü:</p>
				<p class="normal">“Yahu,” dedi, “nasıl dilin varıyor da bu mikroba var ol hocam, iyi yapıyorsun, diyebiliyorsun. Bunların yaptıkları düpedüz cinayet, istatistik çıkarsınlar, kırk altıdan bu yana, doğuda okula giden çocukların sayısı mutlak yarıya inmiştir. Hem de bir sürü yeni okul yapıldığı halde. Nasıl dilin dönüyor yahu!”</p>
				<p class="normal">Mustafayı teskin ettim. Neden sonra koluma girdi:</p>
				<p class="normal">“Bu gördüklerini korkmadan olduğu gibi yazabilecek misin?” dedi.</p>
				<p class="normal">“Onun için geldim buralara. Bunu en büyük memleket hizmetlerinden biri sayıyorum. Ne görürsem yazacağım. Emin ol.”</p>
				<p class="normal">Mustafa:</p>
				<p class="normal">“Korkuyorlar bunlardan,” dedi. “Partiler korkuyor. Aydınlar korkuyor. Kimse bunlara ses çıkaramıyor.”</p>
				<p class="normal">Yürüye yürüye beni Diyarbakırın büyük camisinin önüne getirdi. Orada oturakları kendirden örülmüş küçücük iskemlecikleri olan bir kahve vardır. Ve kahve caminin kapısına kadar uzanır.</p>
				<p class="normal">Mustafa, biz oturduktan sonra, caminin büyük kapısını gösterdi:</p>
				<p class="normal">Caminin büyük kapısının iki yanında sağlı sollu iki kitapçı ve esansçı, sergilerini açmışlar bekliyorlardı.</p>
				<p class="normal">“Dikkat et,” dedi, “ne kadar çocuk gelip kitap alacak. Burada akşama kadar bekleyelim göreceksin.”</p>
				<p class="normal">İskemlelerimizi tam kitapçının burnunun dibine çektik. Ne yaparsa, ne alışveriş ederse hepsini görüyor, duyuyoruz.</p>
				<p class="normal">Biraz sonra gerçekten, çocuklar gelmeye başladı:</p>
				<p class="normal">“Amca baya biy eyifbe vey!”</p>
				<p class="normal">Tertemiz giyinmiş bir kız çocuğuydu bu. Boynunda üstüne muhabbet kuşları işlenmiş bir torba vardı. Elifbesini alıp oynaya oynaya gitti.</p>
				<p class="normal">Akşama kadar bekledik. Elifbeleri çocuklar aldılar. Sakallı, şapka yerine başlarına bez sarmış sofular aldılar. Çarşaflı kadınlar aldılar. Aldılar oğlu aldılar. İki kitapçıdan ikimiz otuz beş, kırk kadar kitap satıldığını saydık.</p>
				<p class="normal">Bu arada kitapçıyla da ahbap olduk.</p>
				<p class="normal">“Nasıl elifbe satışı, iyi mi?” diye sordum.</p>
				<p class="normal">“Bu yıllar çok iyi. Günde otuz kırk, elli altmış kadar satılıyor,” dedi.</p>
				<p class="normal">Mustafa buna bir içerledi ki...</p>
				<p class="normal">Deli gibi söylenmeye başladı:</p>
				<p class="normal">“Günde,” diyordu, “elli altmış tüp zehir.”</p>
				</div>
<div class="calibre1" id="calibre_pb_8"/></body>
</html>