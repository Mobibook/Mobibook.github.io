<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="ortabaslik" id="calibre_toc_5">Dost Elif Naci Ressam Elif Naci</h1>
				<p class="normal">Kambersiz düğün olmaz, derler. Cumhuriyet gazetesi de Elif Naci olmazsa olmaz gibime gelir. Bazı insan vardır, birden gidince onun gittiğini hiç kimse fark etmez, yokluğunu kimse duymaz. Bazı kimse de vardır, bir yerde olmayınca, yani bir yerden azıcık uzaklaşınca yokluğu insanın yüreğine bıçak gibi saplanır. O adam olmayınca insan orada rahat edemez. Elif Naci bunlardandır.</p>
				<p class="normal">Ben ne zaman gazeteye gelsem elimde olmayarak Elif Naciyi ararım. Eğer yoksa, yokluğunu derhal duyarım. İçimde bir eksiklik, bir boşluk olur. Görünce de sevinirim.</p>
				<p class="normal">Gözlüklerinin altındaki gözleri saf mıdır, kurnaz mıdır, inatçı mıdır, hilekar mıdır, ne bileyim ben, ne türlüdür, belli olmaz. İyice araştır, belli olmaz. Çok neşeli görünür Elif Naci. Gözlerinin içi her zaman güler gibidir. Bence gülmez. Bence dertli, kederli, gamlı bir adamdır Elif Naci. Gözlerinde daha çok bir arama telaşı, rahatsızlığı vardır. Bir çocuk telaşı.</p>
				<p class="normal">Herkes rahat sanır. Öyle de görünür. Gazetede bir telaş içinde, ama hiç belli etmeden odadan odaya gider gelir, şakalaşır.</p>
				<p class="normal">Onu birkaç kere İslam Eserleri Müzesinde gördüm. Orada çok rahattı. Dış görünüşündeki rahatlık içine de sinmişti. Yerini bulmuştu.</p>
				<p class="normal">Sonra da onda, en sağlam, en iyi, sıcak bir taraf vardır: Dostluğu... Nedendir bilinmez, insan Elif Naci tipindeki bir insana hiç düşünmeden dostluk duyar. Onda, adamı bir dostluk, bir dost sıcaklığı, yakınlığı havası sarıverir. Yakından tanıyınca da bu hava eksilmez, büyür, çoğalır, gerçekleşir. İlk hükümler aldatabilir. İlk hükümlerde şüphe vardır. Elif Nacinin havası ilkin birdenbire çarpıverir. Şüphe müphe bırakmaz. Az önce de dediğim gibi bu hava gittikçe daha büyür, gerçekleşir, daha çok sarar insanı...</p>
				<p class="normal">Ressam tarafına gelince, ben orasına karışmam. Belki de anlamam. Şunu bilirim ki, o daima arayan, çırpınan, sanatına bağlı bir adamdır. Bir hali vardır, “Hişt! Bana bakın be, ben dünyaya resim yapmak için gelmişim, sırf bunun için gelmişim,” der gibidir.</p>
				<p class="normal">Resim sergisinin açılacağını duydum. Gazetenin arşiv odasında, yani işinin başında buldum. Konuştuk.</p>
				<p class="normal">“Üstat,” dedim, “hayatınızı söyler misiniz?”</p>
				<p class="normal">“Geliboluda doğdum,” dedi. “Sekiz yaşıma kadar Edirnede kaldım. Sonra İstanbula geldim. Bir daha da İstanbuldan dışarı adımımı atmadım. O gün bugündür İstanbulda yaşar dururum.”</p>
				<p class="normal">“İstanbulu çok mu seversiniz?”</p>
				<p class="normal">“Herkes İstanbulu denizi için sever. Ben denizi hiç sevmem.”</p>
				<p class="normal">“Allah Allah!”</p>
				<p class="normal">“O kadar sevilecek şeyi çok ki İstanbulun, vallahi deniz solda sıfır kalıyor.”</p>
				<p class="normal">“Mesela nesi?”</p>
				<p class="normal">“Kübik apartmanları değil elbette.”</p>
				<p class="normal">“Ya nesi?”</p>
				<p class="normal">“Bir gök vardır masmavi. Başka türlü bir gök bu. Minarelerin karaltısı düşer üstüne. Kurşun kubbeler ormanı... Daha doğrusu, İstanbul kurşun kubbeler şehridir. Kubbeler, çeşmeler, mescitler, türbeler...”</p>
				<p class="normal">“Ya Süleymaniye?”</p>
				<p class="normal">“Süleymaniye yeter de artar bile...”</p>
				<p class="normal">Ben söylemiyorum, öyle duydum. Kızar diye de korkarım. Çabuk parlar. Her neyse, soracağım:</p>
				<p class="normal">“Diyorlar ki, fildişi kuleniz varmış sizin. Oraya çekilmişsiniz.”</p>
				<p class="normal">Gülerek: “Bir bakıma doğrudur,” dedi. “Sizin o fildişi kule dediğiniz o kadar güzel ve insanı teshir edici bir cennet ki, girenler, bir daha oradan çıkmak istemezler.”</p>
				<p class="normal">“Neden çıkmak istemezler?” diye sordum. “Bu sizin kulenizin cennetliği de nereden geliyor?”</p>
				<p class="normal">Fildişi kule hakkında üstadın cevabı şu oldu:</p>
				<p class="normal">“Her şeyimi feda ederim ama, fildişi kuleme dokunmayın.”</p>
				<p class="normal">Fildişi kule üstüne bir soru daha sordum:</p>
				<p class="normal">“Bu fildişi kule ne demektir sizce, efendim?”</p>
				<p class="normal">“Ressam, cemiyetin faydası için resim yapmaz. Ben içtimaiyatçı değilim. Ressamım. Resimlerimde ne musahabat-ı ahlakıyye dersi vermek isterim, ne de yurt bilgisi hocalığı etmek... Beşeri ıstıraplarımızı anlatmak için mutlaka ağlayan öksüz, bir hasta kadın, bir yangın, bir zelzele, bir felaket sahnesi mi resmetmek lazım?”</p>
				<p class="normal">“Kuleden açıldı da... Siz ressam Balaban için bir yazı yazmış, onu övmüşsünüz. Halbuki benim bildiğime göre Balaban, fildişi kuleyi yıkmış bir kimsedir. Açık havadadır. Bu sizce bir aykırılık değil mi?”</p>
				<p class="normal">“Ben o yazıda Balabandan bahsettim. Burada da kendim için konuşuyorum.”</p>
				<p class="normal">“Bundan bir şey anlamadım.”</p>
				<p class="normal">“Ben demiyorum ki, her ressam benim gibi düşünsün, benim gibi resim yapsın. Benim gibi düşünmeyeni sevmek... iyiyse övmek günah mı?”</p>
				<p class="normal">“Haşa...”</p>
				<p class="normal">“İyi öyleyse. Daha ne istiyorsunuz?”</p>
				<p class="normal">Elif Nacinin son zamanlarda yeni bir resim tarzını denediğini söylüyorlardı. Bu yolda hayli iyi eserler verdiğini de işittim. Bunu kendisine sorayım, dedim.</p>
				<p class="normal">Aldı Elif Naci, dedi ki:</p>
				<p class="normal">“Sanatta aynı kanaat, aynı kalıplar içinde bir akideye bağlı olarak kalmak bence softalıktır. Ben bir sanat softası değilim. Benliğimizde ve tarihimizde mazisi olan resim sanatının batı resmiyle bağdaşmasını özlemiş, bu uğurda yıllarca çalışmış bir mücadeleciyim. Tarihteki o Türk resim sanatı ki, yazılarla, tezhiplerle, halılarla kendini göstermiş, önünde batıyı dize getirmiştir... İşte ben, bu dünkü resim sanatının cevherlerini eşeleyerek bir şeyler yapmak istiyorum. Belki başaramayacağım. Bu mümkündür. Fakat benden sonraki bir nesle mensup bir aslan yavrusu bu zafere er geç ulaşacaktır. Ben, şimdilik hiçbir şey olmasam bile eski Türk sanatının yumurtaları üzerine oturmuş bir kuluçkayım.”</p>
				<p class="normal">Şakadan sordum:</p>
				<p class="normal">“Üstat, bundan ne çıkar?”</p>
				<p class="normal">“Ne mi çıkar? Belki ileride altın yumurtaları yumurtlayacak emsalsiz civcivler... Belki de alemi kırmızı ibiklerine güldürecek ispenç horozları.”</p>
				<p class="normal">Dileğim odur ki, Elif Nacinin yumurtaları cılk çıkmasın.</p>
				<p class="sag">4.1.1954</p>
				</body>
</html>