<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Bütün Anadoluya Köy Hocası Veren Medreseler</p>
				<p class="normal">Şu mahalle ve eski yazı öğreten köy mekteplerini şimdilik geçelim. Bunlardan her köşede, bucakta bol bol var. Doğuyu, daha doğrusu bütün Anadoluyu şöyle bir dolaşayım, bunlardan binlercesini ismiyle, cismiyle tespit edebilirim. Bunların yalnız doğuya has marifetler olduğunu söylersem hata etmiş olurum. Kayseride, Konyada, Malatyada, Antepte, Adanada bunlardan bir sürü gördüm. Açık açık tedrisat yapıyorlardı.</p>
				<p class="normal">Doğuda beterin beteri var. İrtica kaynakları var. İcazetli hocalar yetiştiren medreseler var. Mustafayla öğretmen arkadaşım bana bunların tam bir listesini verdiler. Muhtelif merkezlerde bunlardan birer, ikişer tane bulunuyor. Bunlar üstüne bilgi topladım.</p>
				<p class="normal">En büyüğü Norşin medresesidir. Çok eskiden, Osmanlılar devrinden beri faaliyettedir. Hiçbir devirde, hatta Atatürk devrinde bile faaliyetini tatil etmemiştir. Şimdi yüz elli kadar talebesi vardır. Başında da Şeyh Masum bulunmaktadır. Norşin, Muş ilimize bağlı bir şeyhler köyüdür. Sonra Diyarbakırın Lice ilçesine bağlı Hizan medresesi... Bu medrese de çok eskiden beri faaliyettedir. Yine, Lice ilçesine bağlı Hane köyü medresesi... Silvan medresesi ve sonuncusu Licede Molla Halilin medresesi...</p>
				<p class="normal">Mustafa bana dedi ki:</p>
				<p class="normal">“Bir yolunu bulup Liceye git. Licede Molla Halil ile konuş. Dünyanın en enteresan adamıdır. Sonra Hane köyüne, sonra da Hizana git.”</p>
				<p class="normal">“Nasıl,” diye sordum. “Ne şekilde gidip konuşabilirim Molla Halille? Bu kıyafetle benden şüphe etmez mi?”</p>
				<p class="normal">Mustafa:</p>
				<p class="normal">“Bir yolunu bul. Kılık değiştir. Ne yaparsan yap. Ah bugünlerde benim işim olmasaydı da seninle gelseydim. Gir Molla Halilin medresesine. Gir Hizan medresesine, gör alemde neler oluyormuş.”</p>
				<p class="normal">Şimdi ne yapmalı? Liceye nasıl gitmeli? Molla Halilin medresesine nasıl girmeli? Kafama koydum bir kere, bunu başaracağım. Zor bir iş de değil. Ama insan yalnız ve garip olunca iş değişiyor.</p>
				<p class="normal">Bir çare ararken, Diyarbakırın sevilmiş simalarından bir dostum vardır. Derdimi ona açtım.</p>
				<p class="normal">“Zor iş ama, bir çaresini bulmalı. Bunlar sağlam bir ağacı kemiren kurt gibidirler. Gövdeden çıkarılıp güneşe serilmeleri gerektir. Yardım edebilirim. Size yarın bu işleri yapabilecek bir Liceli arkadaş bulur gönderirim,” dedi.</p>
				<p class="normal">Dostumun bana gönderdiği Liceli arkadaş anasının gözü, yaman bir adam. Hemen anlaşıp dost oluverdik. Planımızı kurduk. Önce kılık meselesi... Ben bir esansçı kılığına girecektim.</p>
				<p class="normal">Gittim bitpazarından kendime kara bir şalvar, bir kasket, eski, yırtık pırtık bir gömlek, bir lastik ayakkabı aldım. Sakalı bıyığı daha İstanbulda iken bırakmıştım.</p>
				<p class="normal">Giyindim, kuşandım. Bir de baktım ki, belimde bir kuşağım eksik. Onu da tamamladım. Sonra, o cami kapısındaki esansçıya gidip, bir esans sandığı, türlü esanslar, cilt cilt Kuranlar aldım. En kıymetli, Hafız Osman Kuranları, Mısır baskısı Kuranlar... Elifbeler, cüzler, yasinler... Gülyağları, menekşe, kekik, çoban, şıpır yağları... Pahalı, ucuz yağlar... Her çeşidi var. Artık her şeyim tamam. Ver elini Lice kasabası! Ver elini Molla Halil Efendi... Çok ününü duyduğum Molla Halil Efendi. Acaba dedikleri doğru çıkacak mı? Doğru çıkarsa, bu benim için görülmemiş bir şey olacak.</p>
				<p class="normal">Liceli arkadaşımla kararlaştırdık ki, ben sabah erkenden Mardinkapıda esans satarak, Liceye gidecek posta arabasını bekleyeceğim. Onunla posta arabasında tanışmış olacağız.</p>
				<p class="normal">Sabahleyin erkenden Mardinkapıda posta arabasını bekleyerek esans satıyorum:</p>
				<p class="normal">“Esanslar... Gülyağları... Menekşe... Şıpır... Çoban yağları... Halis yağlar. Biz bu yağlara zeytinyağı katmadık... Halis yağlar...”</p>
				<p class="normal">İnsanlar toprağa oturmuşlar. Sakallı, başlarında sarık sarılı ihtiyarlar, çarşaflı kadınlar, genç erkekler, uzun bıyıklı orta yaşlılar, boyunlarında Kuran asılı çocuklar... Kamyon, araba bekliyorlar. Arkasına römork takılmış traktör bekliyorlar. Ben boyuna bağırıyor, esanslarımı övüyordum. Başlayıp sonuna kadar bir bir esanslarımın adını sayıyorum. Ne alan var, ne satan... Bu esansçılık böyleyse bütün esansçıların aç kaldığının resmidir.</p>
				<p class="normal">Bağırmaktan vazgeçtim. Ben esansçılık yapamayacağım. Taş çatlasa yapamayacağım. Gittim, duvarın dibine, serin toprağın üstüne rahatça uzandım. Kendi kendime kızıyorum. Neden satılmaz benim esanslarım?</p>
				<p class="normal">Baktım ki Liceli arkadaşla başka bir arkadaş meydanda aranıp duruyorlar. Kalkıp onlara doğru gittim.</p>
				<p class="normal">“Esanslar... Gül, menekşe, kekik, fulya...”</p>
				<p class="normal">Liceli beni görünce hayret içinde donakaldı. Şaşırdı:</p>
				<p class="normal">Yanıma yaklaşıp yüksek sesle:</p>
				<p class="normal">“Kaça gramı?” diye sordu.</p>
				<p class="normal">Sonra yavaşça:</p>
				<p class="normal">“Posta şimdi gelecek. Ben bir arkadaşım için yer ayırttım. Güya arkadaş gelmedi. Yeri sana kalacak,” diye fısıldadı.</p>
				<p class="normal">Hemencecik ayrıldık.</p>
				<p class="normal">Biraz sonra Liceli arkadaş posta arabasıyla gözüktü. Bindim arabaya. İlk esansımı arabada bir delikanlıya satarken de bizim Liceli arkadaşla tanışmış olduk. Liceliye de bir iki gram esans sattım.</p>
				<p class="normal">Bir delice sıcak... yakıp kavuruyor. Diyarbakırın tozlu ovasına düştük. Şoför Halidin arabası homurdanıyor. Şoför Halit çok hoş bir adam. Çok da zeki. Bana şüpheli şüpheli bakıyor. Daha doğrusu bana öyle geliyor. Acaba rolümü iyi yapamıyor muyum?</p>
				<p class="normal">Aynı minval üzere, sıcaktan kavrularak, otuz kırk kilometre kadar gidip, öğleye doğru bir pınar başında mola verdik. Pınarın buz gibi suyu var. Bir adam pınarın başına bir kahve açıp bir de radyo almış.</p>
				<p class="normal">Oturduk, yemek yedik.</p>
				<p class="normal">Kahveciyle konuşuyoruz. Kahveci işlerin kesat gittiğinden dert yanıyor. Sebebini sorduk.</p>
				<p class="normal">“Söylesem inanmazsınız,” dedi.</p>
				<p class="normal">“Söyle,” dedik.</p>
				<p class="normal">Bağıra bağıra:</p>
				<p class="normal">“Bu lanetler bırakmıyorlar ki,” dedi, “bırakmıyorlar ki çalışıp kazanalım. Bu radyoyu aldığımdan beri işlerim bozuldu. Ne gelen var, ne giden! Radyoyu satacağım. Alan var mı içinizde? Radyoyu çalmayı bıraktım. Bir kere olan oldu. Para etmiyor.”</p>
				<p class="normal">Liceli:</p>
				<p class="normal">“Radyoyu niçin satıyorsun? Radyonun müşteri gelmesine faydası olur. Şehirlerde radyosuz kahveye kimseler gitmez,” dedi.</p>
				<p class="normal">“Ben de onun için aldımdı zaten. Zararı olacağını ne bilirdim! Radyo yüzünden bu kadar masraf ettiğim kahveyi kapatmak zorunda kalacağım. Çoluk çocuğumun rızkını hep bu kahveye yatırmışım. Ne yapayım, Allah gözlerini kör etsin.”</p>
				<p class="normal">Birkaç kişi birden:</p>
				<p class="normal">“Anlat bakalım, radyonun sana ne zararı dokundu?” diye sordular.</p>
				<p class="normal">Kahveci:</p>
				<p class="normal">“Allah belalarını veresice şeyhler, hocalar var ya, köylülere demişler ki, o kahveye gidip, o pınarın suyundan içmek külliyen haramdır. Kafir olursunuz. Çünkü o pınarın suyuna radyo sesi sinmiştir. Radyo şeytanı lainin icadıdır. Radyo sesinin sindiği toprağa basmak bile kafirliktir. Radyo neredeyse cehennem oradadır. Ya işte, beni böyle geçimimden etti radyo. Bu laf çıktığından beridir ki, kara sakallılardan hiçbiri kahveye uğrayıp bir tas su içmediler. Sıcaktan yanmış bir halde, başlarını bile bu tarafa çevirmeden geçip gidiyorlar.”</p>
				<p class="normal">Kahvecinin Allah yardımcısı olsun. Bir iki haftalık dolaşmalarımdan sonra anladım ki, herhangi bir şeyhin ortaya bir laf atması, kahveciyi iflas ettirebilir. Burada herkes bir şeyhin mürididir. Şeyhin dediği dediktir. Şeyhler bu zavallı insanların vicdanlarını, mallarını, canlarını ellerine almışlardır. Herkesin başında, şapka yerine sarı bir bez, sarık... Ellerinde birer tespih...</p>
				<p class="normal">Kahveci ağlamaklıydı. Hepimiz dertlenmiştik. Ovanın sıcağından yukarılara tırmanıyoruz. Uzatmayayım, ikindiden biraz önce Liceye vardık. Bir kahveye tezgahımı kurdum.</p>
				<p class="normal">“Esanslar... Kekik yağları, menekşeler... Bugün var, yarın yok...”</p>
				</div>
<div class="calibre1" id="calibre_pb_11"/></body>
</html>