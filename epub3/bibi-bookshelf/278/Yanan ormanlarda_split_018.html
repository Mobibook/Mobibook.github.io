<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Hayvanlar ve İnsanlar Bir Arada</p>
				<p class="normal">Kocaman, karanlık ağzıyla mağara, bu yakıcı sıcakta sanki derinden soluyor. Kayalar bir buğulu ter içinde ıslak ıslak kalkıp iniyor. Bu hareket halindeki mağara, bana masalların devi gibi geldi. Mağaranın karanlığı derinden ürperdi. Ben de ürperdim.</p>
				<p class="normal">Bir uçtan bir uca adımladım. Mağaranın ağzının uzunluğu kırk adım geldi. Sekiz metre de yüksekliği var. Derinliğine uzayıp gidiyor. Aynen tünel gibi. Ağız tarafına biraz toprak yığılmış. Bu toprağın üstünde orta yaşlı bir dut ağacı. Dut ağacı sarıya çalan bir yeşillikte. Ağzın tam orta yeri diklemesine yüksek. Kenarlara doğru ağız yerle bir oluyor. Deniz kıyılarının mağaraları var ya, yani insana bu mağaraları mutlak deniz oymuştur gibi gelir. İşte bu mağaranın da ağzı, tıpatıp o deniz mağaralarına benziyor. Zamanında belki buraları da denizdi, kim bilir. Her yerde bir deniz döküntüsü, deniz kokusu var. İnsana öyle geliyor ki biraz önce burada bir deniz varmış, biz gelmeden az önce de başını alıp çekmiş gitmiş.</p>
				<p class="normal">Mağaranın kapısının tam ağzına yakın yerde, yani dut ağacının bir metre arkasında, ağzın iki boyu yüksekliğinde, otuz kırk metrelik bir çevreye oturmuş taşlar var. Taşlar aşağı, düzlüğe doğru iniyorlar. Aşağıda taşlardan sonra küçük bir meyil, meyilden geçince bir düzlük, düzlüğün ortasında yan yana yedi sekiz tane kavak ağacı, ondan sonra da gene yekpare, göklere ser çekmiş kayalık, kayalığın düzlüğünde Kefro Kalesi, Kefro Kalesi batıya düşüyor. Güneyde de kayalık. Güneydeki kayalıkta on iki tane mağara var. Doğudaki kaya, kayaların en korkuncu, en kocamanı... Altında on kadar mağara, mağaraların üstünde de, gene bu mağaralar kadar yüzlerce kartal yuvası. Yani küçücük bir düzlüğü sarp, korkunç kayalar çevirmiş. Ortası dev bir kuyu... Derin kuyu. Ama susuz.</p>
				<p class="normal">Dalmışım. Donup kalmışım. Halim: </p>
				<p class="normal">“İçeri girelim bey, sıcakta kavrulduk,” dedi. </p>
				<p class="normal">Gerçekten de yanmışız. Elimi üstüme sürsem yanıyor. </p>
				<p class="normal">İçeri girerken yüzüme nemli bir serinlik çarptı. Güneşten içeri girince gözlerim uzun zaman karanlığa alışamadı. Bir taşın üstüne oturup, karanlığın geçmesini bekledim. Birkaç dakika sonra ortalık aydınlandı. Abdülhalim mağaranın sağ taraf ağzıyla içinin bir kısmını harcı çamurdan bir duvarla kapatmış. </p>
				<p class="normal">Halime:</p>
				<p class="normal">“Bu ne?” diye sordum. </p>
				<p class="normal">Halim uykudan uyanırcasına:</p>
				<p class="normal">“Bu,” dedi, “hayvanların yeridir. Askerden evvel, hayvanlarla bir arada yatardık. Askerden sonra ben bu duvarı ördüm. Öteki mağaralarda hayvan duvarı da yoktur.”</p>
				<p class="normal">Öteki köşede de gene öyle bir duvar var. Ama bu duvarın mağaranın tavan kısmına gelen yerleri bir metre kadar aşağıda ve içinde saman yığınları görünüyor. Halime bunun ne olduğunu sormadım.</p>
				<p class="normal">Kalkıp içeri doğru yürüdük. Mağara yüz metre kadar içerilere uzanıyor. Sol tarafta, dipte isten kapkara kesilmiş ocak taşlarıyla bir ocak... Gene dipte sağda incecik bir damardan suyu sızan bir pınar. Pınarın suyu kirli, yeşil bir yosun bağlamış. Pınarın dibinde tuz beyazlığı gibi bir beyazlık var. Pınarı görünce içerim bir yandı ki... Ama bu su içilir mi? Hastalık dediğinin tümü bu sudur işte...</p>
				<p class="normal">Şeyh Hüsameddin yanımdaydı:</p>
				<p class="normal">“Şeyh,” dedim, “buralarda içecek su bulunur mu?”</p>
				<p class="normal">“İşte pınar,” dedi, “bundan iyi su olur mu?”</p>
				<p class="normal">Sonra suyun başına yatıp uzun uzun içti.</p>
				<p class="normal">Ben gene sordum:</p>
				<p class="normal">“Başka yerde su yok mu?”</p>
				<p class="normal">“Var bir çeşme, ama, çok uzakta. Ona ikindiüstü gideceğiz. Bizim mağaraya giderken.”</p>
				<p class="normal">Bu su içilmez. Ben susuzluktan ölsem de içemem bu suyu. Göz göre göre bir mikrop deposunu karnıma aktaramam.</p>
				<p class="normal">Şeyh Hüsameddinden sonra da Abdülhalim pınarın başına uzanıp uzun uzun, kana kana içti. Bana da:</p>
				<p class="normal">“Gel bey, sen de iç,” dedi. “Şifalıdır!”</p>
				<p class="normal">“Ne şifalı be Halim, tüm zehir o be,” dedim.</p>
				<p class="normal">Halim kıllı göğsüne vurdu.</p>
				<p class="normal">“Bu kara can alışmıştır. Çocuklar da alışmıştır. Bize para etmez zehir.”</p>
				<p class="normal">Mağaranın nemi gittikçe adamın derisine, içine işliyor.</p>
				<p class="normal">Halim:</p>
				<p class="normal">“Burada, benim bu mağarada bir saat kadar, istersen öğleye kadar bekleyelim. Yakında çalışan köylüler öğleyin su içmek için hep buraya gelirler. Onları da görürsün. Onları görüp fermana geçirirsen dünyada bu görülmedik bir şey olur. Onları olduğu gibi fermanına geçirirsen kimseyi inandıramazsın böyle adamlar olduğuna... Şimdi birazdan buraya bir sürü yarı çıplak, güneşten kapkara kesilmiş kıllı adamlar gelir. Yalnız olsaydın korkar kaçardın. Kadınlar bir deri bir kemiktirler. Benim Dörtyolda gördüğüm kadınlara hiç benzemezler.”</p>
				<p class="normal">“Bekleyelim,” dedim.</p>
				<p class="normal">Elbisem gayrı ıslak ıslak. Bir hoş oldum. Kafamdan türlü düşünceler, türlü hayaller geçiyor. Yüz binlerce yıldan beri insanlara yuva olmuş mağaralar... Nice hayat, nice macera, aşk, sefalet, kıskançlık, dostluk, düşmanlık gelip geçmiş... Nice kadın burada doğurmuş, nicesi burada gerdeğe girmiştir. İnsan macerasının en büyük şahitleri mağaralar. Hala da devrimizde bir kısım insanların inanılmaz sefaletlerine, değişmez yaşayışlarına yataklık ediyor. Abdülhalimin babası, babasının babası, daha ötesi, en eski dedesi, ilk okla ilk hayvanı avlayan, dağdan ilk hayvanı tutup mağarasına sokan ve kendisine arkadaş eden... Sonra kabileler, çoğalmalar, azalmalar... Süsler, elbiseler... Sağlam cesur olanlar, mağarasını başkasına kaptırmamak için savaşanlar. Mağara için, ekmek için kan dökmek... Sonra bir ateş etrafında, belki bir kavalcı ile beraber, cümle mağara halkıyla birlikte uzun, gecelerce süren bir mağara destanı...</p>
				<p class="normal">Mağaranın tavanı... Mağaranın tavanında o kadar is var ki, tarif kabul etmez. Bana yüzlerce yıldan beri birikmiş gibi geldi. Kapkara, ıslak ıslak parlayan isler salkım salkım sarkıyor.</p>
				<p class="normal">İslere gözümü dikip uzun uzun baktığımı gören Abdülhalim:</p>
				<p class="normal">“Bey,” dedi, “onlar donmuştur orada.”</p>
				<p class="normal">Donmaz olsun!</p>
				<p class="normal">Kafama bir düşünce takıldı: Belki bu mağaralarda ilk insanların yaptıkları resimler vardır. Aramaya başladım. Mağara duvarları islerin altında. Belki islerin altından da belli olur. Bir, bir buçuk saat Halimin mağarasının duvarlarında arandım durdum. Yok.</p>
				<p class="normal">Halim hep soruyordu:</p>
				<p class="normal">“Ne arıyorsun? Ne arıyorsun?”</p>
				<p class="normal">“Bir şey değil,” diyordum.</p>
				<p class="normal">En sonunda:</p>
				<p class="normal">“Ne arıyordum biliyor musun Halim?”</p>
				<p class="normal">“Ne?”</p>
				<p class="normal">“Hani tasvirler var ya, hayvan, insan tasvirleri, onlardan var mı diye arıyordum. Senin hiç görmüşlüğün var mıdır?”</p>
				<p class="normal">“Yok.”</p>
				<p class="normal">“Hiç mi yok?”</p>
				<p class="normal">“Belki varmış ama, ben kendimi bildim bileli mağaralar böyle is altındaydı.”</p>
				<p class="normal">Derken efendim, köylüler, sıcaktan dilleri dışarda derler ya, işte tamamen öyle soluk soluğa gelip, pınarın başına yattılar. Kavrulmuş, kurumuş yüzleri, kara, kocaman, gözlerinin akı da bir tuhaf kara, yalınayakları taşa benzer bir nasıra sarılmış, el parmakları uzun uzundu. Bunlar bu mağaraya sanki yüzyılların ötesinden geliyordular.</p>
				<p class="normal">Bana korkmuş gözlerle baktılar. Bir zaman biribirleriyle bakıştılar.</p>
				<p class="normal">İçlerinden biri Halime sordu:</p>
				<p class="normal">“Bu da ne?”</p>
				<p class="normal">Halim:</p>
				<p class="normal">“Bu gazete yazar. Mağaranın fermanını çıkarmaya gelmiş... Bizim için gelmiş...”</p>
				<p class="normal">Yaşlı biri:</p>
				<p class="normal">“Tahsildar olmasın?”</p>
				<p class="normal">Halim kızdı:</p>
				<p class="normal">“Eşek misiniz be, hiçbir şeye aklınız ermez sizin de. Ferman çıkaracak adam. Mağaraların fermanını. Verecek hükümet ağaya. Hükümet ağa alacak fermanı, diyecek, bu vatandaşlar sefil perişan, yardım edeyim ona. Anladınız mı?”</p>
				<p class="normal">Hepsinin gözünde bir hayret, büyük bir korku, çekingenlik, bir kabuğuna çekilme vardı. Bundan sonra hiçbirinden çıt çıkmadı.</p>
				<p class="normal">Halimin mağarasının içindeki eşyayı da anlatmadan geçmeyeyim: Bir toprak tencere. Bir boyunduruk. İki keçi derisi. Bir teneke kandil. Çoğunda kandil de yok. Halim görgülü bilgili adam tabii...</p>
				</div>
<div class="calibre1" id="calibre_pb_20"/></body>
</html>