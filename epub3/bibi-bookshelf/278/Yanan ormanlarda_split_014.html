<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="ortabaslik" id="calibre_toc_2">Mağara İnsanları</h1>
				<p class="normal">Bir gün, Vanın Sor köyüne gidiyordum. Sor, kırmızı demektir. Sor köyü Esrük dağının kayalıkları dibindedir. Dağın dizi düzlüktür. Bu düzlüğe, küçücük bir ova da desek olur. Ovadaki taşlar insan boyudur. Yani şaha kalkmış binlerce taş... Taş ormanı.</p>
				<p class="normal">Gittim gittim, ne köy var, ne bir şey. Epey arandıktan sonradır ki, gözüme gübre yığınları ilişti. Bu uçsuz bucaksız kayalıkta gübre yığını pek mühim bir alamettir. Yeşillik nasıl suya işaretse gübre yığını da köye delalet eder. Vara vara vardım ki gübreliğe, her birinin arkasında kuyu gibi toprağa açılan kapılarıyla köyün evleri var. Kuyudan saç baş darmadağınık, tarih kitaplarındaki mağara insanları resimlerinin tıpkısı insanlar çıkıyorlardı. Hayretten donakalmıştım bu durum karşısında. Yirminci yüzyılın ortasında taş devri... içimden, kendi kendime “Bu Sor köyü olsa olsa doğuda bir iki tanedir. Böylesi de her yerde bulunur,” demiştim. Ama sonraları Erzurumdan Ağrısına, Bitlisinden Siirtine, Muşuna kadar bütün doğuyu gördüm. Oradakilerin çoğu da aşağı yukarı Sor köyü gibiydi. Bu köylerden birkaç tanesini olduğu gibi yazdım. “Böyle şeyler de olur mu?” diyenlerin haddi hesabı yoktu. İnanmıyorlardı. Bu yazımı işte onlara ithaf ediyorum.</p>
				<p class="normal">Son doğu seferimde şu Anduk dağı ayininden sonra ancak üç günde ovaya inebildim. Ve üç gece köylerde kaldım. Şiltelerin içine pamuk yerine ot, yaprak basmışlardı. Şilteler sabun yüzü görmemişti. Bütün bu köylülerin hepsi darı yahut arpa ekmeği yiyorlardı. Arpa ekmeği yiyenler hali vakti yerinde olanlardı. Fakirlerin cümlesi cindarıya mum olmuştu. İçlerinde buğday ekmeği hiç yememiş çok kimse vardır. Köy deyince sakın bunları toplu bir ev kümesi sanmayın! Her tepenin üstünde bir ev... Bir köyün hududu kilometrelerce tutuyor. Kışın kimsenin kimseden haberi olmuyor. Köydeki kadınların cümlesinin ayağı yalın. Neden erkekler değil de kadınlar hep yalın? Anlayamadım bunu.</p>
				<p class="normal">Kılavuzum Memedle Goma köyündeyiz. Goma köyü gübrelik bir diyar. Bütün sefaleti, kiri pasıyla dağın yamacına yapışıp kalmış. Her köylünün avuç içi kadar tarlası var. Goma köylülerine:</p>
				<p class="normal">“Yahu bu haliniz ne? Hiç olmazsa yıkanın. Biraz düzene girin. Şu yolunuzu köycek birleşip yapın. Sizin köyünüz kadar sefil köy doğuda da az bulunur,” diye takılacak oldum.</p>
				<p class="normal">Dediler ki:</p>
				<p class="normal">“Bizimkisi gene ne nimet. Şu karşıki kayalık dağı görüyor musun? O dağın altında doksan tane mağara vardır. Büyük büyük mağaralar. İşte o mağaralarda bir köy yaşar. Yaaa... bizimkisi nur, nimet.”</p>
				<p class="normal">Güney tarafından düz, kaypak kayalıklardan meydana gelmiş bir dağ gözüküyor. Toprak rengi. Kayalardan mor bir güneş buğusu fışkırıyor.</p>
				<p class="normal">Allah bilir ya, inanmadım.</p>
				<p class="normal">“Yahu etmeyin eylemeyin, bu devirde artık mağarada insan yaşar mı? Artık böyle işler tarih kitaplarında kaldı. Bana oyun oynamayın. Hem siz o mağaraları gördünüz mü?” dedim.</p>
				<p class="normal">İlkönce benim kılavuz Memed atıldı:</p>
				<p class="normal">“Benim karım mağaralardandır. Kayınbabam mağarada oturur hala,” dedi.</p>
				<p class="normal">Köylüler de her gün mağara köyüne gittiklerini, orada, mağaraların içinde misafir olarak yattıklarını yeminle söylediler.</p>
				<p class="normal">İnanmayıp da ne yapayım. Ama yorgundum. Ayakta duracak halim yoktu. Ayaklarım parça parça idi. Şu Anduk dağı bana edeceğini etmişti. Ama gene de ölüm değil ya, gidip görecektim.</p>
				<p class="normal">Merak bu ya, boyuna sual üstüne sual soruyordum:</p>
				<p class="normal">“Bu mağaraları zamanında, oda oda, elle yapmışlar öyle mi?”</p>
				<p class="normal">“Yok. Elle falan değil. Kocaman mağaraları Allah yapmıştır. Mağaralar öyle kocaman ki, ta dağın dibine kadar uzayıp gidiyor. Kocaman kovuklar... Köylüler atlarını, eşeklerini, eşyalarını, otlarını, odunlarını, samanlarını, keçilerini dolduruyorlar da gene bir tarafları boş kalıyor. Bu köyün insanlarının her şeyleri mağaraların içinde. Suları bile.”</p>
				<p class="normal">Benim kılavuz Memed:</p>
				<p class="normal">“Bey,” dedi. “Yarın Kulpa gitmeyelim. Mağaralarda kalırız. Mademki bu kadar merak ediyorsun, görürsün.”</p>
				<p class="normal">“Gidelim,” dedim.</p>
				<p class="normal">Gene uyku tutmadı beni. Yatak yatak değil ki. Yanıma bıçak sokmuşlar gibi. Her yanım öyle ağrıyor işte. Her mafsalım sızlıyor.</p>
				<p class="normal">Saat üç buçukta uyandım. Burada güneş dörtte doğuyor zaten. Ağzımın içi zehir gibi. Birkaç gündür yemek de yiyemiyorum. Cindarı ekmeğinden ağzımın içi yara oldu.</p>
				<p class="normal">Memed atı çekti. Binecek halim bile yok. Zor güç bindik. Ama biliyorum, biraz sonra sarp kayalıklar başlayacak, uçurumlarda ben gene inmek, yürümek zorunda kalacağım. Bir yolun ıssızlığını, vahşetini anlatmak için kuş uçmaz, kervan geçmez, derler. İşte onun gibi, hiçbir şey geçmemiş gibime geliyor bu keçiyollarından.</p>
				<p class="normal">Tepede Allahın belası bir güneş, kayaların sıcağı... Tabii ben gene yayayım. Yavaş yavaş mağaraların hudutlarının içine giriyoruz.</p>
				<p class="normal">“Benim beyim,” diyor, “bak şu kayaların başına, orada da ziyaret var. Oraya da on beş mayısta çıkılır.”</p>
				<p class="normal">Sözünü bitirdikten sonra da bıyık altından gülümsüyor. Gülümsemesin de ne yapsın? Yolda bana o kadar çok türbe gösterdi ki dağların sivrilerinde.</p>
				<p class="normal">“Memed,” diyorum, “hepsi neyse ne ya, buraya nereden çıkılır? Buna aklım ermedi.”</p>
				<p class="normal">“Benim beyim,” diyor, “bir küçücük yolu vardır, oradan çıkarlar. Onlar sizlere benzemezler ki, taş adamlarıdır onlar.”</p>
				<p class="normal">Bu taş adamları lafına da bir mim koyup geçmek gerek.</p>
				<p class="normal">Derken efendim, mağaralar göründü. Açlıktan karnım karnıma geçmiş.</p>
				<p class="normal">“Burada inelim,” dedi.</p>
				<p class="normal">“Neden?” dedim.</p>
				<p class="normal">“Bey,” dedi, “şimdi mağaralarda pek az insan vardır. Hepsi yazlığa çıkmışlardır. Bu yazlıktaki çardak, benim akrabamındır. Sen zaten açlıktan öldün.”</p>
				<p class="normal">Dört beş tane kavak hafif rüzgarda sallanıp durur. Çardaklar onların altında. Çardakların sağ yanındaki bir düzlükte de inceden bir yeşillik. Memed, orada bir pınar olduğunu söyledi.</p>
				<p class="normal">Çardaklara girerken bizi kocaman korkunç köpekler karşıladı. Sonra evciğin birinden sakalı göbeğinden aşağıda bir ihtiyar çıktı. Onun arkasından çocuklar çıkıp, gene içeri kaçıştılar. Bu çocuklar anadan doğma çıplaktılar.</p>
				<div class="calibre1" id="calibre_pb_16"/></body>
</html>