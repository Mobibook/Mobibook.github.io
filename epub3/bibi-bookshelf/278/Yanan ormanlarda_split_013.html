<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Anduk Dağında Binlerce Kişinin İştirak Ettiği Ayin</p>
				<p class="normal">Rüzgarları bir hoş esiyor bu dağların. Rüzgarları çiçek kokuyor. Dağların kokusu başka. Baş döndürüyor.</p>
				<p class="normal">Bu ayda dağlar cümle çiçeklerini açmış. Bu dağlar meşelik dağlar. Başka ağaç yok. Yemyeşil, güçlü, dağ gibi, toprak gibi sağlam meşeler.</p>
				<p class="normal">Yumuşak yüzlü kılavuz bizi gün doğmadan çok önce uyandırdı. Anduk dağının tepesi uzaklarda. Büyük bir kafile halinde düştük yollara. Kafilemizde elli kadar yetmişi geçmiş ihtiyar var. İhtiyarların sakalları göğüslerinden aşağıya kadar iniyor. Başlarında sarıklar, ama sarıkları beyaz değil, sarı renkli bezler. Bir ihtiyarlar sarıklı, bir de yirmisinden aşağı çocuklar. Orta yaşlıların çoğu yine şapkalı. Bu çocukları sordum, mollalar, dediler.</p>
				<p class="normal">Dağı tırmandıkça, yolda dağa çıkmaya çalışanlara rastlıyoruz. Bize de yetişenler var. Kafile büyüdükçe büyüdü. Dağın doruğuna kadar üç yüz kişi olduk. Her rastlayan kafile efradı bize katılmadan, koşa koşa gelerek şeyhin elini üç kere şapırtılarla öpüyor.</p>
				<p class="normal">Doruğa doğru ortalık ağarmaya başlıyor. Bir bakıyorum, doruğun yüzü karınca misali insanla dolu. Ha bire tırmanmaya uğraşıyorlar. Beni sorarsanız, son gayretlerimi harcıyorum artık. Bunca günün yorgunluğu iliklerime işlemiş. İki üç adım atıyor, üçüncüsünde dinleniyorum. Ve doruk gözümde gittikçe uzaklaşıyor.</p>
				<p class="normal">Güç bela doruğun düzüne ulaşabildik. Bizim kafilenin başında Şeyh Kemaleddin, onun arkasında da iki şeyh daha var. Düzlüğün ötesinden bizi karşılamaya bir büyük insan kafilesi boşandı. Beş yüz kişilik bir kalabalık. Kalabalık şeyhin etrafını aldı. El öpen öpene... Şeyhin bir eli boyuna kalbinin üstünde. Kalbinin üstünü sıvazlayıp duruyor.</p>
				<p class="normal">Bir zaman el öptükten sonra karşılayıcı kafile bize katılıp geri döndü. Hep birlikte türbenin bulunduğu yere doğru yürüdük. Bizim kafiledekilerin bir kısmı türbenin taşlarını öptüler. Bir kısmı ise öpmedi. Sonra cümle kalabalık türbenin etrafına halka olup, el kavuşturup divan durdu. Böylece uzun birer dua okudular. Sonra da kalabalık dağıldı.</p>
				<p class="normal">Türbe, bir harman yeri genişliğinde, harçsız, düzgün olmayan taşlardan örülmüş bir metre yüksekliğinde bir ağıl. Sanduka iki insan boyunda, gene düzgün olmayan taşlarla örülmüş ve ortasına toprak doldurulmuş.</p>
				<p class="normal">Yukarıda, türbeye iki yüz metre ötede de gene harman yığını gibi örülmüş bir taş yığını vardır. Bu da iki harman büyüklüğündedir. Yani yüz metrekarelik bir yerdir. Bunun da adına Mescit diyorlar. İçinde mihrap gibi bir de yer var.</p>
				<p class="normal">Baktım ki, türbenin aşağısında bir yerde türküler söyleniyor, oyunlar oynanıyor, en güzel doğu türkülerini söyleyerek halay çekiyorlar. Oraya gittim. Delikanlılar coşmuşlardı. Hepsi bayramlık elbiselerini giyinmişlerdi. Allı yeşilli elbiseler. Ter içinde, gür sesleri dağı dolduruyordu.</p>
				<p class="normal">Bir zaman onları seyrettikten sonra yukarılara çıkayım bakalım neler oluyor, dedim. Vardım ki, mescidin içini adamlar doldurmuş. Adamlar mescidin içinde diz dize, iç içe... Başta iki üç tane derviş... Dervişlerin yanına şeyhler dizilmişler, tabii başta bizim Şeyh Kemaleddin... Beni görünce yanına çağırdı:</p>
				<p class="normal">“Yahu nerelerdesin? Millet ayine başlıyor. Ben seni arattırdım, bulamadılar. Az daha başlangıcı kaçırıyordun.”</p>
				<p class="normal">Derviş Ali, altmış yaşında, dinç, değirmi sakallı, güçlü kuvvetli bir adam. Tam kırk yıllık dervişmiş...</p>
				<p class="normal">Burada tefe “albene” diyorlar. Derviş Ali usulca albenesini eline aldı. Başladı Kürtçe ilahi söylemeye. Söylüyor, söyledikçe coşuyordu. Dağ gibi gür bir sesi vardı. Derviş Ali meşeler kadar sağlam, meşeler kadar köklü. Toprağa bütün heybetiyle oturmuş, önünde diz çöküp, boyun bükmüş bir kalabalık. Derviş çaldı, çaldı. Belki yarım saat kadar çaldı. Ondan sonra seste korkunç bir gürlük, albenede müthiş bir gürültü...</p>
				<p class="normal">Kalabalık bir uçtan bir uca dalgalandı. Kalabalıktan birkaç kişi hafif hafif titremeye başladı. Yanık ilahi durmuyor, ağlıyor, bitiyor, ölüyor, ölürken diriliyor...</p>
				<p class="normal">Şimdi bütün kalabalık artık Derviş Aliye tabi. Kalabalıktan usul usul “Allah Allah” sesleri geliyor. Kalabalık, rüzgar değmiş ekin gibi sallanıp dalgalanıyor.</p>
				<p class="normal">Titreyenler çoğaldı. Bir an, bütün kalabalık tir tir titriyor. Gözlerini yummuşlar, sallanıyorlar. Sakallılar, on yaşla on beş yaş arası mollalar titriyorlar. En çok titreyenler, mollalar... Ses acılaşıyor, albene deliriyor, zikredenler dizleri üzerinde yürümeye başlıyor... Bağırmalar, kendini kaldırıp kaldırıp yere atanlar... Mescidin içinden bir toz bulutu kalkıyor... Dizler üzerinde, titreye titreye Derviş Aliye doğru bir yürüyüş... Pervaneler ışığa nasıl üşüşür... Öyle üşüşüyorlar Derviş Aliye... Biribirini ezen, biribirinin üzerinden öteye atlayanlar.</p>
				<p class="normal">Zangırdamalar büyüdü. Toprak bile sarsılıyor... Bir iki de bayılan oldu. Koskoca kalabalığın içinde titremeyen bir ben, bir bizim Şeyh Kemaleddin, bir de on yaşlarında bir çocuk... Çocuk gözlerini kocaman kocaman açmış, kendilerini yerden yere vuran arkadaşlarına bakıyor. Bazan gülümsüyor, sonra yüzü kaskatı bir hal alıp hayretten donakalıyor.</p>
				<p class="normal">Titreyenlerde bence artık hal kalmadı. Derviş Aliye akın büyüdü. Bir tanesi gelip kendisini Derviş Aliye vurdu. İnsanlar toz içinde, ter içinde... Gerilmiş, titreyen vücutlar... Çırpınan, gözleri yumuk, dönen, haykıran... Birden zikredenlerden bir ihtiyar, kendini kaldırdı kaldırdı yere vurdu. Boyuna da “Allah, Allah” diye bağırıyordu. Gerildi, ağzından köpük saçarak, yere cansız düştü. Yerde kıvrılakaldı.</p>
				<p class="normal">Zikredenlerden çoğunun ağzı köpüklenmişti.</p>
				<p class="normal">Albene son olarak her bir yanı zelzeleye uğramış gibi titretti. Ses, zelzele çığlığı gibi titreyip durdu. İki derviş kalkıp hala kesilmiş, can çekişen canlılar halinde titreşenleri duayla yere yatırmaya başladılar. Şimdi meydan cansız, yan yatmış insanlardan ibaretti. Deminki titreyenlerde can eseri gözükmüyordu.</p>
				<p class="normal">Derviş Ali, Şeyh Kemaleddin, ben, hayretle bakan çocuk oradan ayrıldık.</p>
				<p class="normal">Yarım saat sonra tekrar Mescide vardığımda orada beş altı baygının ancak kaldığını gördüm...</p>
				<p class="normal">Türbenin yanına geldim ki ne göreyim, yataklar içinde birçok hastalar. Hastalar, yataklar içinde, buraya ölmeden nasıl çıkmışlar, hayret. Şifalar olsun.</p>
				<p class="normal">Kadınlar türbenin arka tarafındaki kayaları mekan tutmuşlar. Kadınlar, en cici, en güzel, gelinlik elbiselerini giyip sürmeler çekmişler gözlerine. Bir başlıkları var, ipekli meşheri, renk meşheri... Başlarında bir dükkan kadar bol, renk renk ipekli...</p>
				<p class="normal">Bir delikanlı:</p>
				<p class="normal">“Bunların her başlığı en az yetmiş beş liradır,” dedi.</p>
				<p class="normal">Derviş Ali, öğleden sonra, türbenin yanında çalmaya başladı. Yine büyük bir kalabalık titriyordu. Bu sefer kadınlar da kendi kısımlarında titremeye başlamışlardı. Kadınlar, sütbeyaz başörtüleri başlarından aşağı bütün vücutlarına sarmışlardı. Bembeyaz cisimler titriyordu.</p>
				<p class="normal">Bu da bittikten sonra türbenin başında tekrar büyük bir dua başladı. Başı agelli, baştan ayağa kadar beyaz bir fistan giyinmiş şeyh duaları gür sesiyle okuyordu.</p>
				<p class="normal">Aşağıda halay bütün coşkunluğuyla devam ediyordu.</p>
				<p class="normal">Dualar, oyunlar, ayinler arasında akşam oldu. Akşam olunca gökte kara kara bulutlar toplanmasın mı? Vay benim belalı başım. Beni de bir üşümek aldı. Dişlerim bütün şiddetiyle biribirine çarpıyordu.</p>
				<p class="normal">Zikredenler arasında uçar gibi titreyen, sakalı göbeğinde, değirmen taşı gibi kirli bir sarığı olan Molla Ömer adında bir ihtiyar vardı. O boyuna söyleniyordu:</p>
				<p class="normal">“Korkmayın, diyorum size, korkmayın. Yağmur yağmayacak.”</p>
				<p class="normal">Gözlerini yumup dalıyor, sonra uykudan uyanırmışçasına, gözlerini korkunç korkunç açıyor:</p>
				<p class="normal">“Gidin işinize, yağmur yağmayacak,” diye tekrarlıyordu.</p>
				<p class="normal">Halk, Molla Ömerin kerametine inanmış: “Yağmayacak dediyse yağmayacaktır!”</p>
				<p class="normal">Derken efendim yağmur bütün kuvvetiyle veriştirmesin mi? Nerede Molla Ömer? Molla Ömer ortalarda yok.</p>
				<p class="normal">Yağmur sağanak halinde geldi geçti.</p>
				<p class="normal">Ben titremeye dayanamadım, bir yorgan bulup altına girdim. Bu arada şeyhler yeni mürit yazıyorlar, onlara tövbe ettiriyorlar.</p>
				<p class="normal">Isındıktan sonra kalktım. Herhangi birini tuttum:</p>
				<p class="normal">“Sen,” dedim, “şeyhe kaç lira verdin?”</p>
				<p class="normal">Ve ekledim:</p>
				<p class="normal">“Verin şeyhinize. Şeyhler iyidir.”</p>
				<p class="normal">“Ben,” dedi, “on yedi lira verdim. Bu yıl elimde fazla yok.”</p>
				<p class="normal">Önüme gelene soruyorum. Herkes az çok şeyhe bir miktar para vermiş. En çok veren yüz yirmi, en az olan on lira. Allah bin bereket versin.</p>
				<p class="normal">Benim anladığım, bu dağ ayinlerini eski şeyhler sırf para toplamak, mürit kaydetmek için düşünmüşler. Bunu nereden anladım? Anlatayım: Bir zaman buranın en büyük şeyhini sürgüne göndermişler, dağdaki toplantılar da kesilmiş. Şeyhin çocukları sürgünden döndükten sonradır ki, ayinler tekrar başlamış.</p>
				<p class="normal">Sabaha kadar uyuyamadım. Kılıç gibi keskin bir rüzgar esiyordu.</p>
				<p class="normal">Çok erkenden yola düştük. Ayrılırken halk türbenin taşlarını öpüyordu.</p>
				<p class="normal">Yolda kılavuzum Memed:</p>
				<p class="normal">“Bey,” diyordu, “burası da bir şey mi? Maaz türbesinde bir kalabalık olur, iğne atsan yere düşmez. Dualar dağı taşı inletir. Rufailer gelirler oraya. Bir zikre düşerler, dünyayı görmezler. Geçen yıl bir Rufai zikre düştü. Şişi soktu karnına, tepeden uçuruma doğru kendini yuvarladı.”</p>
				<p class="normal">Yine Allahın belası bir yolculuk başladı. Bu sefer ayakkabım tamamen düştü. Ayaklarıma çarçaput sardım.</p>
				<p class="normal">Yüce, sivri bir tepeye geldikçe Memed:</p>
				<p class="normal">“Bak bey, burada evliya İsmail yatar. Burada Sultan Muhammed yatar, bunda da Veli yatar,” diyor...</p>
				<p class="normal">Oralarda toplanış tarihlerini de söylüyorlardı. Mübareklerin de mezarı hep yücelerde, sivrilerde... Halkın yıllardan beri buralara çıkmak için çektiğini düşündüm. Kara kara düşüncelere daldım. Evet, ne diyordum, dağ havası güzeldir... Burcu burcu kokar. Ama keskin kokar.</p>
				<p class="sag">Ağustos 1953</p>
				</div>
</body>
</html>