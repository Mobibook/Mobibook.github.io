<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Molla Halil Medresesinde Başıma Gelenler</p>
				<p class="normal">İki saat içinde tam otuz yedi liralık esans sattım Licede. Mübarek bir satılıyor ki, sormayın.</p>
				<p class="normal">Lice dedikleri yer, bir hoş, bir garip yer. Çetin kayalıklı bir dağın yamacına kurmuşlar. Her evde bir kartal yuvası hali var. Evlerin duvarlarını toprakla örmüşler. Bir çarşısı var aman Allah. Yıkık, eğri büğrü dükkanlar.</p>
				<p class="normal">Licedeki bir iki saatlik misafirlik beni bir hoş etti. Yalnızlık, karanlık içime bir çöktü ki, tarifsiz. İnsan bu kasabanın havasına kendisini bırakırsa cümle dünyadan umudunu, ilgisini hemencecik kesiyor. Kendimi korkunç bir yalnızlık içinde buldum. Bir de sevincim var. Becerikliliğime seviniyorum. Esanslarım satılıyor. Gönlümden koptu, o aşkla esanslara bakan bir delikanlıya bedava bir şişe esans verdim.</p>
				<p class="normal">Liceli arkadaşım gitti de bir türlü görünmedi. Beni Molla Halilin medresesine sokma çarelerini arıyor. Ya burada başıma bir iş gelirse? İçimde şüphe kurdu. Şu esansçı kılığına girdiğime bin pişman oldum. Buraya geldikten sonra anladım ama iş işten geçti.</p>
				<p class="normal">İçimden Liceli arkadaşa lanetler okuyorum. Nerede kaldı acaba? Beni Molla Halilin yanına sokamayacak mı? Eli boş mu döneceğim? Bugün eğer bu işi başaramazsam burada mekan kurar otururum. Mutlak girerim medresesine Molla Halilin. Kurtuluş yok.</p>
				<p class="normal">Liceli arkadaşım, ikindiyi geçmişti ki, kan ter içinde geldi. Bana dedi ki:</p>
				<p class="normal">“Ben seninle Molla Halile gelemeyeceğim. Fakat bir akrabamı senin yanına katarım. O seni Molla Halil medresesine götürür.”</p>
				<p class="normal">Yanıma kattığı akrabası genç bir adam. İnce, uzun, kavruk yüzlü biri. Beraber, yakan sıcağın altında düştük yola. Molla Halilin evi ve medresesi Liceden aşağıda, ovada... Taşlardan ateş fışkırıyor sanki. Düzlüğe doğru iniyoruz. On beş dakika indikten sonra arkadaşım:</p>
				<p class="normal">“İşte Molla Halilin evi,” dedi.</p>
				<p class="normal">Ağaçlar içinde uzun, toprak bir dam. Arkaya bir kapısı açılıyor. Ön kapı büyük ve balkonumsu. Önde bahçeler... Eve doğru ilerliyoruz. Birtakım ağaçların altında bembeyaz elbiseler giyinmiş, beyaz sarıklı, kara sakallı biri buzağılarla uğraşıyor. Bu bembeyaz kimseye doğru yaklaştım. Esans sandığımdan bir de Mısır baskısı Kuran çıkardım. Hoca beni görünce durdu. Koşa koşa yaklaşıp elini öptüm. Kuranıkerimi de hediye ettim. Almadan reddetti. Üstelik de bir:</p>
				<p class="normal">“Ya Hak,” diye bağırdı. Bağırtısından dağlar, taşlar yankılandı. Boyuna:</p>
				<p class="normal">“Ya Hak, ya Hak,” diye bağırıyordu.</p>
				<p class="normal">Dedim ki:</p>
				<p class="normal">“Sizin ününüzü, şanınızı duydum. Çok talebe okutuyormuşsunuz. Dinimize büyük iyilik ediyormuşsunuz. Size misafir geldim.”</p>
				<p class="normal">Bu sefer tek kelime söylemeden elini uzattı. Parmağı ile geldiğimiz yolu gösteriyordu.</p>
				<p class="normal">Ayak direyecek oldum. Molla Halil:</p>
				<p class="normal">“Benim çok Kuranlarım var. Onu Kuranı olmayanlara götür. Ya Hak!” dedi.</p>
				<p class="normal">Çaresiz döndük. Adam bizi düpedüz kovmuştu. Yanımdaki arkadaş anlatmaya başladı:</p>
				<p class="normal">“Bu Molla Halil gibi adam var mı? Bu bir evliyadır. Kimseden para almaz. Her yıl elli altmış kadar talebe okutur. Tam on yıldan beri mektebi açıktır. Talebeleri yatılıdır. Köylerden gelirler. Yataklarını, yiyeceklerini de birlikte getirirler. Bir de bunlara köylüler ve kasabalılar yemek yardımı yaparlar. Mesela her gün on ev yemek pişirip hayırlarına medreseye götürürler. Başka yardımlar da yaparlar. Molla Halil gibi var mı hiç? Kimseden bir kuruş bile kabul etmez. Ona Muştan, Bitlisten bile talebe gelir. Hükümet onunla çok uğraştı ama baş edemedi. Hükümet ona bir şey yapamaz. Hiçbir zaman sarığını başından çıkarmamıştır. Evvelsi gün jandarma kumandanı ile kavga ettiler. O böyle adamdır işte. Çarşının içinde sarıkla geziyordu. Bunu jandarma kumandanı gördü. O boyuna ‘Ya Hak, ya Hak!’ diye bağırıyordu. Sonra jandarma kumandanı onu bıraktı.”</p>
				<p class="normal">“Peki,” dedim, “ne yer? Nasıl geçinir Molla Halil?”</p>
				<p class="normal">“Kimse bilmez. Ona Allah gönderir geçimini.”</p>
				<p class="normal">“Peki, talebeleri bu eve sığar mı?”</p>
				<p class="normal">“Kasabalılar, gece evlerinde yatırırlar. Köylüler, orada kalırlar.” Sonra gene Molla Halili övmeye başladı. Anlata anlata bitiremiyordu onun maharetlerini.</p>
				<p class="normal">“Onun öyle yaşlı göründüğüne bakma. Demir gibidir o. Geçen yıl on sekiz yaşında bir kızla evlendi.”</p>
				<p class="normal">İşte buna şaştım kaldım. Adam, altmışından fazla gösteriyordu.</p>
				<p class="normal">Az daha unutuyordum. Molla Halilin bir acayipliği daha var: Saçları belik şeklinde örülmüştü. Örülmüş saçları uzun uzun omzuna doğru sarkıyordu. Köylü kadınlarının örülmüş saçları gibi.</p>
				<p class="normal">Molla Halilin talebelerini okutma şeklini göremeden döndüm. Bu yüreğime dert oldu. Bir çaresini bulacağım.</p>
				<p class="normal">O gün Diyarbakıra gittim. İşi Mustafaya anlattım. Mustafa bu işe çok içerledi.</p>
				<p class="normal">“Onlar ne şeytandır, onlar. Derhal çakmıştır. Sen gel benimle. Ben sana onun talebelerini göstereyim. Yarın Liceye gidiyoruz. Kılık kıyafetin lüzumu yok. Asıl elbiselerini giy gidelim.”</p>
				<p class="normal">Bir cip tuttum. Daha gün doğmadan Diyarbakırdan Liceye doğru yola düştük... Mustafa tabii Licenin de kurdu.</p>
				<p class="normal">Liceye varınca, Mustafa ovada cipi durdurdu:</p>
				<p class="normal">“Burada akşama kadar bekle,” dedi.</p>
				<p class="normal">Aşağıdan, kasabaya uğramadan, heyecan içinde birer hırsız gibi, gözlerden sakınarak, ağaçların içine girdik. Sık ağaçların içinden Molla Halilin medresesine doğru ilerliyoruz. Bir baktım, karşımda Molla Halil medresesi.</p>
				<p class="normal">Mustafa:</p>
				<p class="normal">“Yere yatalım, ağaçların arkasına saklanalım,” dedi.</p>
				<p class="normal">Saklandık. Molla Halilin kapısı apaşikar, gözüküyordu. Balkonumsu avluda çocuklar. Yirmi kadar saydım. Sallana sallana Kuran okuyorlar. Molla Halil de arada bir:</p>
				<p class="normal">“Ya Hak!” diye bağırıyor.</p>
				<p class="normal">Mustafa:</p>
				<p class="normal">“Yürü eve doğru!” dedi.</p>
				<p class="normal">Korktum. Mustafa:</p>
				<p class="normal">“Korkma be!” dedi, “bunlardan.”</p>
				<p class="normal">Kalkar kalkmaz bizi Molla Halil gördü.</p>
				<p class="normal">“Ya Hak! Ya Hak!” diye bağırdı.</p>
				<p class="normal">Biz dinlemeyerek, ona doğru yürüdük. Çocuklar ayağa kalktılar. Mustafa gayet ciddi:</p>
				<p class="normal">“Selamünaleyküm ya mübarek,” dedi, geçtik.</p>
				<p class="normal">Çocukların önünde, duvara dayalı, üzerinde tebeşirle eski harfler yazılmış bir karatahta vardı.</p>
				<p class="normal">Oradan jandarma komutanını gidip buldum. Meseleyi, medreseyi anlattım:</p>
				<p class="normal">“Maalesef doğru,” dedi. “Burada irtica almış yürümüştür. Bu adama sarık sarma diye birkaç kere ihtar ettim. Geçen gün de yakaladım. Bir daha sararsa mahkemeye vereceğim. Bunlar hiç. Bunlar küçük meseleler. Saidi Nursinin bile burada müritleri var. Geçen gün bir tanesini yakaladık. Evinden Saidi Nursinin mektupları ve fotoğrafları çıktı. Bir sürü de kitap...”</p>
				<p class="normal">Jandarma komutanı bana bir sürü mektupla Saidi Nursinin fotoğraflarını gösterdi. Mahkemeye vereceklermiş adamı.</p>
				<p class="normal">O gece sabaha karşı Diyarbakıra döndüm. Gördüklerim beni serseme çevirmişti. Yirminci yüzyılın Türkiyesinde bunlar gerçek miydi?</p>
				</div>
<div class="calibre1" id="calibre_pb_12"/></body>
</html>