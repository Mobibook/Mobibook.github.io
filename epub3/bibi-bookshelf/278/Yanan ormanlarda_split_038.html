<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Ormanı Bizden Değil Bizi Ormandan Kurtarın!..</p>
				<p class="normal">Karanlık bastı, karanlığa yağmur çiseliyor. Bir de yolcu katıldı yanımıza. Yukarı köylüklerden birindenmiş. Kasabaya elek almaya inmiş. Hiç mi hiç ağzını açmıyor. Bir yerde bizden, nedense, ayrılıverdi.</p>
				<p class="normal">Dönüp dolaşıp gene Burmahana gelelim. Köy odasında oturmuş tartışıyoruz.</p>
				<p class="normal">Abdurrahman Uzun var konuşanların başında. Bir de Bahriyeli var. Bahriyeli tarikatlı. Her ağzını açışta bir bismillah çekiyor. Bir dua okuyor. Gözlerini yumar gibi edip dualar okuyorlar.</p>
				<p class="normal">Ormanların korunması için çareler arıyoruz kendi kendimize.</p>
				<p class="normal">Abdurrahman Uzunun fikri şu:</p>
				<p class="normal">“Bak oğlum, hükümet ne yaparsa yapsın, bu gidişle bir yeşil yaprak kalmayacak. Uzun da değil, ya gelecek yıla, ya öbür yıla... Yeşil bir tek yaprak kalmayacak. Benim dediğimi iyi yaz. Okunacak yere yaz. Başbakana ver. Okusun. Abdurrahman Ağa dedi ki de, Abdurrahman Ağa milletin menfaatini kendininkinden yücede tutar. Başbakana öyle yaz. De ki, iki yıla varmadan orman bitecek de. Biçare köylülerin kanaati böylecene gelmiş de... Bak sana bir hikaye deyivereyim de iyi dinle... Bir bakım memuru vardı burada önceki yıllarda. Bir ağaç için kendini parçalardı. Daha toy. Bir yangın çıkmasın bir yerde, köylüyü torlar toplar koşardı oraya. Yangını ne eder eder söndürürdü. Böyle yaman bir oğlandı. Köylü elinden usandı bunun. O gidince yangına, evinin yanındaki, tam önündeki ormana ateş veriyordu köylü. Yangın çıkıyor, o ormana gidiyor, birisi de onun evinin yanını yönünü yakıyordu. Bir yangında evi de yanıp kül oluyordu. Gene köylü acıdı da söndürdü. O bile başa çıkamadı. Kimse başa çıkamaz. Kanun, hükümet başa çıkamaz.”</p>
				<p class="normal">“Ya ne yapalım Abdurrahman Ağa? Bir çare söyle.”</p>
				<p class="normal">“Söyleyim çaresini. Başbakana işte bunu iyice yaz. Başbakan sözümü dinlerse hükümet ziyan etmez. Millet de ziyan etmez. Köylü de ziyan etmez. Şöyle ki efendim. Şimdi ele alalım bizim köyü. Bizim köy kaç hane, kırk beş hane. Köy hudutları içinde ne kadar orman var, şu kadar. Ölçersin ormanı, kırk beş parçaya ayırır köylüye teslim edersin. Her köylüden kendisine teslim edilen ormanı istersin. Vermediler mi, bir ağaç mı kesilmiş, gel beri ağam, gel beri dersin. Bir ağaç için beş yıl atarsın hapise. Amma ona önce zati ihtiyacı olan ormanı, keresteyi verirsin tabii. Böyle olmazsa, yemin ederim, Kuranı Kerim üstüne yemin ederim ki bir tek yeşil yaprak kalmayacak. Amma bir tek. Başbakana de ki biçare köylülerin kanaati budur.”</p>
				<p class="normal">Abdurrahman Ağaya dedim ki:</p>
				<p class="normal">“Sen de bilirsin ki böyle şey olmaz. Sen köylü milletini bilmez gibi konuşuyorsun. Bu, un çuvalının ağzına sıçanı bağlamak gibi bir şey olur önce.”</p>
				<p class="normal">Abdurrahman Ağa sert:</p>
				<p class="normal">“Olmaz olmaz! Sen Başbakana böyle yaz. Ne yapacaksın? Senin vazifen köylünün her dediğini Başbakana, millete rapor etmek değil mi? Sen dediğimi yaz da karışma gerisine. Başbakan benim dediklerimi anlar.”</p>
				<p class="normal">“Peki yazalım,” dedim. “Amma böyle şey olmaz. Sen köycülüğü nedir bilmez misin? Burada hepiniz biribirinizin akrabasısınız değil mi? Akraba olmayanınız var mı içinizde?”</p>
				<p class="normal">“Yok yok,” dediler.</p>
				<p class="normal">Abdurrahman Ağa elindeki kirmenini hızla çevirerek:</p>
				<p class="normal">“Bunun ormanla ilgisi ne?” diye hayretle sordu.</p>
				<p class="normal">“Ormanla ilgisi yok ama, bir yere getirmek için senden onu sordum,” dedim. “Senin bu köyde hasmın var mı?”</p>
				<p class="normal">“Çoook,” dedi Abdurrahman Uzun.</p>
				<p class="normal">“Bu köyde hasmı olmayan bir tek adam gösterebilir misiniz?”</p>
				<p class="normal">“Var,” dediler gülerek.</p>
				<p class="normal">“Kim?”</p>
				<p class="normal">“Topal Ali.”</p>
				<p class="normal">Topal Ali yerde sürünen, köylülerin baktığı on beş yaşlarında bir delikanlıdır. Anası babası yoktur.</p>
				<p class="normal">“Başka?”</p>
				<p class="normal">“Olur mu hiç? Köycülük hali bu. Kavga dövüş, ihbar eksik olur mu! Çoğumuz biribirimize düşmanız.”</p>
				<p class="normal">Abdurrahman Ağaya döndüm:</p>
				<p class="normal">“Söyle bakalım Ağa, senin hasmın, sana kötülük olsun diye, sana verilen ormanı yakmaz mı?”</p>
				<p class="normal">Sustu. Düşündü. Bana döndü:</p>
				<p class="normal">“Sen gene Başbakana dediğimi yaz. Millete duyur. Bundan başka çıkar yol yok. Düşman olsa da başka çıkar yol yok.”</p>
				<p class="normal">Başka birisi atıldı:</p>
				<p class="normal">“Abdurrahman Ağanın dediği yanlış, bu olmaz. Bu sefer bütün ormanlar bir ayın içinde yanar çıkar. O onunkini yakar, o onunkini. Sonra herkes kendisine teslim edilen ormanı yavaş yavaş tarla yapar. Bence her köyün ormanını köyün muhtarına teslim etmeli.”</p>
				<p class="normal">“Bre ulan,” dedi, “bütün köy muhtara düşman, yakıverirler ormanı.”</p>
				<p class="normal">Bu sefer Babacık atıldı. Sabahtan beri söze karışmıyordu.</p>
				<p class="normal">“Benim bir düşüncem var. Gazatacı kardaş münasip görürse eğer Başbakanımıza bunu yazsın. Millete bunu duyursun. Bizler burada ne ile geçiniyoruz. Toprakla, keçiyle... Bunun ikisi de ormana zarar. Bunlar olmasa ormanlar kurtulur mu?”</p>
				<p class="normal">“Kurtulur,” dediler.</p>
				<p class="normal">Babacık:</p>
				<p class="normal">“Öyleyse burada hükümetin yapacağı bir şey var: Ekmeyi ve keçiyi yasak etmek.”</p>
				<p class="normal">Herkes her yerden güldü:</p>
				<p class="normal">“Babacık bizi aç koyacak. İlahi Babacık!”</p>
				<p class="normal">Babacık:</p>
				<p class="normal">“Durun,” dedi, “ulan. Azıcık durun bakalım. Diyeceğim var.”</p>
				<p class="normal">Dinlemediler:</p>
				<p class="normal">“Bizi aç koduktan sonra ne diyeceksin Babacık?”</p>
				<p class="normal">“Siz durun hele. Lafımı ağzımdan almayın. Deyivereyim hele. Bak efendi kardaş, keçiyi ve ekini yasak etsin. Bak şu kadar erkeğin eline ne yapıyorlar?”</p>
				<p class="normal">Gözümün içine bakıyordu.</p>
				<p class="normal">“İp eğiriyorlar,” dedim.</p>
				<p class="normal">“Haaa, şimdi gelelim sözümüze. Bu iplerden ne yapacaklar dersin?”</p>
				<p class="normal">“Giyecek olsa gerek.”</p>
				<p class="normal">“İyi bildin. Giyecek. Şimdi hükümet keçiyi ve ekini yasak etsin. Bize de tezgah ve iplik göndersin. İyi bez dokumasını öğretecek ustalar göndersin. Köylüye belletsinler. Bir de yol yaptırsın. Bezleri satarız. Bizi bol bol geçindirir her yılki dokuduğumuz bez. Şimdi bile giyimimizi çıkarıyoruz. Bunu böylece yaz. Yazmazsan vebalim boynuna olsun. Bunları yaptıktan sonra hükümet, odunlarımızı, ihtiyaç kerestemizi de verdikten sonra bir ağaç kesene on beş yıl, orman yakana da idam cezası versin. Razıyız. Amma şimdi tarla açana bir günlük ceza bile vermesin. Bunu da böylece yaz millete.”</p>
				<p class="normal">Köylüler:</p>
				<p class="normal">“İşte bu doğru,” dediler. “Hükümet bunu böyle yapsın. Böyle yaparsa reyimiz hep kendisinin olsun. Reyimiz öyle hükümete kurban olsun. Ormanı da kurtulur.”</p>
				<p class="normal">Ta odanın ucunda, adamların arkasında kambur, yetmişlik bir ihtiyar oturuyordu. Lafa hiç karışmıyordu.</p>
				<p class="normal">“Bu dediklerinizin hiçbirisi olmaz. Olsa da işe yaramaz. Hükümet tezgah da verse gene ekersiniz. Zorunuza gider para verip zahire almak. Zorunuza gider para verip yağ, süt almak... Keçi de beslersiniz. Hükümet hepinizi maaşa bağlasa gene yiyeceğe para vermezsiniz. Ne atıp da efendiyi kandırıyorsunuz. Ben dokuz yıl askercilik ettim. Tam dokuz yıl. Galiçyadan Yemene kadar dünyayı dolaştım. İnsan gördüm. Şehirler, vatanlar gördüm. Böyük, akıllı adamlarıyla görüştüm. Bu sebepten çavuşluk aldım. Bir tek çare var. Bu dağlardan inmek. Aşağıda ovalarda köy kurmak... Eninde sonunda zaten ineceğiz. Orman kalmayınca nasıl olsa ineceğiz Bu efendiler bilmezler. Siz her gün gözlerinizle görmüyor musunuz? On yıl evvelki ormanlardan eser var mı?”</p>
				<p class="normal">“Yok.”</p>
				<p class="normal">“Ormanın yeri tarla mı oldu?”</p>
				<p class="normal">“Ya ne oldu? Bir iki yıl tarla... Sonra yağmur aldı götürdü toprağı. Şimdi tüm kayalık. Bu kayalıklarda bir daha orman biter mi? Söyleyin biter mi?”</p>
				<p class="normal">“Bitmez.”</p>
				<p class="normal">“On yıl sonra bu ormanlar kalmayınca ne olacak? Her yer kayalık olmayacak mı?”</p>
				<p class="normal">“Olacak.”</p>
				<p class="normal">“Gene aç kalmayacak mıyız?”</p>
				<p class="normal">“Kalacağız.”</p>
				<p class="normal">“Aç kalınca, son geçimimiz de bitince buradan göçmeyecek miyiz? Göçeceğiz.”</p>
				<p class="normal">Durdu, düşündü:</p>
				<p class="normal">“Efendi,” dedi bana, “sen bunların dediğine bakma. Köylü aklı. Dediklerini yazma. Anlamazlar bunlar. Bunların laflarını yazarsan gülerler. Köyümüzün şerefi beş paralık olur. Amanı bilin mi, yazma. Sana bir şey daha söyleyim ki, bu dağlarda yan yana evlerden kurulmuş bir köy yok, bizim köyden başka. Bunu da Emin Kahya yan yana, döve döve getirmiş... Yan yana olsalar geçinemezler. Otlaktı, tarlaydı... Gel de bir mektep yaptır bu dağ köylüklerine. Nereye yaptırırsın? Orta yere, bir dağın tepesine mi? Çocuklar beş saatlik, altı saatlik yollardan gelip okusunlar öyle mi? Bu olmaz. Yaz ki hükümete. Dediğimi aynen yaz. Bizi buralardan aldırmaktan başka çare yok. On yıl sonra ormanı bitecek... Ormanı bittikten, tarlalar taşındıktan sonra gene başına bela olacağız hükümetin. Şimdiden, on yıl sonra ormanı bitmeden bizi kaldırsın buralardan. Türkiyemizde boş yer mi yok? Bizi oralara iskan etsin de ormanı kurtulsun. Biz de kurtulalım. Bütün yediğimiz sabahlayın tarhana, bulgur çorbası, öğleye bulgur pilavı, akşama bulgur pilavı... İkinci gün aynı, üçüncü, dördüncü gün... Bütün yıl böyle... O da bulursak... Abdış Ağanın dediği gibi... Biz yaşamıyoruz... Bizi iskan etsin ovalara. Sevabımıza girsin hükümet. Biz de insan gibi olup, insanlar arasına karışalım. İnelim bu dağlardan. Böyle. Amanın böyle yaz. Koskoca Türkiyemizde boş yer mi yok?”</p>
				<p class="normal">Israrla sordu. Gözlerimin içine bakarak tekrar tekrar ısrarla sordu:</p>
				<p class="normal">“Türkiyemizde boş yer mi yok?”</p>
				<p class="normal">Çarnaçar:</p>
				<p class="normal">“Var,” dedim, “var!”</p>
			</div>
<div class="calibre1" id="calibre_pb_40"/></body>
</html>