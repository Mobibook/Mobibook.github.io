<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Diyarbakırda Eski Harflerle Tedrisat Yapan Mektepler</p>
				<p class="normal">Sabahleyin çok erken uyandım. Güneş, eskimiş Diyarbakır surlarının üstüne ateş parçaları döküyordu.</p>
				<p class="normal">Diyarbakıra niçin geldiğimi buradaki eski arkadaşlarıma haber vereyim mi, vermeyeyim mi? Belki bir yardımları olur. Karar verdim, birkaç gün kimseye haber vermeden kendi kendime çalışayım, dedim. Bakalım devran ne gösterecek?</p>
				<p class="normal">Adetimdir, ne zaman Diyarbakıra gitsem, ilk işim Mardinkapıya uğramak olur. Mardinkapı, başlı başına bir Diyarbakır. Diyarbakırdan daha da çok bir Doğu Anadolu demektir. Mardinkapıda Doğunun türlü gelenekleri, türkücüleri, kavalcıları, hacıları, hocaları, yolcuları, köylüleri, toprak beyleri, tarlasından atılmış köylüler, hülasa kimi ararsanız bulunur.</p>
				<p class="normal">Mardinkapıya vardığımda saat yediydi. Deli bir dilenci kız türküler söyleyerek dolanıyordu. Benzin istasyonunda birkaç cip benzin alıyordu. Benzin istasyonunun orada bir bakkal dükkanı vardı. Kocaman Diyarbakır karpuzları satıyordu. Dükkanın arkasına bir sürü köylü uzanmış, taşıt bekliyordu. Kim bilir nerelere gideceklerdi. Bu köylülerin arasında çok yaşlılar da vardı. Bu yaşlı adamların hemen hiçbirisinin kafasında şapka göremezsiniz. Başlarına sarı renkli bir bez parçasını sarık gibi sarıp çarşı pazar dolaşırlar. Aldıran, necisin, bu başındaki nedir, diyen yoktur. Orada idare makamları Şapka Kanununu unutup artık bunlara alışmışlardır. Tuhaf gelmiyor bu haller onlara.</p>
				<p class="normal">Diyarbakır sokaklarında, bu kırk iki derece sıcakta bile, umacı gibi giyinmiş kara çarşaflı, peçeli kadınlar dolaşıyordu. 1951’de Diyarbakıra geldiğimde kara peçeli, kara çarşaflı umacılar bu kadar çok değildi. Şimdi o kadar bol ki... Koca Diyarbakırda çarşafsız ve peçesiz birkaç kadına rastladım. Eskiden durum tam bunun aksiydi.</p>
				<p class="normal">Mardinkapının biraz ilerisinde Diyarbakırın Belediye Parkı vardır. Güzel bir parktır. Parkın bir kilometre ötesinde Diyarbakırın mezarlığı uzanır. Mezarlık bekçisi hoş bir adamdır. Eskiden bilirim. Parka girip bir kanepeye oturdum. Bu sırada birkaç çarşaflı kadın geldi, üst yanımdaki kanepeye yerleştiler. Kürtçe konuşuyorlardı. Hepsi de Silvana gideceklerini söylüyorlardı. Konuşmalarından anladığıma göre Suriyeden Şeyhleri Silvana gelmiş, bunlar da Şeyhin geldiğini duyar duymaz bağlamışlar bohçayı, düşmüşler yola. Kadınlar müthiş sabırsızdılar. Bekledikleri şoföre beddua üstüne beddua ediyorlardı.</p>
				<p class="normal">İçlerinden en güzeli:</p>
				<p class="normal">“Keşki Şeyhimize çocukları da götürebilseydik,” dedi.</p>
				<p class="normal">Biraz daha yaşlıcası:</p>
				<p class="normal">“Ben Ahmedimi istedim hocasından ama izin çıkmadı,” dedi.</p>
				<p class="normal">Başka biri:</p>
				<p class="normal">“Hükümet mektebinden olsa izin alırdık ama... Bu hanım hocalar yok mu, hiç izin verirler mi bu hanım hocalar?”</p>
				<p class="normal">En yaşlıları:</p>
				<p class="normal">“Vermesin anam, vermesinler... Vermesinler de varsınlar çocuklar dinlerini diyanetlerini öğrenip gavur olmasınlar,” dedi.</p>
				<p class="normal">Bu izin vermeyen hanım hocalar kimlerdi? Hükümet mekteplerinde bulunmadıklarına göre acaba Diyarbakırda İstanbulda olduğu gibi hususi teşebbüsün açtığı mektepler mi vardı?</p>
				<p class="normal">Bir kamyon geldi, kadınlar kalktılar. Ben de oradan ayrıldım.</p>
				<p class="normal">İkindiüzeri yine döndüm Mardinkapıya. Niçin döndüm? İkindiüstü Mardinkapıda ne olur biter bilirim de onun için döndüm. Yanılmamışım. Daha doğrusu gün öldürmemişim.</p>
				<p class="normal">On beş, yirmi kadar çocuk, ellerinde Kuranıkerimler, yüksek sesle ha babam okuyorlar. Çocuklar, yolculara musallat. Eteklerine yapışıp ölülerin ruhuna Kuran okumak için yalvarıyorlar. Çocuklar yolcudan yolcuya koşuyorlar. Okutanlar para veriyorlar. Okuyan çocuklar sevinç içinde. Demokrasi devrimizde müstakbel cer hocalarının yetiştirilmesi böylece teminat altına alınmış bulunuyor. Bunlar on yıl sonra kim bilir neler yaparlar. Köyleri kasıp kavururlar. Ellerinde Kuranları, bellerinde divitleri... Köy köy yaz babam yaz... Ne yazacakları malum, muska!</p>
				<p class="normal">İkindiden sonra çocuklardan bir grup ayrıldı. Ayrılan grup mezarlığa doğru gitti. Ben de arkalarına düştüm. Çocukların yaşları on birle on beş arası. Mezarlığa geldik. Çocuklar kaplarından Kuranlarını çıkarıp okumaya başladılar. Gözlerini kapatıp başlarını sallaya sallaya çevirmeye başladılar sayfaları. Yürekler paralayıcı sesler. İnce, mahzun, bir vızıltı halinde uzayıp giden çocuk sesleri. Ben de bir taşın üstüne oturdum. Taş kızgın demir gibi hâlâ yanıyordu.</p>
				<p class="normal">Sonra nereden peyda oldularsa oldular. Birkaç çarşaflı kadın, birkaç erkek göründü mezarlığın içinde. Çocuklar okumalarını bırakıp onların etrafını aldılar. Kadınlar çocukları paylaşıp mezarların başına götürdüler. Herkes kendi mezarına tabii. Şimdi ayrı ayrı mezarlardan incecik çocuk sesleri geliyordu. Ağlamaklı sesler...</p>
				<p class="normal">Karanlık yavaş yavaş çökmeye başlarken sesler de durdu. Çocuklardan birini yanıma çağırıp bir mezarın başına oturdum:</p>
				<p class="normal">“Oku şu mezarın başında, sana para veririm,” dedim.</p>
				<p class="normal">Açtı kitabını, başladı okumaya.</p>
				<p class="normal">Çocuğun sağ yanağında kocaman bir yara izi vardı. Boyuna bir makina hızıyla kitabın yapraklarını çeviriyordu.</p>
				<p class="normal">En sonunda dayanamadım:</p>
				<p class="normal">“Yeter bu kadar, kalk gidelim,” dedim.</p>
				<p class="normal">Daha ne kadarcık okudum der gibi, yüzüme hayretle baktı.</p>
				<p class="normal">“Yeter, yeter,” dedim.</p>
				<p class="normal">Eline bir iki buçukluk verince daha çok şaşırdı:</p>
				<p class="normal">“Hepsi bana mı?” dedi.</p>
				<p class="normal">“Tabii,” dedim, “hak ettin.”</p>
				<p class="normal">Çok sevindi.</p>
				<p class="normal">“Ben,” dedi, “bunun yanına bir elli kuruş daha bulurum amca, ayağıma bir lastik ayakkabı alırım.”</p>
				<p class="normal">Çıkarıp bir elli kuruş daha verdim. Daha çok şaştı.</p>
				<p class="normal">“Sen hangi mahalledensin?”</p>
				<p class="normal">“Ben mi? Ben Alipaşa Mahallesindenim.”</p>
				<p class="normal">“Sen hiç mektebe gittin mi, yani okula?”</p>
				<p class="normal">“Gitmedim. Yoook iki ay gittim, sonra annem beni Naciye hocaya gönderdi. Orada da Kuranı hatmettim... Ben büyük bir hoca olacağım.</p>
				<p class="normal">“Bana bak,” dedim, “Şu Naciye hocanın evini bana gösterir misin?”</p>
				<p class="normal">“Ne yapacaksın?” dedi.</p>
				<p class="normal">“Hiç,” dedim, “bir küçük kardeşim var da, ben de onu senin gibi hoca edeceğim.”</p>
				<p class="normal">“Bak amca, Naciye hoca bize tembih etti, evi bildiğimizi hiç kimseye bildirmeyeceğiz.”</p>
				<p class="normal">“Sen beni oraya götür, evi bana göster, geri dön. Para veririm.”</p>
				<p class="normal">“Peki amca...”</p>
				<p class="normal">Dar, karanlık sokaklardan geçiyoruz. Çocuk konuşuyordu:</p>
				<p class="normal">“Ben büyük bir hoca olacağım. Din uğruna çalışacağım. Anam diyor ki, dinimiz sahipsiz kalmış. Anam beni Silvana medreseye gönderecek. Orada büyük hocalar varmış.”</p>
				<p class="normal">“Bak yavrum,” diyorum, “sen öteki okullara gidip adam olsan ya...”</p>
				<p class="normal">Çocuk cevap vermiyor, afallıyor. Belki okula gitmesini ilk söyleyen adamım ona. Şaşırmasın da ne yapsın.</p>
				<p class="normal">Eski bir kapıda gelip durduk:</p>
				<p class="normal">“İşte burası Naciye hocanın evi,” dedi ve yürüdü. Arkasından yetişip elli kuruş daha verdim.</p>
				<p class="normal">Sabahleyin Naciye hocanın evine giden sokağı tuttum. Göğüslerinde nakışlı bez çantalar içinde Kuranıkerimler asılı irili ufaklı çocuklar sökün etmeye başladılar. Yirmi kadar çocuk saydım. Bilmem artık Naciye hocanın kaç talebesi var.</p>
				<p class="normal">Çocuklardan öğrendiğime göre Naciye hoca yalnız Kuranı hatmettirip bırakıyormuş. Eski harfleri ise bazı kabiliyetli talebelerine, yani Silvan medreselerine layık olanlara öğretiyormuş.</p>
				</div>
<div class="calibre1" id="calibre_pb_7"/></body>
</html>