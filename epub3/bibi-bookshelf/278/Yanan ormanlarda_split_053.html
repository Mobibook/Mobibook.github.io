<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="ortabaslik" id="calibre_toc_10">Kanını Vererek Gazi Unvanını Alan Antep</h1>
				<p class="normal">Antep çetin yerdir.</p>
				<p class="normal">Çukurovada, Maraşta, Antepte, Toroslarda, bütün güneyde, en uzak, en kimsesiz bir köyde yıllar yılı halkın ağzından düşmeyen bir türkü vardır. Hoştur. Yiğittir.</p>
				<p class="normal">Bir yaz akşamı geliyor gözümün önüne. Kayalıklardaki kalenin üstüne leylekler tünemişler. Takırdıyorlar. Sonra da susuyorlar. Kaç yaşındaydım bilmiyorum. Hayal meyal geliyor aklıma... Çukurova köylüklerinde yaz geceleri yüksek çardaklarda yatılır. Her evin önünde bir çardak. Çardaksız ev yoktur. Yoksa insan sıcaktan ölür gider. Yerde yatanı sinek yer parçalar.</p>
				<p class="normal">Uzaklardan, yukardan, Kel Mustafaların o yandan bir türkü geldi yatsıya doğru. Aynı türküye bizim taraflardan biri katıldı. Derken bir ordan, bir burdan bütün köy koro halinde türküyü söylemeye başladı. Hiçbir türküyü bu şekilde söylenir duymamıştım. Bu bir Antep türküsüydü. Sonraları, biraz büyüyünce aynı türküyü öteki köylerde de duydum. Yüreğir toprağında ırgatlar, Adanada fabrika işçileri de söylüyorlardı. Toros köylülerinden de duydum. Bir çeltik tarlasında çoluk çocuk bir Toros köyü, hep bir ağızdan aynı türküyü söylüyorlardı.</p>
				<p class="normal">Antebe her gidişimde köydeki türkü gecesi düşer aklıma. Alışkanlık. Antep denince bu türkü dudaklarıma gelir yerleşir.</p>
				<p class="normal">Antebe trenle hiç gitmedim. Ya otomobille, ya da otobüsle. Çukurova sıcaktır. Çukurova yanar. Kül olur. Adana-Antep yolunda, Toroslara çıkarken, ağaçlı, çamlı bir yer vardır. Çam kokusu, yarpuz kokusu, suyun pırıl pırılı oradadır. Adı Alaman-pınarıdır bu yerin. İşte burada Çukurova biter, dağlar başlar. Bir yel eser, yel demezsin. İncecik, yüzüne dokunur mu dokunmaz mı işte öyle bir yel. Alamanpınarında anadan yeni doğmuşa dönersin.</p>
				<p class="normal">Uzaktan Antep gözüktü. Antebin dört bir yanı kırmızı toprak. Kırmızı tepeler. Gümüşi zeytinlikler, sarıya çalan bir yeşillik bağlar... Antebin üstünde sütbeyaz bulutlar. Yeşilin en yeşili, kırmızının en kırmızısı Antep toprağı... Girerken yeni bir şehre giriyorsun. Bir koku geliyor burnuna, biber kokusu. Dükkanlardan fışkıran kebap kokusu, yağlı et kokusu. Biber dedim de, biber yeme rekoru Antepte. Her ev yılda 3000’le 10.000 arası biber kurutuyor. Öyle de bir biber ki, amanallah... Bir dirhemini ağzına sokamazsın. Her yerin bir adeti var. Antepliler avuç avuç yiyorlar.</p>
				<p class="normal">Antebe girdik. Antebe girince ilk göze çarpan şey, büyük bir kahve olur. Günün her saatında kahve tıklım tıklımdır. Kahvenin önünde, bütün çarşıda, sırtlarında pirinç güğümler, güğümler pırıl pırıl, altın sarısında. Gaziantep güneşinin parlaklığında yanardöner, birtakım adamlar, “Şerbet! Şerbet!” diye seslenirler. Şerbetleri ucuzdur. Kendine has bir kokusu vardır. “Bir içen pişman, bir de içmeyen pişman!” diye bağırırlar ama, bence içmeyen pişman. Şerbet meyankökünden yapılır. Şifalıdır. Şu güneyde her şey şifalıdır zaten. Balık, su, şerbet, toz, ot, her şey.</p>
				<p class="normal">İlk göze çarpacak şeylerden biri de Gazianteplilerin kıyafetleridir. Çoğu geniş peşli, kıymetli kumaşlardan şalvar giyiyorlar, geniş pırıl pırıl siyah kuşaklar bağlıyorlar.</p>
				<p class="normal">Postaneden aşağı inerken köşede güğümü güzel, ak sakallı bir adam da şerbet satıyordu. Kaç kere yanından geldim geçtimse olduğu yerde öyle duruyor gördüm. Kımıldamıyor. Yalnız, “Şerbet, şerbet!” diye bağırıyor. Yanında da bir çocuk. Çocuk bazı bazı adamın elinden tutuyor. Üç gün oradan geçtim, üç gün adamı öyle gördüm. Sonunda yanına vardım. Yaşlı adam bir kör, elinden tutan da torunu.</p>
				<p class="normal">“Bir şerbet,” dedim.</p>
				<p class="normal">Doldurdu verdi.</p>
				<p class="normal">“Maşallah,” dedim. “Bu yaşta hala çalışmak.”</p>
				<p class="normal">“Ellere muhtaç olmadansa...” dedi.</p>
				<p class="normal">“Çok iyi,” dedim. “Ama yorulursunuz...”</p>
				<p class="normal">“Yoruluyorum, yoruluyorum ama, bu dünyada gözden göze hayır yok. Gözünden bile sana hayır yok.”</p>
				<p class="normal">Gözleri açık gibi duruyordu ama, hiç görmüyordu.</p>
				<p class="normal">Bir adam geldi, şerbet istedi. Doldurdu verdi.</p>
				<p class="normal">“Benim yaptığım şerbetin Antepte ünü vardır. Tiryakileri vardır şerbetimin.”</p>
				<p class="normal">“Kaç yıldır şerbetçisin?”</p>
				<p class="normal">“Otuz yılı geçkin.”</p>
				<p class="normal">“Evinize siz mi bakarsınız yalnız?”</p>
				<p class="normal">Güldü.</p>
				<p class="normal">“Ya kim bakacak? Benim evime herkes gelip bakacak değil ya.”</p>
				<p class="normal">“Yani çoluk çocuk, akraba falan demek istedim.”</p>
				<p class="normal">“Gözünden bile imdat umma,” diye güldü.</p>
				<p class="normal">Sonra bana döndü, bakar gibi, görür gibi gözlerini dikti:</p>
				<p class="normal">“Antebin en güzel yeri Kavaklık,” dedi. “Bu sıcakta sen oraya gitsene.”</p>
				<p class="normal">Bir şerbet daha içtim. Yanından ayrıldım. Sakalı beyazdı. Rengi bakır rengi. Yanık esmer. Kaşları püskül püsküldü. Tertemizdi üstü başı. Torunu çocuk elinden tutmuştu. Güzel sesiyle, en güzel bir türkü gibi, “Meyan şerbeti! Kokulu şerbet!” diye bağırıyordu.</p>
				<p class="normal">Antep çetin yerdir. Kırmızı toprakları, yeşil bağları...</p>
				<p class="normal">Alleben deresinde, Kavaklıkta, bizim köydeki türkü meselesini Antepli bir arkadaşıma açtım. Güzel sesliydi. “Babam söylerdi,” dedi. “Fransızlar geldiği zaman koca Antep şehri aylarca hep bir ağızdan bu türküyü söylemiş. Köylü kentli söylemiş. Buralar aylarca bu türküyle çalkalanmış.”</p>
				<p class="normal">Sürerim sürerim gitmez kadana </p>
				<p class="normal">Fransız kurşunu geçmez adama</p>
				<p class="normal">Anama söyleyin damda yatmasın </p>
				<p class="normal">Çuha şalvarıma uçkur takmasın </p>
				<p class="normal">Oğlum gelir diye yola bakmasın </p>
				<p class="normal">Haydin Antepliler namus günüdür.</p>
				<p class="normal">Ve Antep dişini tırnağına takmış, Gaziantep olmuş Karayılanı, Şahin Beyiyle. Karayılanın kız kardeşini aradım. Bir gün akşama kadar aradım, bulamadım. Karayılan, Antebin Fransız işgaline karşı koyan kahramanlarından en büyüğüdür. Fransızlar Antebe gelmeden önce dağda eşkıya imiş. Sonra çetesini almış, inmiş dağdan... Fransızlara elaman dedirtmiş. Şehit düşmüş. Kız kardeşinin adı Hane Hatun. Şimdi çok yaşlı. Kadının kocası şehit düşmüşken bile bir an durmamış, düşmana ateşe devam etmiş. İşte Antepte bir gün akşama kadar arayıp da bulamadığım Hane Hatun bu Antep kahramanı Hane Hatundur. </p>
				<p class="normal">Bir türkü söyleniyor Antepte. Dağ taş söylüyor...</p>
				<div class="calibre1" id="calibre_pb_55"/></body>
</html>