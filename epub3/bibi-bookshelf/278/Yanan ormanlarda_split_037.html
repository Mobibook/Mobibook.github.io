<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Keçiye ve Açmaya Karşı</p>
				<p class="normal">Bozlardan yukarılara, Bolasan köyüne doğru döndüm. Bu duyup işittiklerim görülmemiş, duyulmamış şeyler. İlk defadır ki çok iyi bildiğimi sandığım memleketimde şaşkına döndüm.</p>
				<p class="normal">Tıraş edilmiş dağların ortasında bir çamlığa rast geldim. Ne yakılmış, ne de kesilmiş. Yalabuk bile yapılmamış. Çamlığın içine girince işin sırrı anlaşıldı. Ortadaki belki iki yüz yıllık koca çam, giydirilmiş gibi. Dallarına, yanına yönüne o kadar çok çaput, bez bağlamışlar ki... Çamın altında büyük evliyalardan biri yatarmış. Yaşasın evliya. Keşke her çamın dibinde bir evliya yatsa.</p>
				<p class="normal">Yaşlı bir orman mühendisi de güzel bir usul bulmuş. İyi, yakılması ihtimali olan bir orman gördü mü, gidermiş terziye, bir çuval kırpık alır, ormanın ortasında büyücek bir çamı iyice donatırmış. Birkaç yıl sonra gelir bakarmış ki, orman yanmadığı gibi, bez bağladığı ağacın dalları bezden gözükmez olurmuş. Anadoluda ziyaret ağaçlarına çamaşırından, elbisesinden bir parçayı yırtıp bağlamak sevap sayılır. Böylelikle bizim mühendis epeyi orman kurtarmış.</p>
				<p class="normal">Gene vurduk yol dedikleri sarpa. Yürü ha yürü! Bende yürüyecek hal kalmadı ya, iş hoş. Görmek istiyorum. Her gün yeni bir olay, yeni yeni insanlarla karşılaşıyorum.</p>
				<p class="normal">Akşam bastırdı. Karanlığa kaldık. Bir de acıkmışım ki, hal kötü. Yol arkadaşım şimdi on dördünde Hasan adlı bir çocuk.</p>
				<p class="normal">“Hasan!”</p>
				<p class="normal">“Buyur ağam.”</p>
				<p class="normal">“Karanlığa kaldık Hasan. Yakınlarda bir köy, bir ev.” </p>
				<p class="normal">“Az ötede Süleyman Ağanın evi var. Evi var ama...” </p>
				<p class="normal">“Aması ne?” </p>
				<p class="normal">“Çok nekes.” </p>
				<p class="normal">“Bize ne. Olsun.”</p>
				<p class="normal">“Misafir alır mı ki? Hiç kimseyi misafir etmez de...” </p>
				<p class="normal">“Eder etmez. Biz bir başvuracağız Süleyman Ağaya...” </p>
				<p class="normal">Çoban yıldızı gözüktü. Kayalar silindi ortalıktan. Karanlık ağaçlar perde perde oldu. Uzaktan köpek havlamaları gelmeye başladı. Tepenin başına çıkınca, karşı yamaçta sallanan ufacık bir ateş dilimi gördük.</p>
				<p class="normal">“İşte o ışık Süleyman Ağanın evi.”</p>
				<p class="normal">Tepeye indik. Bir su geçtik. Taşlı bir yamaç çıktık. Sürülmüş bir tarladan yürüdükten sonra Süleyman Ağanın kapısına geldik. </p>
				<p class="normal">“Oooo Süleyman Ağa!.. Süleyman Ağa!”</p>
				<p class="normal">İçerden ses seda yok. Bekle bekle ses yok. Bu gecenin karanlığında dağda mı kalacağız!</p>
				<p class="normal">“Süleyman Ağa! Süleyman Ağa!”</p>
				<p class="normal">Gene ses yok. Ne yapmalı? Bir şey uydurmalı. Köylü olmadığımızı anlatmalı.</p>
				<p class="normal">“Süleyman Ağa, ta İstanbuldan geldik buraya. Seni deyip geldik.”</p>
				<p class="normal">Buna da bir ses çıkmadı.</p>
				<p class="normal">“Hasan, Süleyman Ağadan hayır yok. Başka bir ev yok mu yakınlarda?”</p>
				<p class="normal">Hasan usuldan:</p>
				<p class="normal">“Var, var ama, sabaha ancak yetişiriz. Velinin evi var. Var ama...”</p>
				<p class="normal">İçerde bir patırtı oldu. Kapıya doğru bir ayak sesi gelmeye başladı. Kapı açıldı. Mucize! Kapıda ak sakallı, yetmişlik, beyaz don gömlek giymiş biri, gerilmiş duruyordu.</p>
				<p class="normal">“Misafiriz,” dedim. “Seni deyip geldik.”</p>
				<p class="normal">İhtiyar kımıldadı. Bize kapıdan yol verdi.</p>
				<p class="normal">“Hoş geldiniz.”</p>
				<p class="normal">Sert, aksi bir yüzü vardı. Neredeyse bizi kovdu kovacak.</p>
				<p class="normal">Bir genç kız ocağın başına minder attı. Oturduk. Ocaklığın üstünde bir çıra cızırdayarak yanıyordu. Ocağa da kütükler atılmıştı.</p>
				<p class="normal">Gür bir sesle:</p>
				<p class="normal">“Merhaba!” dedi. “Nereden gelip, nereye böyle?”</p>
				<p class="normal">Niçin gezdiğimi, ne yaptığımı, nereleri dolaştığımı uzun uzun anlattım. Keçiden, orman açmasından, köylülerin zaruretinden söz açtım. Konuştuklarımı hep iyi karşılıyordu. Coştu Süleyman Ağa. Coştuğu da şundan belli ki gelini çağırdı:</p>
				<p class="normal">“Efendi uzak yoldan gelmiş. Hemen çabuk bir lokma ekmek hazırla. Akşamdan sonra gelene ya süyen, ya soğan. Efendi de kusura bakmaz.”</p>
				<p class="normal">Bir on beş dakika sonra sofra geldi. Bulgur pilavı ve soğan. Yedik. Sofrasına bereket.</p>
				<p class="normal">Süleyman Ağa:</p>
				<p class="normal">“Eyi geçtin elime efendi kardaş. Eyi ki yolun bana uğradı.”</p>
				<p class="normal">“Seni deyip geldim.”</p>
				<p class="normal">“Çok çok eyi etmişsin. Şu evi görüyor musun? Bu ev yüz elli senelik evdir. İyi bak. İçine sıçan düşse başı yarılmaz mı?”</p>
				<p class="normal">Baktım. Ne denir.</p>
				<p class="normal">“Yarılır yarılır,” diye kendisi cevap verdi. “Bütün ömrümüz bir keçiyle açma uğruna geçer. Keçi beslemek, açma açmak kolay mı sanırsın. Bilmeyene kolay görünür. Bilmeyene yakarsın orman olur biter gibi gelir. Bilmeyene... Açma açmak cehennem azabı. Bunu kimse bilmez.”</p>
				<p class="normal">“Bilmez,” dedim.</p>
				<p class="normal">“Bilmezler de vay köylü orman yakar, vay köylü ormanı keçisine yedirir. Bilmezler. Bilmezler de köylü canı sıkıldığı için açma açar sanırlar. Ya ben aç kalacağım, ya orman gidecek. Bunun ikisi ortası yok. Bu dağlarda keçiden başka hayvan iyi yetişmez. Bu dağların hayvanı keçidir. Ya keçi besleyeceğim, ya açlıktan öleceğim. Keçi de ormanını yiyecek devletin. Çare yok. Başka çare yok. Açma açacağım. Hükümet, her ağacın başına bir bakım memuru dikse, her bakım memuruna da bin lira maaş bağlasa, gene ağacı boğup, yakıp, kesip tarla yapacağım. Hor görmeyin bizi. Bu dağlarda başka geçim yolu yok. Birincisi keçi, ikincisi tarla.”</p>
				<p class="normal">“Ama Süleyman Ağa,” dedim, “orman bir gün bitecek. Yağmurlar toprağı yıkayıp götürecek. Her yan sipsivri kayalardan, taşlardan ibaret kalacak. Yağmur yüzü görmeyeceksiniz yılın on iki ayında. O zaman ne keçi yetiştirebilecek, ne de ekin ekebileceksiniz.”</p>
				<p class="normal">Süleyman Ağa kızmıştı. Coşuyordu.</p>
				<p class="normal">“Bunu çok iyi biliyorum. Yakında, on yıla varmadan bir tek ağacın kalmayacağını, kurak olacağını, toprağın gideceğini hepinizden iyi biliyorum. Koy kendini benim yerime de keçi besleme, orman açma. Haydi koy. Koydun mu? Düşün bakalım.”</p>
				<p class="normal">“Düşündüm.”</p>
				<p class="normal">“Bir çare geldi mi aklına? Başka bir çare?”</p>
				<p class="normal">“Yok!”</p>
				<p class="normal">“Kış gelir. Göğüs boyu kar alır ortalığı. Ne ot, ne bir şey. Keçiler, aç aç meleşir kapıda. Ne yedirirsin sen olsan keçiye? Orman... Başka çare var mı? Keçi çok aç kalmadan çam kabuğu yer mi sanırsın... Ot olsun, meşe yaprağı olsun çam kabuğuna ağzını bile vurmaz. Pürlü ağaçları keçi de sevmez. İlle de yapraklı ağaçlar... Ama kış gelip çatınca kabuklarını da yer çamın, uç, yumuşak pürlerini de yer... Başka geçim olsa bu verimsiz keçiyi ben besler miyim sanırsın. Vay efendi vay! Ben İzmirde askercilik etmiş adamım. Sen beni ne belledin.”</p>
				<p class="normal">“Demek böyle ha?”</p>
				<p class="normal">Kıpkırmızı kesildi. Bağırmaya başladı:</p>
				<p class="normal">“Sen bir açma açmak nedir, neye mal olur bilir misin? Bu zulme, bu meşakkate insan olan dayanabilir mi? Sana bir açma açmanın hikayesini deyivereyim de ibret olsun aleme... Bak şimdi, eyi dinle... Ormanın içinden tarla olabilecek bir yer bulacaksın. Hiç olmazsa iki yıl dayanabilecek bir tarla... Yani iki kış yağmurunda taşınmayacak bir tarla... Bunu önce ya boğacaksın, ya kesecek, ya yakacaksın. Bunu böyle yaptın mıydı, bakım memuru gelecek yapışacak yakana... Mahkeme mahkeme sürün ha sürün. Bir aya, iki aya mahkum olacaksın. Geçti mi bir yıl. İkinci yıl, o kestiğin yeri, boğduğun yeri yakacaksın. Gene mahkeme, hapis... Bir yıl daha geçecek. Üçüncü yıl köklerini çıkaracaksın. Kök çıkarmak da bir bela...”</p>
				<p class="normal">Ellerini açtı gösterdi.</p>
				<p class="normal">“Bak şu ellere. Bak bakalım ele benzetebilir misin?”</p>
				<p class="normal">Elimi aldı, kendi elinin yanına götürdü.</p>
				<p class="normal">“Şu şuna benziyor mu hiç? Ha, benzemiyor. Anladın mı şimdi? Kök çıkarmak nedir?”</p>
				<p class="normal">Elleri yamru yumru, yırtık yırtık, girintili çıkıntılı biçimsiz bir kaya parçasına benziyordu. Elleri el değil.</p>
				<p class="normal">“Kökü çıkardıktan sonra koşacaksın ölümcül öküzü yamacın yüzünde çifte süreceksin. Mahsul meydana gelecek. Bire beş en çok. Eğer bakım memuru arkanı bırakmamışsa mahsulü haczedecek Orman Dairesi... Mahkeme mahkeme... Ya beraat edersin, ya da mahsulü alırlar elinden. İkinci yıl ekersin, toprağın şerbetini yağmur almış götürmüştür. Bu sefer alsan alsan bire üç alırsın. Üçüncü yıl bire ancak bir alırsın. Dördüncü yıl bütün toprak taşınır gider. Sivri kayalar, taşlar kalır geride. Tarla gitti. Bu kadar emek vererek, sürünerek, bunca ağacı öldürerek meydana getirdiğin tarla uçtu gitti artık. Ne yapacaksın? Ne gelir elden? Gene başlayacaksın ağaç boğmaya, ağaç kesmeye, ağaç yakmaya... Bir ömür tarla çıkarıp, tarla kaybetmekle geçecek. Anladın mı şimdi? Gönlümüzden tarla çıkarmıyoruz. Şu dağlara bak. Kır, kıraç dağlara. Başka ne yapabiliriz? Bir ömür durmadan kök sökmek, durmadan hapis yatıp mahkeme mahkeme sürünmek ne demek! Bilir misin ne demek!”</p>
				<p class="normal">Öğrendim.</p>
				</div>
<div class="calibre1" id="calibre_pb_39"/></body>
</html>