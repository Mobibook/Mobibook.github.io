<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Kapalı Gibi Gösterilip Herkese Açık Olan Türbeler</p>
				<p class="normal">Ne derseniz deyiniz, talihim yaver gidiyor bu seyahatimde... Diyarbakırdayken Kulpa gitmek hiç aklımda yoktu. Diyarbakırlı bir arkadaş, o gün ciple Kulp kazasına gideceğini söyledi.</p>
				<p class="normal">“Gitmek istersen, beraber gidelim,” dedi. “Hem Kulpu, hem de Diyarbakırla Kulp arasına yapılan yolu görürsün.”</p>
				<p class="normal">Razı oldum. Giderken cipimize temiz, hatta şık giyinmiş diyebileceğim elli yaşlarında bir adam da bindi. Arkadaş:</p>
				<p class="normal">“Şeyh Kemaleddin,” diye tanıttı bu kimseyi bana.</p>
				<p class="normal">Şeyh Kemaleddin çok hoşsohbet, çok olgun bir zat.</p>
				<p class="normal">İlk sözleri şunlar oldu:</p>
				<p class="normal">“Bak bey, bizlere şeyhlik yapıyor, diyorlar. Biz ne şeyhliği yapıyoruz görürsünüz. Ben hiçbir şeye karışmıyorum. Benim şeyhliğim yalnız babamın şeyhliğinden ibaret. Babam şeyh olduğu için bana şeyh diyorlar. O kadar.”</p>
				<p class="normal">Sarp yollardan, uçurumlardan geçerek, ikindiüstüydü ki, Kulp kazasına vardık. Kulp kazasında halkla konuştum. Mahalle mekteplerini araştırdım. Yok. Kulpun çok olgun, ileri bir müftüsü var. Tamamen böyle şeylerin aleyhinde. Şeyhliğin, müritliğin aleyhinde.</p>
				<p class="normal">“Şeyhlik,” diyor, “kulla Allah arasına menfaat mukabili bazı kimselerin girmesidir.”</p>
				<p class="normal">Buralardan topladığım malumata dayanarak Doğu Anadoluda, şimdiki şeyhlik nedir, ne alemdedir, anlatmaya çalışayım:</p>
				<p class="normal">Şeyhlik de derebeylik, seyitlik gibi babadan oğula geçer, yani silsile takip eder. Doğuda öyle eli öpülen şeyhler vardır ki, elifi görse mertek zannederler. Bunların da müritleri vardır.</p>
				<p class="normal">Doğuda en büyük üç tarikat vardır: Kadiri, Nakşibendi, Rufai... Bu sonuncusunun müritleri gayet azalmıştır. Yani yok denecek kadar. Diğer ikisi ise her köye, her eve kadar girmiştir.</p>
				<p class="normal">Büyük şeyhlerin oturdukları yerde, cetlerinin türbeleri bulunur. Eskiden türbelerin bulunduğu yerlerdeki tekkeler kapatılmıştır. Şimdi de kapalı gibi durur ama, açıktır. Müritleri her an ziyaret edebilirler tekkeleri. Halk bu tekkelere bağışta bulunur. Halk dediğim, o şeyhlerin müritleridir. Her yıl tekkelerin büyük ziyaret günleri vardır. O günlerde cümle müritler orada toplanıp ayinler yaparlar. Halk hala şeyhlere değil, tekkeler adına bağışta bulunur.</p>
				<p class="normal">Kulpta akşam yemeğini yedikten sonra, bir arkadaş bana gelerek:</p>
				<p class="normal">“Temmuzun yirmi dokuzunda Anduk dağının tepesinde yüzlerce kişi tarafından büyük ayin yapılacak. Her yıl da yapılır. Şeyh Kemaleddin iyi adamdır. Böyle şeyhliğe falan da aldırmaz. Ona rica et, seni dağa götürsün. O yanında varken hiçbir şeyden korkma. Sana kimse bir şey söyleyemez. Gazeteci olduğunu da açıktan açığa söyle,” dedi.</p>
				<p class="normal">Bu, benim için bulunmaz bir fırsattı. Deli gibi sevindim. Böyle bir ayinde çocukluğumda bulunmuştum. Şimdi de böyle toplu ayinlerin yapıldığını, nerede, hangi tarihlerde yapıldığını biliyordum ama, yazamazdım. Görmeden nasıl inandırırsın okuyucuları. Ama Şeyh Kemaleddin ne diyecekti bu işe! Gidip o akşam Şeyh Kemaleddini buldum.</p>
				<p class="normal">“Kemaleddin Bey,” dedim. “Anduk dağını ben de ziyaret etmek istiyorum. Beraber gidelim mi?” </p>
				<p class="normal">Şeyh Kemaleddin:</p>
				<p class="normal">“Memnuniyetle,” dedi, “gel de gör. Bize hep şeyhlik yapıyor, diyorlar. Ben şeyhlik yapıyor muyum, yapmıyor muyum gör. Sana at da bulurum yarın. Beraber gideriz. Yollar o kadar sarp ki, iki gün kayalara tırmanmak zorunda kalacaksın. Dayanabilir misin? Dayanabilirsen gel! Sizlerin böyle bir geriliği görmesini isterim. Ben burada şeyhliğimden tek şey için istifade etmeye çalışıyorum: O da halka, çocuklarını okula göndermeleri için telkindir. Diyorum ki: Sizin bu yaptığınız geriliktir. Sizin bu yaptığınız cahilliktir. Çocuklarınızı okula, okul ta cehennemin dibinde olsa bile gönderin. Şimdi benim yüzümden şu gördüğün dağlardan birkaç kişinin çocuğu lise tahsili yapıyor. Bu geriliğin önüne ne sen ben, ne kanun ne korku, hiçbir güç geçemez. Tek güç okuldadır. İlle okul. Şu üç bin metrelik dağın tepesine halk nasıl istekle, ne zorluklara dayanarak, çoluk çocuk, kadın erkek nasıl akıyorlar görün. Çok memnun oldum. Sizi memnuniyetle götürürüm.” </p>
				<p class="normal">Her şeyh böyle olsa, can kurban şeyhlere. </p>
				<p class="normal">Şeyh Kemaleddini iyi tanıyan arkadaşı buldum: </p>
				<p class="normal">“Yahu,” dedim, “Şeyh Kemaleddin beni memnuniyetle götürecek oldu Anduk dağına. Hem de bir ileri laflar ediyor ki ağzım açık kaldı vallahi. Ne dersin bu işe? Bütün şeyhler böyle ise, ben buradan bir şeyhler methiyesiyle döneceğim.” </p>
				<p class="normal">Arkadaş:</p>
				<p class="normal">“Seni götürecek ya, karışma gerisine. Benim sana Şeyh Kemaleddini anlatmam para etmez. Kendi gözünle gör, ayinde bulunur, her şeyi anlarsın. Daha çok şeyh gelecektir. Gözünü dört aç. Yanında Şeyh Kemaleddin varken kimse kılına dokunamaz,” dedi.</p>
				<p class="normal">Nedense bir garip heyecan içindeyim. O geceyi yarı uykulu, yarı uyanık geçirdim. Üç bin metrelik dağın tepesindeki ayini düşündüm. Hey Allahım, dünyada neler oluyormuş. Nelerden de haberimiz yokmuş.</p>
				<p class="normal">Arkadaş, bana bu hususta demişti ki:</p>
				<p class="normal">“Gene talihin varmış ya, asıl ayin bu değil. Asıl büyük ayin Maaz türbesinde olur. Oraya beş altı bin kişi toplanır. Kadın erkek, bir hafta ibadet ederler. Orada kız kaçırma... Orada Rufailerin kendilerini şişlemeleri... Orada binlerce kişinin bir arada zikretmeleri... Neler neler olur... Anlatmakla bitmez... Burada bu büyük ayinlerin adı, Panayırdır. Maaz panayırı, Veysel Karani panayırı... Maaz panayırı her yıl dört martta açılır.”</p>
				<p class="normal">“Gerçekten talihsizim,” dedim, “onlardan birinde bulunmak isterdim.”</p>
				<p class="normal">“Bu da fena değildir. Bunda da bin beş yüzden fazla kimse bulunur. İki gün sürer.”</p>
				<p class="normal">İkinci gün ikindi vakti yola çıktık. Kulptan ben at bulamadım. Şeyh Kemaleddin ve arkadaşı atlı, ben yaya idim. Gün batarken bir köye gelip, şeyhin akrabalarından birine misafir olduk. Bizim Şeyh Kemaleddinin de ilk şeyhlik alametleri burada belirdi. Köyde duyan, gören herkes şeyhin önünde diz çöküp, elini üç kere öperek başına koyuyordu.</p>
				</div>
<div class="calibre1" id="calibre_pb_13"/></body>
</html>