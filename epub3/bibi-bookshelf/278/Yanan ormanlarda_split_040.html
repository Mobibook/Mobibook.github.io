<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Tapulu Kesimler</p>
				<p class="normal">İşletme Müdürü Lütfi Yıldırımın odasında oturuyorduk. Lütfi Yıldırım çalışıyordu. Odaya üç kişi girdi. İkisi orta halli, birisi şişman. Şişman adam köylü kılıklıydı. Kalın bir boynu vardı. Pantolonu soba borusu gibiydi. Göğsünde istiklal madalyası sallanıyordu. Madalyanın şeridi eskimişti. Adam ellilik gösteriyordu.</p>
				<p class="normal">Gelenlerden ikisi milletvekiliymişler. Birisi eski Konya Milletvekili, öteki Antalya Milletvekili. Öteki ikisini Antalya Milletvekili takdim etti.</p>
				<p class="normal">“Aksekinin Aşağı Işıklar köyünden İbrahim Efendi...”</p>
				<p class="normal">Bu sefer sözü Konya Milletvekili aldı:</p>
				<p class="normal">“Efendi,” diye başladı. “İbrahim Efendi fakrü zaruret içindedir. Akseki kazası yakınında dört dönüm kadar bir tarlası var. İçinde elli bir tane çam ağacı var. İbrahim Efendi onları müsaadeniz olursa kesecek. Bendeniz de Konyada şimdi kerestecilikle iştigal etmekteyim. Bu ağaçları kıymetlendirmek istiyorum. Müsaadeniz olursa tabii.” </p>
				<p class="normal">Orman Müdürü İbrahim Efendiye sordu: </p>
				<p class="normal">“Tarif edin bakayım bu tarla nerede? Hangi orman?”</p>
				<p class="normal">İbrahim Efendi:</p>
				<p class="normal">“Hani beyefendi, Aşağı Işıklar köyü var ya, köyün gündoğusunda. Aksekiye giderken sağda. Yol boyunca büyük çamlar var. Öbek öbek çamlar...”</p>
				<p class="normal">Müdür:</p>
				<p class="normal">“Anladım,” dedi. “Anladım ama, İbrahim Ağa, orda, o bölgede o çamlardan başka da hemen hemen hiçbir yeşillik yok. O da giderse çöl gibi olacak oralar. Yazık değil mi İbrahim Efendi... Oraların tek süsüdür o ağaçlar.”</p>
				<p class="normal">Bir baktım, ellerini önüne kavuşturmuş İbrahim Efendinin gözlerinden yağmur gibi yaşlar dökülmeye başladı. Eski Milletvekili tekrar söz aldı:</p>
				<p class="normal">“Müdür Bey,” diye başladı. “İbrahim Efendi fakrü zaruret içinde olmasa kestirir mi sanırsın o ağaçları. Şimdiye kadar niçin kestirmemiş? İhtiyacı olmadığı için. Müsaadelerinizi rica ederiz. Biz de onu Konyada kıymetlendireceğiz. Vakit geçmesin. Yoksa kışın o kadar fazla kıymetlenmez keresteler. Biz de sırf İbrahim Ağanın hatırı için kıymetlendiriyoruz. Yoksa işimiz mi yok. Çok rica ederim bunun bir çaresini bulun.”</p>
				<p class="normal">Antalya Milletvekili de ricada bulundu.</p>
				<p class="normal">Lütfi Bey:</p>
				<p class="normal">“Bir keşfine gidelim de... Umum Müdürlüğe yazmalıyız. Eğer kesilmesine karar verirsek Umum Müdürlükten izin almalıyız. Başka türlüsü elimden gelmez.”</p>
				<p class="normal">İbrahim Efendi boynunu büktü:</p>
				<p class="normal">“Teşakkur ederim beğem,” dedi.</p>
				<p class="normal">Üçü birden çıktılar.</p>
				<p class="normal">“Size bunun aslını astarını söyleyim. Bütün işimiz gücümüz böyle şeylerle uğraşmak. Gece gündüz tapulu keşfine git. Bütün ormanlar tapulu gibi bir şey. Nereye elini uzatsan bir tapu çıkıyor. Bunların dedikleri yerin tapusu da dört beş yıl önce alınmıştır...”</p>
				<p class="normal">Bu tapular şöyle alınıyor: Tarla sahibi olduğunu iddia eden kişi mahkemeye başvurarak, filan hudutlar içindeki tarlayı otuz yıldan beri ekip biçtiğini, ondan önce de dedesinin ekip biçtiğini, tarlanın tapusunun kendisine verilmesini istiyor. Mahkeme keşfe gidip, bilirkişilere soruyor ve tarlanın tapusunu o kişiye veriyor. Ve tarla da içindeki ormanla birlikte o kimsenin oluyor. İşte bu yüzdendir ki köylülerle ormancılar arasında bir dava, bir geçimsizliktir başlıyor.</p>
				<p class="normal">Müdüre dedim ki:</p>
				<p class="normal">“O eski milletvekili bey boyuna ağaçları kıymetlendirmekten bahsediyordu. Paraya tahvilini mi söylüyordu? Yoksa ağaç üzerinde başka bir ameliye mi yapıyorlar.”</p>
				<p class="normal">Müdür:</p>
				<p class="normal">“Kıymetlendirmek demek, ağacı paraya tahvil etmek demektir. Satmanın kibarca söylenişi...”</p>
				<p class="normal">Müdüre dedim ki:</p>
				<p class="normal">“Ne gün gideceksiniz, ben de İbrahim Ağanın tarlasının keşfini görmek istiyorum.”</p>
				<p class="normal">Müdür:</p>
				<p class="normal">“Memnuniyetle,” dedi. “Gidelim.”</p>
				<p class="normal">Birkaç gün sonra Aksekideyiz. Öğleden sonra Aşağı Işıklar köyüne, tarlanın başına geldik. Akseki Kaymakamı, DP Genel Meclis azalarından biri de gelmişlerdi. Bilirkişiler hazırlanmıştı.</p>
				<p class="normal">Tarlanın içinde seksen kadar ağaç vardı. Bunlar kocaman kocaman, üzgün ağaçlar...</p>
				<p class="normal">Merak ettim:</p>
				<p class="normal">“Bu ağaçlar kıymetlenirse ne kadar para eder?”</p>
				<p class="normal">“En az yirmi bin lira,” dediler.</p>
				<p class="normal">İbrahim Efendinin hakkı varmış, ağlamakla.</p>
				<p class="normal">Tarla ekilmiş. Taşlı, kayalıklı bir tarla. Yedi sekiz dönümlük kadar görünüyor.</p>
				<p class="normal">Müdür bilirkişileri çağırdı. Dört kişiler. Üçünü ses duyulmayacak kadar uzağa gönderdi.</p>
				<p class="normal">Bir tanesine sormaya başladı. Bu bilirkişi bir ellilik var.</p>
				<p class="normal">“Bu tarla İbrahim Efendinin mi?”</p>
				<p class="normal">“Onun.”</p>
				<p class="normal">“Ne zamandan beri ekip biçer?”</p>
				<p class="normal">“Dedesinin dedesinden beri...”</p>
				<p class="normal">“Tapuyu ne zaman aldı?”</p>
				<p class="normal">“Dört beş yıl oluyor. O zaman da ben gene bilirkişiydim.”</p>
				<p class="normal">“Peki hudutları göster.”</p>
				<p class="normal">Bilirkişi hudutları göstermeye başladı:</p>
				<p class="normal">“Cenuben Mustafa Bozkurt, Fatma Köken tarlası, garben ve şimalen yol, şarken Hatice Değirmenci tarlası ile çevrili dört dönümlük arazi İbrahim Efendinindir.”</p>
				<p class="normal">Tarlanın kuzeydoğusunda büyücek bir kaya parçası uzanıyor. Kayalığın aralıklarında, arkasında beş on tane heybetli çam var.</p>
				<p class="normal">Müdür soruyor:</p>
				<p class="normal">“Hudut bir kayaya kadar mı, kayanın ötesine de geçer mi?”</p>
				<p class="normal">Bilirkişi:</p>
				<p class="normal">“Geçmez,” diyor.</p>
				<p class="normal">“Şu çamlar bu tarafta mı kalır, öte tarafta mı?”</p>
				<p class="normal">“Bu tarafta...”</p>
				<p class="normal">“Bu kayalar dededen mi kalma?”</p>
				<p class="normal">“Öyle.”</p>
				<p class="normal">“Bu kayalığı eker miydi dede?”</p>
				<p class="normal">“Ekerdi.”</p>
				<p class="normal">“Kayalık ekilir mi?”</p>
				<p class="normal">Susuyor.</p>
				<p class="normal">“Kayalığa tarla denir mi?”</p>
				<p class="normal">“Mademki hududu içinde, denir.”</p>
				<p class="normal">Bilirkişinin dördünü de dinliyoruz. Dördü de aynı minval üzere cevap veriyorlar.</p>
				<p class="normal">Bu arada da Orman Bölge Şefi gösterdikleri hudut içerisindeki tarlayı ölçüyor. Ölçtü bitirdi. Tarla yedi dönüm çıktı.</p>
				<p class="normal">Müdür:</p>
				<p class="normal">“Hudutlar içindeki tarla tam yedi dönüm. Sizin tapuda dört dönüm diyor metresi metresine... Bana dört dönümlük bir tarla gösterin.”</p>
				<p class="normal">Oradan gösteriyorlar olmuyor, oradan gösteriyorlar olmuyor. Nereden gösterseler, hududu nereye çekseler ağaçların bir kısmı hudut dışı kalıyor.</p>
				<p class="normal">Böylecene zabıt tutuldu. Biz de Antalyaya döndük. Acaba o ulu çam ağaçlarının katline ferman verildi mi?</p>
				</div>
<div class="calibre1" id="calibre_pb_42"/></body>
</html>