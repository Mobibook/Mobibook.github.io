<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Dağların Onmazları!..</p>
				<p class="normal">Bu dağlarda evleri bir arada, evleri toplu köylerden biri de Burmahan. Bu yanlarda kime sorsan: “Burmahan mı? Burmahan bu dağların en zengin köyü. Burmahan bağlık bahçelik.”</p>
				<p class="normal">Yağmur çiseliyor. Sabahtan beri bir yangın yerinde yürüyoruz. Dağlar, koyaklar kara kara. Yağmur vurunca da kara kara dağlar kömür gibi ışıldıyor.</p>
				<p class="normal">Vakit ikindin. Burmahana vardık varacağız. Bir tepeye çıktık. Burmahan göründü. Dağların kuyusunda. Zorlu bir sel gelse alimallah alır götürür. Burmahanın yanında bir top yeşil ağaç görünüyor. Üst üste. Geri yanı doruklara kadar soyulmuş. Çırılçıplak yamaçlarda tarlalar görünüyor. Yamaçlara kademe kademe, toprak taşınmasın diye, duvardan setler örmüşler. Bu Burmahan gerçekten yaman köy. Dedikleri kadar var. Gezdiğim hiçbir dağ köyünde böyle toprağı setle bağlayan köyle karşılaşmadım.</p>
				<p class="normal">Burmahana giren yol merdiven merdiven. Köyün orta yerinde meydanlık gibi küçük bir yer var. Bir dükkan. Dükkan, ağaçlardan çatılmış, bir hoş bir yapı. İşte meydana, dükkanın önüne, bir örtmenin altına köylüler birikmişler. Üşümüş kuşlar gibi boyunlarını içlerine çekmişler. Gözler kapalı gibi. Yirmi beş kadar varlar. Uyuşmuş kalmışlar. Selam verdim. Hani kuşlar bir şey, bir çıtırtı duyarlarsa tek gözlerini açar bakarlar ya, onun gibi, adeta tek gözlerini açtılar baktılar.</p>
				<p class="normal">“Babacık kim?” dedim. “Babacık?”</p>
				<p class="normal">Ha, bunların hepsi de ellerinde birer kirmen, kıl eğiriyorlardı. Dağ köylerinde ne kadar erkek gördümse kolunda bir top kıl, elinde bir kirmen, büküyor ha büküyor. Anadolunun başka yerlerinde erkekler ip eğirmezler. Bu iş kadın işidir.</p>
				<p class="normal">Kalabalıktan zayıf, küçücük bir adam ayrıldı. Elindeki ipi tükürüklüyor, eğiriyor. Tok bir sesle, gülerek:</p>
				<p class="normal">“Merhaba! Hoş geldin. Babacık benim.”</p>
				<p class="normal">Yağmur hışım gibi iniyor. Bereket benim muşambaya. Muşambadan sel akıyor. Elimden tutup örtmenin altına götürdü. Bir de sandalya getirdiler. Sandalya da bir tuhaf. Bir ağaç gövdesini kesmişler, bir yanından üç ayak çıkarmışlar. Kesitinin üstü oturacak yer.</p>
				<p class="normal">Hepsinin ayağı çarıklı. Üstlerinde bir tek fabrika dokuması bez bulamazsın. Hepsi kendi dokumaları. Şalvarla kıl karışığı yün. Şayak gibi bir şey.</p>
				<p class="normal">Evlerin üstü tahtadan. Evlerin duvarları biribiri üstüne harçsız yığılmış taşlardan yapılmış.</p>
				<p class="normal">Adamlar doğruluyorlar. Canlanır gibi bir halleri var. Çoğu kocaman sakallı. Otuz yaşındakiler bile. Ellisinde gösteriyor ama, Babacıkta sakal yok.</p>
				<p class="normal">“Gazeteciyim,” diyorum, “halinizi hatırınızı sormaya geldim. Derdinizi çabanızı...”</p>
				<p class="normal">Birkaçı birden:</p>
				<p class="normal">“Şu gazatacı da neyimiş, onu bir eyice anlat da ondan sonra konuşalım.”</p>
				<p class="normal">Babacık bana fırsat vermiyor. Alıyor sözü, bir on beş dakika gazeteyi, gazeteciliği anlatıyor.</p>
				<p class="normal">Öyle bir anlattı ki, tövbeler olsun ben bunun yarısı kadar gazetenin ne olduğunu anlatamazdım.</p>
				<p class="normal">Hepsinde bir telaş, sevince benzer bir hal... Fiskoslar.</p>
				<p class="normal">“Abdış Ağa nerde? Gelsin Abdış Ağa, valiye söylediğini efendi kardaşa da söylesin. Söylesin de nam versin dünyaya. Bir söylesin Abdış Ağa. Görsünler dünya kaç bucakmış. Bizim halimiz neyimiş.”</p>
				<p class="normal">Burmahanın yolu sarp kayalık. Yol değil, yol gibi, yol diye kayalıklardan yürüyorsun. Yani yol niyetine.</p>
				<p class="normal">Birkaç koldan adamlar gitti Abdış Ağayı çağırmaya. “Hele bir gelsin Abdış Ağa... Hele bir gelsin de deyiversin sana halimizi. Hele bir gelsin de sana deyiversin valiye dediğini... Parmağın ağzında kalsın.”</p>
				<p class="normal">“Abdış Ağa ne dedi valiye?”</p>
				<p class="normal">“Biz diyemeyiz onun gibi. O eyi der.”</p>
				<p class="normal">“Peki ne dedi?”</p>
				<p class="normal">“Kendi gelsin desin. O başka.”</p>
				<p class="normal">Merak aldı. Abdış Ağa valiye ne der? Benim merakımı sezenler hain hain gülümsüyorlar.</p>
				<p class="normal">Konuşuk da kesildi. Kimse ağzını açıp da bir lafa varmıyor. Gene herkes başını içine çekti. Kirmenini çevirmeye başladı.</p>
				<p class="normal">Dayanamadım:</p>
				<p class="normal">“Abdış Ağa gelinceye kadar, süt dökmüş gibi böyle kımıldamadan mı oturacağız.”</p>
				<p class="normal">“Şimdi gelir,” dediler, gene sustular. Vay anasını!</p>
				<p class="normal">Çınar ağacından yağmur suları dökülüyor. Günbatıdaki kel dağın başı kara bulutlu. Şimşekler veriştiriyor.</p>
				<p class="normal">“Köyde okul var mı?”</p>
				<p class="normal">“Yok.”</p>
				<p class="normal">“Kaç okuryazar var?”</p>
				<p class="normal">“Altı.”</p>
				<p class="normal">“Bunlar nerede bellemişler okuryazarlığı?”</p>
				<p class="normal">“Askercilikte.”</p>
				<p class="normal">“Köy kaç evlik?”</p>
				<p class="normal">“Kırk.”</p>
				<p class="normal">Biz böyle konuşurken karşıdan, iyice ıslanmış, yumulmuş bir ihtiyar çıktı öteden. Ardından birkaç delikanlı. İhtiyarın sakalı uzun, sakalı ak. Ayakları yalın. Sırtında yırtık bir gömlek. Şayak şalvarından bir iplik çeksen bin yamalık dökülür..</p>
				<p class="normal">Geldi karşıma dikildi:</p>
				<p class="normal">“Hay yiğen hoş geldin, sefalar getirdin,” dedi. Uzun, ak sakalı titriyordu. Sakalından sarı sular sızıyordu.</p>
				<p class="normal">“Hay yiğen, Abdış dedikleri benim. Valiye ne dedim onu soruyormuşsun öyle mi?”</p>
				<p class="normal">“Öyle.”</p>
				<p class="normal">İri gövdeli bir çınar gibi karşımda dikelmiş ihtiyarın gözlerinden kara bir keder bulutu geçti. Yaşardı gibi.</p>
				<p class="normal">“Sen gazete yazarmışsın. Kim olursan ol. Ben sözümü esirgemem. Söz bir Allah bir. Korka korka, derdimizi saklaya saklaya bu hale geldik. Ben korkmam. Elli beş yaşındayım.”</p>
				<p class="normal">Köylüler:</p>
				<p class="normal">“Abdış Ağa sözünü esirgemez,” dediler.</p>
				<p class="normal">Abdış Ağa:</p>
				<p class="normal">“Dedim ki valiye, Vali Paşa dedim, ben tam elli beş yaşındayım. Belki de altmış... Sen say elli beş... Demek ki bu dünyada elli beş yıldır sürtüyoruz. Ben bu elli beş yılın yalınız yalınız beş yılını yaşadım. Gerisi... Gerisini ömürden sayarsam cehennemlik olurum. Elli beş yıllık ömürde beş yıl! Gerisini ömürden sayarsam gözlerim kör olur. İşte Vali Paşa halimiz dirliğimiz bu. Elli beş yılın ellisinde yalınayak gezdim. Ekmeksiz, tarlasız, yataksız gezdim. Elli beş yılın ellisinde tarla çıkarmak için süründüm. Mahkeme mahkeme süründüm. Bütün dağ köyleri de bizim köy gibi. Bütün dağ köylüleri de benim gibi. Sorsana Vali Paşam dedim, sorsana bana. Sordu Vali Paşa. Bu elli beş yılın beşini nerede geçirdin? dedi. Vali Paşa, dedim, işte Vali Paşam iş burada.”</p>
				<p class="normal">Gözleri bir top sevinçten ibaretti. Gençleşip çocuk gibi olmuştu karşımda Abdış Ağa... Bu beş yılı birden söylemiyordu. Sindire sindire söylüyordu.</p>
				<p class="normal">“Bu beş yılı nerede mi yaşadım? İkisini askercilikte, üçünü de İzmir mahpushanesinde Vali Paşam. Ya Vali Paşam, ikisi askercilikte, üçü de İzmir mahpushanesinde. Duydun mu Vali Paşam?”</p>
				<p class="normal">Durdu, bir adım daha yanaştı yanıma:</p>
				<p class="normal">“Şimdi gelelim sana efendi kardaşım. Buralara kadar şimdiye dek senin gibi ayağı pantolonlu kimsecik gelmedi. Senin de ya çok iyi bir tarafın var, ya da büyük bir çıkarın var.”</p>
				<p class="normal">“Neye sayarsan say Abdış Ağa.”</p>
				<p class="normal">“Ben beş yıl yaşadım...”</p>
				<p class="normal">Elini yanımızdaki köylülerin üstüne doğru uzattı:</p>
				<p class="normal">“Gene ben beş, elli beş yıllık ömürde beş yıl yaşadım. Bu fıkaralar hiç yaşamadılar. Bunlar ağaç gibiler. Şu çınar ağacı nasıl yaşıyorsa... Yok yok, çınar ağacı gene yaşıyor. Karışanı yok, görüşeni yok. Rezilliği, açlığı, sefilliği yok. Ben gene beş yıl, beş yıl yaşadım.”</p>
				<p class="normal">Sustu. Susar susmaz da arkasını döndü. Bir adım attı. Sonra geriye döndü.</p>
				<p class="normal">“Burası ormanlık. Burası yayla savı bir yer değil mi? Ha burada bir sıtma olur, amanallah... Sıtma Savaş da burasını sıtmalık bölge dışı sayar, bakmaz. Bunu da unutma.”</p>
				<p class="normal">Çabuk çabuk yağmura yürüdü. Kayboldu.</p>
				<p class="normal">Yağmur siyim siyim... Kara bir çul gibi örtmüş Burmahanın üstünü.</p>
				</div>
<div class="calibre1" id="calibre_pb_33"/></body>
</html>