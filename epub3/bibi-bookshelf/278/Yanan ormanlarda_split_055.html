<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Şehre Küstü Mahallesinin Üç Hikayesi</p>
				<p class="normal">Rivayet çeşit çeşit. Her kime sorduysam, hikayeyi başka başka anlattı.</p>
				<p class="normal">Gaziantebe çok gelip gittim. Okul arkadaşlarım var. Severim Antebi. Köşe bucak bilirim Antebi. Ya da bilirim sanırdım. Bu sefer öğrendim ki, Antebi öyle köşe bucak bilmiyormuşum. Küçücük, ama ilgi çeken olaylar vardır dünyada. Uzun zaman görmeyiz onları. Görünce de şimdiye dek niçin görmediğimize şaşarız. Halbuki burnumuzun dibindeymiş.</p>
				<p class="normal">Neden sonra keşfettiğimize bakmadan seviniriz, içimiz içimize sığmaz.</p>
				<p class="normal">“Şu kalkan otobüs seni doğru oraya götürürdü. Kaçırdın. Ama bekle. Gene gelir,” dedi biri. “Ne için gideceksin Şehre Küstüye?”</p>
				<p class="normal">“Dedik ya,” dedim. “Adını merak ettim. Neden Şehre Küstü koymuşlar oranın adını? Bir sebebi olacak.”</p>
				<p class="normal">“Eskiden kalmıştır. Atadan dededen beri Şehre Küstü derler oraya.”</p>
				<p class="normal">“Hiçbir hikayesi, efsanesi yok mu buranın?”</p>
				<p class="normal">“Eskiden kalmıştır.”</p>
				<p class="normal">Otobüsü bekledim. Şehre Küstüye gidip mutlak görmeliyim. Ne mene bir yerdir orada dolaşmalıyım. Niçin Şehre Küstü demişler oraya, yaşlılardan öğrenmeliyim.</p>
				<p class="normal">Bir gün Gaziantebin, o canım kilimlerle, nakışlı çuvallar, renkleri uçuşan kolanlar, şal kuşaklarla dolu çarşısında duruyordum. Bu renk, nakış dünyasına dalmış gitmiştim. Bir otobüs geldi, ayıktım. Otobüs Gaziantep Belediyesinin şehir içi otobüslerinden. Az ilerimdeki durakta durdu. Gözüm alnındaki yazıya gitti. Alnında “Kavaklık-Şehre Küstü” yazıyordu. Ne bu Şehre Küstü? Köy mü, mahalle mi? Ne bu? Yanımdaki dükkana girdim. Merakımı anlattım. Şehre Küstünün bir mahalle olduğunu söylediler.</p>
				<p class="normal">Otobüs, neyse, öğleye doğru geldi. Bindik. Dar sokaklardan, caddelerden geçerek vardık Şehre Küstüye. Bütün evleri kesme taşlardan yapılmış toprak dam. Duvarlar sarımtırak, damlar kar beyaz. Sokak köşelerinde çeşmeler... Çeşmelerin başında peçeli peçesiz, çarşaflı çarşafsız, ayakları çıplak, başörtüsüz kızlar... Kız çocukları. Sonra Şehre Küstünün sokak aralarında gayet güzel giyinmiş, saçları kısa kesilmiş kadınlar da var. Sıcak. Sokaklarda, Şehre Küstünün küçük meydanında, beş altı ayağı çıplak çocuk oynuyor. Kan tere batmışlar. Bacaklarını gün yakmış. Yüzleri esmer. Yüzlerinde pare pare gün yanığı. Çocuklardan birini çağırdım.</p>
				<p class="normal">“Bana kahveyi göstersene arkadaş,” dedim.</p>
				<p class="normal">“Gösteririm,” dedi.</p>
				<p class="normal">Önüme düştü.</p>
				<p class="normal">Çocuktan al haberi derler.</p>
				<p class="normal">“Aslan arkadaş buraya neden Şehre Küstü demişler? Siz şehre mi küstünüz?” diye sordum.</p>
				<p class="normal">“Biz , küsmedik.”</p>
				<p class="normal">“Ya kim küsmüş?”</p>
				<p class="normal">“Bu mahallenin dedesi küsmüş.”</p>
				<p class="normal">“Neden küsmüş?”</p>
				<p class="normal">“Yok. Küsmüş işte. Nenem küsmüş der.”</p>
				<p class="normal">“Canım bir sebebi var bunun, elbette arkadaş.”</p>
				<p class="normal">Durdu düşündü. Parmağını ağzına soktu düşündü. Bir gözünü yumdu. Alnını kırıştırdı. Dudaklarını kemirdi. Sümüğünü çekti. Uzun uzun bana baktı.</p>
				<p class="normal">“Söyle,” diye atıldım.</p>
				<p class="normal">Gülümsedi. Durdu bekledi. Sonra birden:</p>
				<p class="normal">“Yirmi beş kuruş verirsen...” dedi.</p>
				<p class="normal">“Veririm,” dedim.</p>
				<p class="normal">Elini açtı.</p>
				<p class="normal">“Hadi ver.”</p>
				<p class="normal">Avucuna bir yirmi beşlik koydum. Şaşırdı.</p>
				<p class="normal">“Şey...” dedi... “Nenem derdi ki... O Antepte, kalenin orada, dabakçıların yanında, bir dev varmış... Şey... şey... O dev kalenin padişahının kızını istemiş... Padişah korkmuş. Nenem öyle derdi işte. Korkunca da padişah, bu devi öldüren kızımı alsın, demiş. Nenem derdi ki, bir kelce oğlan varmış... Armut çöpü boyunlu bir kel oğlan... Ya, işte bir kel oğlan... O dev var ya, gözlerinden ateş saçarmış. Gözlerindeki ışıktan gece, gündüz gibi olurmuş. Ya işte o kel oğlan, ben onu öldürürüm demiş, padişah kızını verirse... Padişah veririm demiş... O da çekmiş kılıcını öldürmüş. Sonra padişah kızını vermemiş ona...” </p>
				<p class="normal">Durdu. Gene düşündü. Bana baktı. Alnı kırıştı </p>
				<p class="normal">“Sonra da gelmiş buraya kel oğlan, küsmüş şehre. Bir ev kurmuş. Burası böyle olmuş.”</p>
				<p class="normal">Sözünü bitirir bitirmez arkasını dönüp kaçtı. Bir sokakta kayboldu gitti. Kaçarken gözlerinde bir yalan utancının şimşeğini gördüm.</p>
				<p class="normal">Kahveyi buldum. On kadar adam oturmuş, sohbet ediyorlardı. Selam verdim. Yer gösterdiler. Hal hatır sordular. Oradan buradan konuştuk. Ne için geldiğimi öğrenince güldüler.</p>
				<p class="normal">“Eskiden kalmadır,” dediler.</p>
				<p class="normal">Sonra türlü hikayeler söylediler. Bir tanesi şu:</p>
				<p class="normal">“Doğru bir adam varmış. Hiç yalan söylemezmiş. Yanında babası adam kesse, sorduklarında söylermiş... Bunun doğruluğundan herkes rahatsız olurmuş. Ne görse, ne duysa olduğu gibi söylermiş. Bu yüzden biribiriyle kötü olanlar çok olmuş. Bu yüzden adam şehirden, şehir de adamdan usanmış. Doğru olan adam başını almış buraya gelmiş. Burada ev kurmuş. Onu sevenler de... Doğruyu kim sevmez, namussuzlardan gayrı! Onu sevenler de gelmişler yanına ev tutmuşlar. Burası olmuş Şehre Küsmüşler mahallesi.” </p>
				<p class="normal">Sonra Antepte bizim Kahramanın babası Şehre Küstüye ait bir hikaye söyledi. Belki de doğrusu budur. En akla yakını budur.</p>
				<p class="normal">“O zamanlar şehir kalenin içindeymiş. Kalenin çok zalim bir beyi varmış. Zalim mi zalim. Önüne geleni asar, önüne geleni kesermiş. Halktan son meteliğine kadar vergi toplarmış. Son yiyeceklerine kadar ellerinden alırmış. Beyin de üç oğlu varmış. İkisi babaları gibiymiş. En küçüğü aksineymiş. Bu kadar zulme dayanamamış. Önce gitmiş babasına, halka zulmetmemesi için yalvarmış. Baba terslemiş onu. O, durmamış, yıllar yılı yalvarmış. Baba onu zindana atmış. Epey yattıktan sonra çıkarmış. Çocuk babasına çok içerliyormuş. Bunun üstüne ona yalvarmayı kesmiş. Halkla anlaşmaya bakmış. Geceleri ev ev dolaşır, babası aleyhine isyan hazırlamak için onları yola getirmeye çalışırmış. Halk korkusundan ona yanaşamazmış. Bu beyin bir hilesi, derler, korkarlarmış. Gene yanına epey arkadaş bulup babasına isyan bayrağını açmış. İçlerinden birinin ihaneti yüzünden galip gelecekken mağlup olmuşlar. Oğlan adamlarıyla kaçmış, eşkıya olmuş. Yıllarca dağlarda eşkıya gezmiş. Babası ölmüş, yerine büyük kardeşi geçmiş. Bunu da meşakkat, eşkıyalık ihtiyarlatmış. Kardeşi de affetmiş. Ama o kaleye bir daha gitmemiş. Gitse gene zulüm görecek. Adamlarıyla buraya yerleşmiş. Burada bir şehir kurmuş. Adına Şehre Küstü demişler. Rivayet ederler ki, sonunda Şehre Küstülüler, kaleyi zapt etmişler, adil bir idare kurmuşlar.”</p>
				<p class="normal">Kaç hikayesi varsa Şehre Küstünün, hepsi iyi. Hepsi iyilik üstüne. Tatlı bir küsme bu.</p>
				<p class="sag">Ağustos 1955</p>
				</div>
</body>
</html>