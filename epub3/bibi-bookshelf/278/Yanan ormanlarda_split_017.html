<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Yanan ormanlarda</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="ortabaslik1">Mağaralar İçinde Kurulan Köy</p>
				<p class="normal">Gene gün doğmadan uyandık. Kadının ne zaman uyandığı belli değildi. Gözümü açtığımda başucumda boynu bükük öylecene durduğunu gördüm. Kirli, yırtık elbisesi üstünden dökülecek gibiydi. Çocuklar da çırılçıplak etrafımı almışlardı. Çocuklar, ana, ben, Abdülhalim hepimiz hayret içindeydik. Onlar bana hayretle, ben onlara hayretle bakıyordum. Kadın, biz uyanıp giyinince, ocağın üstünde kaynayan isli tencereyi indirdi. Toprak bir tabağa çorbayı doldurup önümüze sürdü. Sonra tencereyi olduğu gibi bekleşen çocukların önüne sürdü. Çocukların ellerinde sapları uzun, kararmış iki tane kaşık vardı. Kaşıklarla, nöbetleşe, şapır şupur çorbayı içmeye başladılar. Ben de önümdeki kepçe gibi kaşığı alıp yanaştım.</p>
				<p class="normal">Abdülhalim bana bakıp bakıp gülüyordu. Ben de ona bakıp güldüm. Ama bu gülüşten hiçbir şey anlamıyordum. Abdülhalim niçin gülüyordu acaba?</p>
				<p class="normal">Bu ara:</p>
				<p class="normal">“Bey,” dedi, “söz aramızda, bana şu gazetecilik nedir anlatsana, orada ses çıkarmadım. Ama buna bir türlü aklım ermiyor. Sen söylüyorsun söylüyorsun, ben anlamıyorum.”</p>
				<p class="normal">Ne yapmalıydım? Gazetenin ne olduğunu dilimin döndüğü kadar Abdülhalime anlattım. Olmadı. En sonunda:</p>
				<p class="normal">“Abdülhalim,” dedim, “sana İstanbula gidince size dair yazı yazdığım gazeteleri gönderirim. Kasabada okutturur, o zaman hem gazete görür, hem de gazetenin ne olduğunu anlarsın.”</p>
				<p class="normal">Halim bir sevindi ki...</p>
				<p class="normal">“Beyim,” dedi, “gazete fermanına yaz ki, mağaralarda doğma büyüme Halim, otuz beş yaşındadır, anasından doğduğundan beri sırtına gömlek giymemiştir. Don giymemiştir. Yaz fermanına okusun şehirliler.”</p>
				<p class="normal">Dedim ki:</p>
				<p class="normal">“Halim kardaş, baban da mı mağarada doğmuş büyümüş?”</p>
				<p class="normal">“Babamın babası, sülalemin sülalesi, hep mağarada doğmuş, mağarada ölmüşler. Benim anam ev nedir görmemişti. Köy evlerini bile görmemişti. O zaman kimse askere de gitmezdi. Onun için kimse dünyayı görmezdi. Ben askerden döndükten sonra anama gördüğüm evleri anlattım. Apartımanlarını anlattım İskenderunun... Şehirleri anlattım, ağzı açık kaldı. Bana diyordu ki: Yavrum Halim! Ne yap yap, o evleri bana göster. Derdi günü bir ev görmekti. Kasabaya götüreyim de göstereyim derken, o yıl öldü. Fıkara anacığımın içinde kaldı ev hasreti. Keşki görseydi. Bir ev görmeden öldü.”</p>
				<p class="normal">Sonra Halim lafını birdenbire kesiverdi. O hızla ayağa kalktı:</p>
				<p class="normal">“Kalk,” dedi, “kalk bey, sıcakta, bu kayaların sıcağında yürüyemeyiz mağaralara kadar. Bir gün doğarsa görürüz günümüzü. Bir yere vurur adamı, bir daha yerinden kalkamazsın.”</p>
				<p class="normal">O önde, ben arkada, koşarcasına yürümeye başladık. Buralara atla gidilemeyeceği için kılavuz Memedi yattığı evde bırakmıştım. Mağaralara gittiğimizi duyunca, o da arkamızdan herhalde gelirdi.</p>
				<p class="normal">Korkunç, mor, kaypak taşlı, yekpare kayadan kocaman bir dağ. Dağın üç tepesi var. Bu tepelerin üstü düzlük. Birinde bir kale döküntüsü var: Kefro kalesi... Son devirlere kadar bu kalede derebeyler hüküm yürütürlermiş. Kalenin mağaralarında oturanların bir kısmı bu kalede oturan beylerin torunları. Şimdi bunlara da bey diyorlar. Bey, ama, ne bey!..</p>
				<p class="normal">Daha dağa gelmeden, gün doğmasın mı... Gün kıpkırmızı bir alev tekeri halinde, öylesine donuk bir ateş ki gözü bile kamaştırmıyor. Birdenbire bir alevdir sardı her yanımızı. Biraz yürüyünce kan ter içinde kaldık. Halim zaten gömleksiz. Belki yüz yamalıklı ceketini de çıkardı. Etinde kara kara lekeler ve kir... Kir tende donup kalmış. İkinci bir deri gibi.</p>
				<p class="normal">Canım burnumdan çıkarak:</p>
				<p class="normal">“Oturalım,” dedim.</p>
				<p class="normal">Oturduk.</p>
				<p class="normal">Arkadan gün vurup üstümüzdeki sivri kayanın gölgesini upuzun önümüze, kayalara seriyordu. İnceden de bir yel esmeye başladı. Kayaların arkasında birkaç kopkoyu, yeşil, bodur ağaç gözüküyordu.</p>
				<p class="normal">Biz oturur oturmaz bir baktık ki, Şeyh Hüsameddin de yanımızda. Şeyh Hüsameddinle dün tanışmıştık. Hoşsohbet bir adam, iyi de Türkçe biliyor.</p>
				<p class="normal">“Sen nereye Şeyh Hüsameddin?” dedim.</p>
				<p class="normal">“Beyim,” dedi, “ben de sana mağaramı gezdireceğim. Ben bir yıllık mağara adamıyım. Geçen kış benim Düderiya köyündeki evim yıkıldı. Kaldık çoluk çocuk meydanda. Ev yok, bark yok. Aldım yatağı yorganı mağaralara... Ver elini mağaralar. Kötü kişinin kapısından iyidir. Girdim bir mağaranın içine. Karı, çocuklar korkarlar. Biz mağarada nasıl otururuz, diye sızlanırlar. Benim mağara, mağaraların en iyisidir. Öteki mağaralardan çok yüksektedir. Dağın doruğuna doğru, kartal yuvalarının içindedir. Bir merdiven yaptım, oradan iner çıkarız. Çocuklar ilkin bir ay uyuyamadılar. Sonra gül gibi alıştılar. Mağarayı süslemeye başladılar. O süsleri göstereceğim sana... Benim mağara ötekilerin mağarasına da benzemez. Kapısı vardır. Bir de ufak penceresi vardır. Neyse, görürsün...”</p>
				<p class="normal">Bu Şeyh Hüsameddin, Düderiya köyündeki büyük şeyhin akrabası olduğu için şeyhle beraber Batı Anadoluya sürülmüş. Sürgünlükten kurtulunca da doğru köye gelmiş. Geldiğine bin pişman. Batıyı anlata anlata bitiremiyor. Mağaradakilere treni anlatmış, gülmüşler. Arabayı anlatmış, gülmüşler. Hele otomobili anlatınca onu deli yerine koymuşlar.</p>
				<p class="normal">Diyor ki:</p>
				<p class="normal">“Mağara köyünde bana acayip bir sihirbaz, bir kaçık, tuhaf adam gibi bakıyorlar...”</p>
				<p class="normal">Şeyh Hüsameddin bunu böyle söylüyor, sonra da ağız dolusu gülüyor.</p>
				<p class="normal">Halim gene komutayı ele aldı:</p>
				<p class="normal">“Haydi kalkın! Şimdi sıcağın en belalısı başlar. Bir adım atamazsınız.”</p>
				<p class="normal">Ben:</p>
				<p class="normal">“Biraz daha bekleyelim Halim,” dedim. “Bu kayaları nasıl çıkarım yoksa?”</p>
				<p class="normal">Dizlerimde bir kırıklık, ayaklarımda bir acı, öldürüyor. İçimden ağlamak, oturup şu mağaraların kayalarına, hüngür hüngür ağlamak geçiyor.</p>
				<p class="normal">Halim:</p>
				<p class="normal">“Bugün de benim mağarada misafirsin, ama korkmayacaksın. Yatacaksın mağarada,” dedi.</p>
				<p class="normal">“Korkmam,” dedim. Tekrar davrandık.</p>
				<p class="normal">Sarı sıcağın altında yürüdük babam yürüdük. Kayalar ayaklarımı dağladı. Yere basamıyordum.</p>
				<p class="normal">Her neyse, yarı baygın bir halde, büyük bir uçurumun başına gelebildik. Aşağısı dağların ortasında büyük bir kuyu gibi. Dört bir yan yekpare korkunç kayalarla çevrili... Kayadan kayaya bir ateş yalımı... Orta yerde, derinde, beş altı tane yalnız kavak ağacı...</p>
				<p class="normal">Halim:</p>
				<p class="normal">“Benim mağara aşağımızdadır, inelim,” dedi.</p>
				<p class="normal">Ama nasıl inelim? Bir keçiyolu bulduk. Halim keçi gibi sekmeye başladı. Ben ne yapayım ya? Ben de tutuna sürüne inmeye başladım. Pantolonumun dizleri yırtıldı. Dizlerim sıyrıldı. Neyse, kazasız belasız denirse buna, kazasız belasız indik.</p>
				<p class="normal">Gözlerime inanamadım. Kafamda tasarladığım, köylülerin anlattıkları mağara hiç buna benzemiyordu.</p>
				</div>
<div class="calibre1" id="calibre_pb_19"/></body>
</html>