<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Firavun'un emri vermesinden beş hafta</span> sonra Memnon Sarayının inşasına başladım. Hanımım da kral da planlarımın beklentilerinin çok üstünde olduğunu ve bunun ülkenin en güzel binası olacağına inandıklarını söylediler.</p>

  <p class="block3">İşin başladığı ilk gün kuzeydeki düzmece firavunun filoları arasından rüşvet vererek kaçan bir gemi bana Biblos'tan sedir ağacı getirmişti. Eski bir dostum olan kaptanın bana çok ilginç haberleri vardı.</p>

  <p class="block3">Lord İntef, Gazze kentinde görülmüştü. Büyük bir muhafız grubuyla birlikte doğuya doğru gittiği söylenmekteydi. Sina çölünü geçmeyi başarmış olmalıydı ya da onu Nil'in ağzına, oradan da büyük denizin kıyısı boyunca götürecek bir gemi bulmuştu.</p>

  <p class="block3">Kaptanda o zaman önemsiz görünen başka haberler de vardı; ancak bunlar Mısır'ın da, nehir boyunca yaşayan herkesin de kaderini ilerde değiştirecek şeylerdi. Suriye'nin doğusundaki bilinmeyen ülkelerden birinde yeni ve savaşçı bir aşiret ortaya çıkmıştı. Bu insanların o güne kadar bilinmedik bir savaş yöntemi geliştirdiklerinden başka haklarında fazla bir şey bilinmiyordu. Çok büyük mesafeleri çok kısa zamanda aşıyorlardı ve hiçbir ordu karşılarında tutunamıyordu.</p>

  <p class="block3">Mısır'ımızı ezip geçecek yeni düşmanlar hakkında söylentiler hiç eksik olmazdı. Bunun gibi en az elli söylenti duymuştum ve buna da diğerlerinden fazla bir önem vermedim. Ancak kaptan genellikle inanılır bir kaynak olduğundan ilk gördüğümde hikâyeyi Tanus'a anlattım.</p>

  <p class="block3">“Bu esrarengiz düşman karşısında kimse tutunamıyormuş, ha?” diyerek gülümsedi Tanus. "Onları benim aslanlarımın karşısında görmek isterdim, o zaman yenilmezin ne demek olduğunu anlarlardı. Rüzgâr gibi gelen bu güçlü savaşçıların adları neymiş demiştin?"</p>

  <p class="block3">“Kendilerine Çoban Krallar diyorlarmış. Hiksos. Bunun dünyamız için ne demek olduğunu bilmiş olsaydım bu adı o kadar kolaylıkla söyleyemezdim herhalde.”</p>

  <p class="block3">“Çobanlar ha? Eh, benim adamlarımın gütmesi kolay bir sürü olmadığını öğreneceklerdir o halde.” Tanus, Lord İntef hakkındaki haberimle daha çok ilgilenmişti. Onun gerçekten nerelerde olduğunu bilsek tutuklamak için bir birlik gönderirdim. Bir zamanlar ailemin olan bu topraklarda yürürken babamın ruhunu hep yanıbaşımda hissediyorum. İntikamını alana kadar asla rahat etmeyeceğinden eminim."</p>

  <p class="block3">“Keşke söylendiği kadar kolay olsaydı,” dedim. "İntef bir çöl tilkisi kadar kurnazdır. Onu bir daha Mısır'da göreceğimizi hiç sanmam." Ben bunları söylerken karanlığın tanrıları kıs kıs gülüyorlardı herhalde.</p>

  <p class="softbreak">&nbsp;</p>
</body>
</html>
