<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Elefantin adasına varınca rahat bir</span> soluk aldık. Arabalar günlerdir görünmediği için filoda ve kentte yeni bir iyimserlik başlamıştı. İnsanlar güneye kaçıştan vazgeçip burada şelale altında istilacıya karşı koyacak yeni bir ordu kurmaktan söz etmeye başlamışlardı.</p>

  <p class="block3">Hanımımın böylesine verimsiz bir toprakta kök salan bu görev ruhuna kanmasına asla izin vermedim. Ona falda doğru yolun bize Nil’i gösterildiğini ve kaderimizin hâlâ güneyde olduğunu anlattım. Bu arada aralık vermeden yolculuk hazırlıklarını sürdürüyordum. Artık Hiksoslardan kaçmaktan çok bu serüvenin büyüsüne girdiğimi itiraf etmeliyim.</p>

  <p class="block3">Şelalelerin öte yanında ne olduğunu görmek istiyordum; tersanen bütün gün çalıştıktan sonra saray kütüphanesinde geç saatlere kadar oturup bizden önce bilinmeyene adım atmış olan insanların hikâyelerini okuyordum.</p>

  <p class="block3">Bunlar nehrin sonu olmadığını, dünyanın ucuna kadar uzandığım yazıyorlardı. Birinci şelaleden sonra hiçbir insan ya da geminin aşamayacağı daha büyük bir şelale varmış ve ikisi arasındaki yol bir yıl sürüyormuş.</p>

  <p class="block3">Orayı görmek istiyordum. Hayatımda en çok görmek istediğim şey, canımız olan bu büyük nehrin başladığı yerdi.</p>

  <p class="block3">Geceleri papirüsler önünde başım önüme düştüğünde rüyamda yine dağın tepesinde büyük rahminden ikiz suların fışkırdığı tanrıçayı gördüm. Çok az uyumuş olmama karşın şafakla birlikte taptaze ve heyecan içinde uyandım ve yol hazırlıklarına devam için tersaneye koştum.</p>

  <p class="block3">Gemilerimiz için halatların burada yapılıyor olması benim için büyük bir şanstı. Böylece içlerinden en iyilerini seçme olanağına sahiptim. Bunlardan kimi parmağım kadar ince, kimi de bacağım kadar kalındı. Ambarlarda boş olan her yeri tıkabasa halatla doldurdum. Şelalelere geldiğimizde onlara ne kadar çok ihtiyacımız olduğunu çok iyi biliyordum.</p>

  <p class="block3">Elefantin adasında içimizdeki zayıf yüreklilerin ortaya çıkmasına şaşmamak gerekirdi. Teb'den kaçışın sıkıntıları bu insanlara Hiksosların merhametinin, kavurucu güney çöllerine yapılacak bu yolculukta onları bekleyen daha vahşi insan ve hayvanlara tercih edilebileceği inancını yerleştiriyordu.</p>

  <p class="block3">Tanus yurttaşlardan binlercesinin gemilerden kaçmak istediklerim öğrenince öfkeden küplere bindi. "Lanet olası hainler!" diye gürledi "Ben onlara yapacağımı bilirim." Ve asker zoruyla onları gemilere bindirmekten söz etti.</p>

  <p class="block3">İlk başlarda hanımım da kendisini destekliyordu. Ancak onun projeleri çok başkaydı. O sadece tebaasının refahını ve onları Hiksos terörüne teslim etmeyeceğine dair verdiği sözü düşünüyordu.</p>

  <p class="block3">Onları gönülsüz yolculardan kurtulmakla daha iyi olacağımıza inandırana kadar bir gece sabaha kadar uğraştım. Sonunda Kraliçe Lostris ferman yayınlayarak isteyenlerin Elefantin adasında kalabileceklerini duyurdu. Bu duyurusu kentin bütün sokaklarında ve gemilerimizin yattığı rıhtımda okundu.</p>

  <p class="block3">"Ben, Mısır Naibi ve iki krallığın çifte tacının mirasçısı Prens Memnon'un annesi olan Kraliçe Lostris ülkemin halkına şu sözü veriyorum.</p>

  <p class="block3">Tanrılar önünde bir yemin ediyor ve kendilerine buna tanıklık etmeye çağırıyorum. Size yemin ederim ki, prens erginlik yaşına eriştiğinde onunla birlikte Elefantin adası kentine dönüp kendisini Mısır tahtına çıkararak başına çifte tacı yerleştireceğim ve o da düşmanı buradan atarak sizi yaşamının sonuna kadar adalet ve merhametle yönetecektir.</p>

  <p class="block3">Ben Mısır Naibi, Kraliçe Lostris böyle konuştum."</p>

  <p class="block3">Bu ferman sıradan insanların hanımımla prense duydukları sevgi ve bağlılığı kat kat arttırmıştı. Tarihimizde onun kadar sevilip sayılan başka bir hükümdar olduğunu hiç sanmam.</p>

  <p class="block3">Bizimle şelalelerin ötesine geleceklerin listeleri çıkarıldığında bunların arasında sadakat ve becerilerine çok değer verdiğimiz kişilerin bulunduğunu görünce hiç şaşmadım. Elefantin adasında kalanlar orada kalmalarına memnun olduğumuz kişilerdi ve rahiplerin çoğu da onların arasındaydı.</p>

  <p class="block3">Ancak, zaman bize orada kalanların da bizim için çok değerli olacaklarını gösterecekti. Uzun göç yıllarında onlar halkın yüreğindeki alevi hep canlı tutacaklardı.</p>

  <p class="block3">Böylece o uzun ve acı Hiksos işgali yıllarında prensin bir gün döneceği efsanesi iki krallık içinde iyice yayıldı. Sonunda birinci şelaleden büyük Delta'ya ve Nil'in yedi ağzına kadar tüm Mısır halkı onun döneceğine inandı ve o günün gelmesi için dua etti.</p>

  <p class="softbreak">&nbsp;</p>
</body>
</html>
