<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Dönüş'ün ilk aşamasına ertesi taşkın</span> mevsiminde başladık. O kadar yıl başkentimiz olmuş Kebui'de küçük bir garnizon bırakmıştık. Kebui imparatorluğun bir ticaret ileri karakolu olacaktı. Kuş'un ve Etiyopya'nın zenginlikleri buradan kuzeye, Teb'e akacaktı.</p>

  <p class="block3">Filo kuzeye doğru yola çıktığında Hui ile ben ve beş yüz seyisle bir kısım araba gnu göçünü beklemek üzere geride kaldık. Bu çirkin hayvanları yakalamak çok basitti. Arabalarla yorana kadar koşturuyor, sonra yanlarından geçerken çirkin kafalarına birer kement atıyorduk. Gnular bizim atların hızından ve canlılığından yoksundular. İplerle kısa bir süre boğuşuyorlar, sonra hemen yakalanmaya razı geliyorlardı. On gün sonra altı bin tanesini Nil kıyısında hazırladığımız ağıllara kapatmıştık.</p>

  <p class="block3">Hayvanların güçsüzlüğü en çok burada kendini gösterdi. Hiçbir neden olmadan yüzlercesi birden oluveriyordu. Onlara atlarımız gibi itina gösterip su ve yemlerini veriyorsak da, boşunaydı. Sanki özgür ruhları kapalı kalmaya dayanamıyor gibiydi.</p>

  <p class="block3">Sonunda yakaladıklarımızın yarısı öldü ve kalanların çoğu da kuzeye olan uzun yolculuğa dayanamadı.</p>

  <p class="block3">Kraliçe Lostris'in Dönüş emrini vermesinden iki yıl sonra halkımız dördüncü şelalenin ötesinde, Nil kıyısında toplanmıştı.</p>

  <p class="block3">Geçen bir yıl boyunca buradan araba kervanları yola çıkmıştı. Bunların her biri tepeleme Nil suyuyla dolu, tahta kapaklar ve sıcak ziftle kapatılmış büyük toprak küpler taşıyorlardı. Tozlu yolun her on milinde bir su istasyonu kurmuştuk. Ve bu istasyonlardan her birinde otuz bin su küpü o kızgın güneş altında çatlamaması ya da patlamaması için toprağa gömülmüştü.</p>

  <p class="block3">Elli bin kişi kadardık ve bir o kadar da hayvanımız vardı. Su arabaları nehir kıyısından her akşamüstü yola çıkarlardı.</p>

  <p class="block3">Gidişimizi yılın en soğuk mevsimine göre planlamışsak da, sıcak ve güneş yine de insanı da hayvanı da öldürecek kadar şiddetliydi. Ö nedenle yalnız geceleri yolculuk yapacaktık.</p>

  <p class="block3">Geçişe başlamadan iki gün önce hanımım, "Taita, seninle en son ne zaman balık tuttuk?" dedi. "Mızrağını ve kayığını hazırla da, gidelim."</p>

  <p class="block3">Benimle konuşmak istediği çok önemli bir şey olduğunu anlamıştım. Yeşil sularda uzun bir süre gittikten sonra kayığı karşı kıyıdaki bir söğüt ağacının altına çektim. Hanımımla bir süre yolculuktan ve Elefantin'i ne kadar özlediğimizden söz ettikten sonra, gözleri yaşararak, Tanus bizden gideli ne kadar oldu, Taita?" diye sordu.</p>

  <p class="block3">Cennet çayırlarına doğru yola çıkalı üç yıl oldu, hanımım.</p>

  <p class="block3">Demek onun kolları arasında yatmayalı o kadar oldu, ha? Bu konuşmanın nereye doğru gittiğini anlamayarak başımı salladım.</p>

  <p class="block3">"Onu o günden sonra hemen hemen her gece rüyamda gördüm, Taita. Ben uyurken gelip tohumlarını içime bırakmış olması mümkün mü?"</p>

  <p class="block3">Her şey mümkündür, dedim. "İnsanlara Tehuti ile Bekata'nın öyle olduklarını söylemiştik. Ama doğrusunu isterseniz daha önce böyle bir şey olduğunu hiç duymadım."</p>

  <p class="block3">Bir süre konuşmadık. Elini suya daldırıp çıkararak damlaların parmaklarının arasından süzülüşüne baktı. Yüzüme bakmadan konuştu. "Sanırım yine hamileyim. Kızıl ayım soldu ve kayboldu."</p>

  <p class="block3">Hanımım, artık rahminizin nehirlerinin kuruyacağı yaşa yaklaşıyorsunuz. Bizim Mısır kadınları erken açan ama çabuk solan çöl çiçeklerine benzerler.</p>

  <p class="block3">Başını salladı. "Hayır, Taita. Çocuğun içimde büyüdüğünü hissediyorum."</p>

  <p class="block3">Sessizce yüzüne baktım. Sanki yeni bir felaket yanı başımdan geçiyormuş gibi tüylerim diken diken oldu.</p>

  <p class="block3">Bana başka bir erkek tanıyıp tanımadığımı sorman gereksiz, dedi. Bu kez konuşurken gözlerimin içine bakıyordu.</p>

  <p class="block3">Böyle bir şey yapmadığımı biliyorsun.</p>

  <p class="block3">Onu çok iyi biliyorum. Ama bir hayaletin seni hamile bırakacağına da inanmıyorum. Belki de bir çocuk istiyor olman içinde böyle bir duygu uyandırmıştır.</p>

  <p class="block3">Karnıma bir dokun, Taita. Orada canlı bir şey var. Her gün biraz daha büyüyor.</p>

  <p class="block3">Peki, bu gece odanda muayene ederim.</p>

  <p class="block3">Hanımım keten çarşafın üstünde çırılçıplak yatarken önce yüzüne, sonra vücuduna baktım. Bir erkek gözüyle hâlâ güzeldi, ama bir hekim gözüyle bakıldığında bu yaşamın getirdiği zalim değişiklikler açıkça görülüyordu. Saçları iyice gümüşleşmiş, çektiği yas ve devlet işleri alnını kırıştırmıştı. Yaşlanıyordu.</p>

  <p class="block3">Vücudu üç insana can veren bir kaptı. Ama memeleri boşalmıştı artık, onları dolduracak yeni bir hamileliğin sütü yoktu. Zayıflamıştı da. Ve bu doğal olmayan bir zayıflıktı. Ancak karnı soluk renkli fildişi bir top gibi dışarı fırlamıştı.</p>

  <p class="block3">Cürni karnına dayayıp da içindeki şeyi hissedince bunun canlı olmadığını anladım. Parmaklarımın altında ölüm vardı.</p>

  <p class="block3">Söyleyecek söz bulamıyordum. Dönüp güverteye çıktım, yıldızlara baktım. Yıldızlar soğuk ve çok uzaktılar. Tanrılar gibi onlar da burada olanları umursamıyorlardı. Ne tanrılara. ne de yıldızlara yalvarmanın bir yararı yoktu.</p>

  <p class="block3">Hanımımın içinde büyüyen bu şeyi biliyordum. Başka kadınların içinde de hissetmiştim bunu. Öldükleri zaman karınlarını yarmış ve onları neyin öldürdüğünü öğrenmiştim. Bu kızgın ve kırmızı bir et parçasıydı. Seth'e ait bir şeydi.</p>

  <p class="block3">Kamaraya dönecek cesareti bulana kadar çok uzun bir süre geçti.</p>

  <p class="block3">Hanımım giyinmiş, yatağın ortasında oturuyordu. Hiç yaşlanmayan o iri yeşil gözleriyle baktı bana. Bir zamanlar tanıdığım o küçük kıza benziyordu.</p>

  <p class="block3">Hanımım, neden çektiğin sancıları bana söylemedin? diye sordum.</p>

  <p class="block3">Sen sancıları nereden biliyorsun? diye fısıldadı. "Onları senden saklamaya çalışmıştım."</p>

  <p class="block3">Kervanımız çölde geceleri yol almaya başladı. Hanımım kimi zaman yanımda yürüyor, iki prenses de bu serüvenin heyecanıyla gülüp oynaşarak arkamızdan koşuşuyorlardı. Sancı geldiğinde hanımım kendisi için özel olarak yaptığım arabaya geçiyordu. O zaman yanına oturuyor ve uyku çiçeği etkisini gösterene kadar elini tutuyordum.</p>

  <p class="block3">Otuz günümüz dolmuştu ki, bir sabah şafakla birlikte garip bir şey gördük. Çölün üzerinde tek başına bir yelken güneye doğru gidiyordu. Birkaç mil daha yol alınca nasıl aldandığımızı anladık. Teknenin gövdesi Nil nehrinin yamacı altında kalmıştı ve kumların ötesinde Nil sonsuz akışına devam etmekteydi. Çölü geçmiştik.</p>

  <p class="block3">Prens Memnon ile maiyeti bizi bekliyorlardı. Yeni teknelerin yapımı bitmek üzereydi. Arabalar hazırlanmıştı. Hui atları çölden sürüyle geçirmişti. Gnu sürüleri bile kıyıdaki ağıllarındaydı.</p>

  <p class="block3">Kadınları ve çocukları taşıyan arabalar henüz yoldaysa da, halkımızın büyük kısmı karşıya geçirilmişti. Bu tanrısal boyutları olan inanılmaz bir olaydı. Ve bunu sadece Kratas, Remrem ve Memnon gibi insanlar bu kadar kısa zamanda başarabilirlerdi.</p>

  <p class="block3">Bu kez yeni gemilerimizle kuzeye doğru yola çıktık. Hanımıma büyük ve havadar bir kamara yapılmış, içersi her tür lüksle donatılmıştı. Ben her zaman olduğu gibi yatağının ayakucunda yatıyordum. Yola çıktığımızın üçüncü gecesi birden uyandım. Hanımım sessizce ağlıyordu. Hıçkırıklarını yastığıyla bastırıyorsa da omuzlarının sarsılmasıyla uyandım. Hemen yanına koştum.</p>

  <p class="block3">Sancı mı geldi yine? diye sordum.</p>

  <p class="block3">Seni uyandırmak istememiştim, karnıma bir kılıç saplanmış gibi.</p>

  <p class="block3">Ona her zamankinden güçlü bir uyku çiçeği karışımı hazırladım. Sancılar ilacın etkisini bastırmaya başlamıştı.</p>

  <p class="block3">İlacı içtikten sonra, "Bu şeyi içimden kesip atamaz mısın, Taita?" diye sordu.</p>

  <p class="block3">Hayır, hanımım, bunu yapamam.</p>

  <p class="block3">"Öyleyse beni kucakla, Taita. Çocukluğumda yaptığın gibi kucakla beni."</p>

  <p class="block3">Hanımımın yatağına girip kollarımın arasına aldım. Bir çocuk gibi zayıf ve hafifti. Bir süre sonra öylece uyuyakaldı.</p>

  <p class="softbreak">&nbsp;</p>
</body>
</html>
