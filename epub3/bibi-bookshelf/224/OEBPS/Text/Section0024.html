<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block3"><span class="text3">Sabah sanki hiçbir şey olmamış gibi</span> yine şahinlerimizi alıp ava çıktık. Hanımım gün boyunca olaydan sadece bir kere söz etti. Nehir kıyısında yemeğimizi yerken, "Sence Tanus'la da aynı şey mi olacak, Taita?" diye sordu.</p>

  <p class="block3">“Hayır, hanımım. Tanus'la birbirinizi seviyorsunuz. Çok daha farklı olacak. Tüm yaşamınızın en güzel anı olacak.”</p>

  <p class="block3">“Evet, ta kalbimin içinde ben de biliyorum bunu,” dedi. İkimiz de kuzeye, ufkun ötesindeki Karnak'a çevirdik başımızı.</p>

  <p class="block3">Tanus'a karşı görevimi çok iyi bilmeme karşın adada yaşam kadar zevkliydi ve hanımımın yanında olmaktan o kadar mutluydum ki onun hâlâ bana ihtiyacı olduğu mazeretiyle gitmemi sürekli geciktiriyordum. Firavun artık hanımımı her gece istetiyordu, ancak kızın da sert ve inatçı bir yanı vardı, kendini savunmasını çok iyi biliyordu. Kralı memnun etmeyi, ama bu arada kendisi duygusuz kalmayı öğrenmişti. Bana Tanus'tan daha az ihtiyacı vardı. Sonunda yola çıkmam için beni dürtükleyen de o oldu.</p>

  <p class="block3">Bir günümü kralla birlikte kırlarda geçirdikten sonra gece geç saatte saraya dönünce, hanımımın yemeğini hazırlayıp ben de daireme çekildim.</p>

  <p class="block3">Odama girdiğim anda nefis bir şeftali ve olgun mango kokusuyla karşılaştım. Odanın ortasında bu en sevdiğim iki meyveyle dolu olduğunu anladığım üstü kapalı bir sepet duruyordu. Bizden bir iyilik isteyenler her gün böyle armağanlar gönderdikleri için sepeti görünce şaşırmamıştım.</p>

  <p class="block3">Bunu gönderenin kim olduğunu düşünürken ağzım sulanmıştı. Öğleden beri de yememiştim. Kapağı açıp en kırmızı ve en olgun şeftaliyi seçerken meyveler yere devrildi. Sert bir tıslama sesi. duydum ve sepetten fırlayan kaygan bir şey bacaklarıma doğru uzandı.</p>

  <p class="block3">Kendimi geri attım ama gereği kadar çabuk davranamamıştım. Yılanın açık çeneleri sandalımın meşin tabanına öyle sert vurdu ki, az daha dengemi kaybediyordum. Dişlerinin arasından bir zehir bulutu saçılmıştı. Berrak ama öldürücü sıvı bileğimi ıslattıysa da, ikinci bir sıçrayışta bir sonraki saldırıdan kurtuldum ve odanın uzak köşesine yaslandım.</p>

  <p class="block3">Kobrayla odanın iki ucundan bakıştık. Gövdesinin yarısı çöreklenmiş ama ön kısmı omzuma kadar yükselmişti. Sapı üzerinde sallanan korkunç bir ölüm zambağı gibi beni gözetliyordu, Hayvanın kapıyla aramda durduğunu fark ettim.</p>

  <p class="block3">Bazı kobraların evcilleştirildiği doğrudur. Bunlar evde serbestçe dolaşırlar ve fareleri yerler. Çanaktan süt içen bu yılanlar kediler kadar ehlileştirilebilirler. Bazıları da işkenceyle cinayet araçları olarak yetiştiriyor Bu karşımdakinin hangi türden olduğu konusunda hiç kuşkum yoktu. Duvara yaslanarak kapıya doğru yürüdüğümde yılan ağzından zehirleri saçılarak üzerime saldırdı. Elimde olmadan bir çığlık atarak fırlayıp köşeye sığındım yine. Zehir keselerinin yüz güçlü insanı öldürecek kadar zehirle dolu olduğunu biliyordum. Ben bakarken yılanın halkaları gevşedi ve başı dimdik, o korkunç parlak gözleri gözlerime dikilmiş olarak bana doğru kaymaya başladı.</p>

  <p class="block3">Birden salınan kobranın arkasında bir kıpırtı görür gibi oldum. Hanımım Lostris çığlığımı duymuş, koşup gelmişti.</p>

  <p class="block3">“Dikkat et! Yaklaşma sakın!” diye bağırdım.</p>

  <p class="block3">Ama Lostris uyarıma kulak asmadı. Bir an bile gecikseydi yılan üçüncü ve sonuncu kez saldıracaktı üzerime. Hanımım sesimi duyduğunda yemek yiyormuş. Şimdi elinde yarısı yenmiş bir parça kavunla gümüş bir bıçak vardı. Gerçek bir avcının hızlı tepkisiyle harekete geçti.</p>

  <p class="block3">Tanus'un kendisine mızrak atmasını öğrettiği gibi kavunu sert bir hareketle fırlattı. Kavun parçası hayvanın başının arkasına çarpınca yılan bir an yere serildi. Sonra boşalan bir yay gibi yeniden havaya fırlayıp o korkunç kafasını hanımıma çevirdi ve son hızla o yana doğru kaymaya başladı.</p>

  <p class="block3">Ben bir anda kendime gelip ona yardıma koştum, ama çok ağır hareket etmiştim. Yılan kuyruğunu, destek olarak kullanıp kıza açık ağzıyla öyle bir nişan aldı ki, zehiri ince bir bulut halinde yayıldı. Hanımım bir ceylan gibi geriye zıpladı. Kobra vuruşunu yapamadı ve öne doğru zıplaması nedeniyle bir an için kızın ayakları dibine serildi.</p>

  <p class="block3">Lostris'e ne olduğunu bilemiyordum, ama o güne kadar korkak olmadığını çok kere göstermişti. Kobra kendini toparlayamadan bir daha sıçradı ve iki ayağıyla hayvanın başının üzerine düştü ve ağırlığıyla onu sıkıştırıverdi.</p>

  <p class="block3">Yılanı ezmek istiyordu ama hayvan bileği kadar kalın ve Rasfer’in kırbacı kadar esnekti. Başı yere yapıştırılmış olduğu halde gövdesiyle kızın bacaklarına sarılmaya başladı. Başka bir kadın olsa bu iğrenç kucaklamadan kaçardı. Hanımım böyle yapsaydı öleceği kuşkusuzdu, kobranın başı serbest olduğu anda ölüm darbesi hemen gelecekti.</p>

  <p class="block3">Aksine ayaklarını hayvanın başına biraz daha gömüp dengesini korumak için ellerini iki yana açarak, "Yardım et, Taita!"diye bağırdı.</p>

  <p class="block3">Ben hayvanın kıvrımları arasına balıklama atlamıştım bile. Kaygan gövdesini yoklayarak boynunu buldum ve olanca gücümle sıkmaya başladım.</p>

  <p class="block3">“Yakaladım!” diye bağırdım. “Yakaladım! Hemen uzaklaş buradan!"</p>

  <p class="block3">Hanımım geri sıçrayınca iğrenç hayvanı yüzümden uzak tutmaya çalışarak ayağa kalktım. Kuyruğu boynuma ve omuzlarıma sarılmaya başlamıştı. Yılan bana sarılınca artık tutunacak bir yer bulduğu için gücü korkunçtu. İki elimle sıkıyorsam da boynu avuçlarım arasından kaçıyor gibiydi. Elimden kurtulduğu an tüm zehirini yüzüme boşaltacağından hiç kuşku yoktu.</p>

  <p class="block3">“Tutamıyorum!” diye bağırdım. Kolumu olabildiğince ileri uzatmıştım ama yılan her an yüzüme biraz daha yaklaşıyordu. "Kölelerden birini yardıma çağır!"</p>

  <p class="block3">Masaya, dedi yanı başımdaki hanımım. "Başını masaya koy!" Onun yardım aramaya gittiğini sanıyordum, ama yanımdaydı ve gümüş bıçak hâlâ elindeydi.</p>

  <p class="block3">Yılanı taşıyıp alçak masaya doğru yürüdüm. Müthiş bir çabayla kafasını masaya dayayıp orada tutabildim. Hanımım bıçağı kobranın başının hemen arkasına, ensesine indirdi.</p>

  <p class="block3">Yılan ilk darbeyi hissedince mücadelesini arttırdı. O kaygan pullu derisi kıvrım kıvrım boşalıp kafamın çevresine sarıldı.</p>

  <p class="block3">Küçük bıçak keskindi, deri yarılmış ellerim kana bulanmıştı. Ellerim yılanın kanıyla kayganlaşınca başının kurtulduğunu hissettim, ama aynı anda bıçak omurgalar arasındaki boşluğu bulmuş ve kıkırdakları ikiye ayrılmıştı. Gövdeden kopmak üzere olan baştan hâlâ zehir fışkırıyordu. Buna dokunmam bile o anda ölmem demekti. Çıldırmış gibi uğraşıyordum boynumun çevresindeki halkaları çözmek için. Sonunda hayvandan kurtulup yere fırlattım.</p>

  <p class="block3">İkimiz de geri geri kapıya doğru giderken gözlerimi ölmek üzere olan hayvandan ayıramayarak, "Bir yeriniz yaralandı mı, hanımım?" diye sordum. "Gözlerinize ya da derinize zehir bulaştı mı?"</p>

  <p class="block3">“İyiyim. Ya sen, Taita?” Kızın sesi beni kendi dertlerimi unutturacak kadar korkutmuştu. Yüzüne baktım. Tehlikenin etkisine girmiş, titreme ye ve sallanmaya başlamıştı. Koyu kara gözleri cam gibi beyaz yüzü için çok iri görüyordu. Onu şokun bu buz gibi pençesinden kurtarmanın bir yolunu bulmalıydım.</p>

  <p class="block3">Neşeli bir sesle, "Eh, yarın gecenin yemeği çıktı," dedim. "Kobra Kızartmasına bayılırım doğrusu."</p>

  <p class="block3">Kız bir an ifadesizce baktı yüzüme, sonra gülmeye başladı. Benim kahkahalarım da onunkiler kadar çılgıncaydı.</p>

  <p class="block3">Birbirimize sarıldık ve gözlerimizden yaş gelene kadar güldük.</p>

  <p class="softbreak">&nbsp;</p>
</body>
</html>
