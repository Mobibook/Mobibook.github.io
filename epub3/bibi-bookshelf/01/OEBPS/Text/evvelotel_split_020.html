<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>evvelotel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_17">Silentium</h1>

    <p class="normal">Bu uzak denizlerin ortasında her kış unutulan, yaşlı, yorgun ve kırgın bir kadın gibi kambur, ağacı kıt, bağlarının çoğu sökülmüş yalnız adaya, eski bir gemi uğrardı arada bir. Havanın lodos olmadığı zamanları seçerdi. Ayaklarını sürüyen bir dilenci tavrıyla yanaşırdı iskeleye, bıkkın, isteksiz. Böylesine soğuk ve rüzgârlı bir havada, uzaktan görünüşüyle alabildiğine ürkütücü bu adada işleri olduğu için huzursuz üç-beş yolcu inerdi gemiden. Adanın iyice soluk renginden ve yalnızlığından ürpererek, binlerce yıl öncesinin tanrısal hayaletleriyle karşılaşmaktan korkarak, daracık sokaklarda dağılırlardı.</p>

    <p class="normal">Korkak ve yalnız yolculardı onlar. Hem korkarlardı kambur ve terk edilmiş bir kadının yalnızlığını andıran bu adadan, hem de gelirlerdi şaraphanede sayım yapmaya kış mevsiminde. Yazın akın akın gelecek kalabalıklar minik hasır sepetler, kösele küpeler alacaklardı yeni açacakları dükkânlardan. En çok ölçü almaya gelirdi adaya korkak yolcular. Yalnızca yazları gelinen bir evin geniş teraslarına ya da orta halli otellerin, orta halli banyolarına döşenecek fayanslar için.</p>

    <p class="normal">Gri bir gökyüzü, insansızlık ve rüzgârın köpürttüğü bir deniz hüküm sürerdi adada ve yolcular, adanın görkemli yalnızlığından delice korkarlardı. Adanın uydurulmuş tarihini süsleyen düşsel tanrılardan bile korkarlardı. Ama yazın, kambur ve çirkin bir kadına benzeyen ada, pırıltılı bir güneşin altında sevimli bir denizkaplumbağası gibi görünürdü gözlerine. Daracık sokaklar genişler, ferahlardı. Tarih bile güzelleşirdi kalabalıkta. Hüzünlü genç kayalar, binlerce yıl öncesinden kalma sanılırdı. Ne iyi ettik de geldik denilirdi. Deniz, kum, güneş... Bir cennet bu ada.</p>

    <p class="normal">Ama bu korkular yüzünden, bu ürküntü, bu yalnızlık telaşı yüzünden alınan bütün ölçüler yanlış çıkardı yaz gelince. Şaraphane sayımları tutmaz, varlıklarıyla adayı mutlu, neşeli kılan kalabalıklar dükkânlara pek uğramazdı. Ama olsun, ne çıkar, o yalnızlık karabasanları yoktu ya, bir daha alırlardı tüm ölçüleri, sayımları bir daha yaparlardı, daha iyi bir yere taşırlardı dükkânlarını.</p>

    <p class="normal">Kış mevsiminin yavaş yavaş ilerlediği zamanlar, terk edilmişliğin hiddetinin alabildiğine yaşandığı zamanlardı. Unutulmanın son aşamasıydı bu. Güneş tarafından bile unutulmanın ve yıllarca böyle yarım yarım hatırlanmış, kambur, ağlamaklı yaşamanın. Depremlerin tepeleri çatlattığı, kocaman kayaların denizin dibine gömüldüğü, yıldırımların ağaçları ikiye böldüğü zamanlardan, o çok eski zamanlardan değil; çok yakınlardan bakılırsa her kış terk edilmenin yüze vurulmasıydı bütün bunlar. Geminin yanaşmaya isteksizliği, çoğu zaman açıktan geçip gitmesi, sahilde denizden geleni bekleyen Cafer’in umutlarının kırılışı, yolcuların ürpermesi, yalnızlık, hepsi...</p>

    <p class="normal"><span class="ideitalik">İsterse hiç gelmesin bir daha o eski beyaz gemi. Hiç gelmesin! Ada kendine yeter. Onun uydurulmuş tarihi, ağaçsız çıplak tepeleri, mahzun sahilinde gezinen dalgalar ve bütün bu yalnızlığın sesleri içinde sessiz, beyaz yüzlü insanları, birbirlerine yeterler.</span></p>

    <p class="normal">Ama yetmiyorlardı işte. Hep yazı bekliyorlardı. Çantaları, gözlükleri, şemsiyeleri, şarapları, eğlenceleri, giysileri, sörfleri, düşünceleri, aşkları, gevezelikleri, kıskançlıkları, lastik botları, sandaletleriyle bu inanılmaz solukluğu, yalnızlığı yırtan, parçalayan yaz konuklarını beklemekle geçiriyorlardı günlerini. Her kış unutulmaktan, vefasızlıktan gocunmuyorlardı, kırılmıyorlardı. Beyaz yüzlerinde sadakat, güneşi gözlüyorlardı durmadan. Cafer, kendi seçmediği bu tutsaklıktan kurtulmayı umuyordu artık. Bu sessiz dünyadan, güzel sözlerin ve kokuların yer almadığı bu adadan gitmek için, onu bekliyordu. Bir daha gelirse kaçırmayacaktı onu. Takılacaktı peşine, adada olmayan ne varsa, onların olduğu yerlere gidecekti. Çalışmaksa çalışırdı gecelerden sabahlara, sabahlardan ertesi sabahlara kadar. Hem, onun güneş içmiş saçları, güzel iri gözleri vardı, güzel kokusu. Hiç duymadığı, tatmadığı sözler söylüyordu.</p>

    <p class="normal">Kış konukları, ağır bulutlarla kararmış gökyüzü ve karanlık bir denizin birleştiği bulanıklıktan çıkıp, geldikleri yerlere dönmek için sabırsızlanırlar, işlerini yalan yanlış görürlerken Cafer, adanın her kış unutulmuşluğuna aykırı düşen iskelesinde yaza doğru yeniden boyanıp süslenecek bir banka oturur, gemiden inenleri gözlerdi.</p>

    <p class="normal">Birden çıkıp gelmişti o. Nereden? Nasıl? Cafer bilmiyor. Ansızın buluvermişti Cafer’i. O soluk beyaz ve korkak geminin uğramadığı bir günde, lodosun adanın tepelerini inlettiği bir günde. Yine de Cafer, gitmek istediği yerlerden gelen bu geminin iskeleye yanaşmasını, huzursuz yolcularını indirmesini seviyordu. Heyecanlanıyordu onları gördükçe. Kocaman evlerin, apartmanların, yaz kış kapanmayan dükkânların sayılmayacak kadar çok olduğu, caddeleri, sokakları, araba ve insan dolu şehirlerde durmadan koşuşan, bir şeyler yapan insanlardan biri olmak istiyordu. Kaybolmak istiyordu o baş döndüren kalabalığın ortasında.</p>

    <p class="normal"><span class="ideitalik">Boşuna bekliyorsun Cafer, o gelmez...</span></p>

    <p class="normal">Bir fayans ustasıyken, yaz kış adanın bütün fayans ve seramiklerini ören iyi bir ustayken, işi denize bakmak olmuştu artık Cafer’in. Çarşıya inerken, oturduğu kulübenin yokuşunu çıkarken, bir balkonun tabanına karo döşerken, yemek yerken, su içerken, sabah uyanınca, gece yatmadan önce hep denize bakardı. Denizkızlarının çıktığı söylenen esrarlı oyuntulara. Güneş içmiş saçları ve uzun bacaklarıyla o çıkıp gelir mi diye...</p>

    <p class="normal"><span class="ideitalik">Ilık, karsız bir kış günü geldi birdenbire. Saçları dalga dalga kokulu ve sıcak. Varlığını saran, seni çeken, denizin bittiği yerlerin kokusuydu. Her haliyle, her davranışıyla bir zamanlar gördüğün kalabalık yerleri özletti sana. Bir de güzel sözler getirdi. Duyulmadık, tadılmadık sözler...</span></p>

    <p class="normal"><span class="ideitalik">Gözlerin hep böyle mahzun mu bakar Cafer?</span></p>

    <p class="normal"><span class="ideitalik">Gülüşün ne kadar hüzünlü Cafer!... gibi sözler.</span></p>

    <p class="normal">O adanın yalnızlığı, sözsüzlüğündendir biraz da. Sözler çok azdır. Zaten adada ağaç azdır. Üzüm bağları azdır. Neşeli insanlar, kuş sesleri, ağaç altları, aşk, hatıralar çok azdır, hemen hemen hiç yoktur. Neşeli insanlarla aşk, yazın gelir, kışın gider, konuktur. Rüzgâr, çıplaklık duygusu, yağmur, deniz köpüğü ve sessizlik istemediğiniz kadar...</p>

    <p class="normal">Bir şömine örüyordu, Cafer. Kış gelince terk edilen adada hiç yanmayacak bir şömine. Adanın arka tarafında bir vadinin içinde çok zengin birinin yaptırdığı, çok süslü bir evin görkemli şöminesi. Soğuk fayanslardan ve ıslak çimentoyla çalışmaktan buz gibi olmuştu elleri. Birdenbire o belirmişti yanı başında. Öbür işçilerle değil, yalnız Cafer’le konuşmuştu. Onun buz gibi ellerini avuçlarına almış, ısıtmıştı. Sonra, “Çarşıya inelim,” dedi Cafer’e. Hafif hafif yağmur yağıyordu. Kocaman bir şemsiye açmıştı. Kışın soluk rengine bir gökkuşağı sıcaklığı katan şemsiyenin altına girdiler birlikte. “Senin adın ne?” “Cafer...” Cafer ona soramadı adını. Kollarının kokulu yumuşaklığında bir garip olmuştu, bir rüya âlemine gitmişti sanki, ürpertici, yumuşak. Onun çizmelerinin yollarda bıraktığı derin izler de olmasa, yaz gelmiş de bir teknenin gölgesinde uyuyormuş sanacaktı kendini.</p>

    <p class="normal">Adanın kış gelince kurumuş bir sünger gibi küçülüp, tek bir salona sığan, yaz gelince büyüyen, önce ön sokağa, sonra yandaki sokaklara taşan, yaz kış açık tek lokantasına gittiler. Bir masaya karşılıklı oturdular. Cafer, bunca yıllık adalı, o lokantanın içini hiç görmemişti. Lokantacının yüzü aydınlandı, onu tanıdığını Cafer hiç fark etmedi. Lokantacının kırmızı yüzünde bir gülümseme yayıldı, büyük bir kibarlıkla geldi yanlarına, ona ne istediğini sordu.</p>

    <p class="normal">Lokantacı binde bir uğrayan geminin korkak yolcularına çorba ve köfte vermek için uyuklar dururdu ızgarasının başında kışın. Kendi için yaptırdığı güzel şaraplardan içerdi, sızardı sonra da. Geminin kaptanıyla iyi ahbaptılar. Kaptan ona büyük şehirlerin zor hayatından söz eder, “bir emekli olayım...” diye başlardı düşlerinden. Hoşuna giderdi lokantacının kaptanın anlattıklarını dinlemek. Şehirden bir şeyler ısmarlardı ona, karşılığında şarap verirdi.</p>

    <p class="normal">Sözlere, hele güzel sözlere alışık olmayan Cafer için o, bu lokantada karşılıklı oturup bir şeyler yemek için Cafer’i seçendi. Bir kadın, bir konuk, bir insan, bir düş değildi. Boş pansiyon var mı’lardan, balık kaça’lardan, deniz derin değildir inşallah’lardan, kiralık bir sandal bulabilsek’lerden, bu şarap niye ekşi’lerden, paletimin teki kaybolmuş’lardan, bu akşam diskoya gidelim’lerden, güneş yağım bitti’lerden, hava ne kadar sıcak’lardan, havlum çalındı’lardan, soğuk bir şeyler içsek’lerden çok farklı, bambaşka bir şeydi. Lokantacı çok kibar davranmıştı ona, bu kış kıyamette lokantasını şereflendirdiği için çok mutlu olduğunu söylemeyi de unutmamıştı. Kendine ayırdığı şaraplardan çıkarmış, adanın çıplak tepelerinden toplayıp kuruttuğu garip otlarla tatlandırılmış salatalar yapmıştı. Lokantacı ona ilgi gösterdikçe, o da Cafer’le ilgilenmişti. Şarap koymuştu bardağına, güzel sözler söylemişti yine.</p>

    <p class="normal">Gözlerin doğuştan mı böyle mahzun senin Cafer?</p>

    <p class="normal">Düş gibi, garip bir duruşun var Cafer...</p>

    <p class="normal">Adana nasıl da yakışıyorsun Cafer...</p>

    <p class="normal">Unutulan ve her kış terk edilen, bu yüzden zamanı kaybetmiş bir adada, yaşanmamış da sayılabilecek bir hayat akarken ağır ağır, birdenbire çıkıp gelen bu kadınla yaşanan anlar sel gibi, taşkın gibi ürkütücü ve güzeldi.</p>

    <p class="normal"><span class="ideitalik">Onun için sen, bin yıl önce kıyılarında tanrıların dolaştığı duygusunu veren adanın güzel bir parçasıydın sadece, anla artık!</span></p>

    <p class="normal"><span class="ideitalik">Gülüşünde bir kölenin mahzunluğunu, bakışlarında olmayan tanrıların azametini, ördüğün fayanslarda dilden dile uydurulup söylenen destanların inceliğini bulmuştu sadece, anla artık!</span></p>

    <p class="normal"><span class="ideitalik">O, böylesi yalnızlıkların üstüne üstüne gider. O, böyle rüzgârlı ama ılık kış havalarına sinen yalnızlıkları sever. Güvenli bir yalnızlık havasını solumak istedi sadece, bir gün için. Ürkütücülüğüyle güzel adaya uğradı, lodos çok şiddetliydi çünkü, seninle karşılaştı, birlikte yemek yediniz. Hepsi o kadar, anla artık!</span></p>

    <p class="normal"><span class="ideitalik">Güzel sandığın o sözler, senin için söylenmiş sözler değildi. Her rastladığı hoş şeyler için cömertçe kullandığı, sıradan sözlerdi.</span></p>

    <p class="normal">O geldi! Hem de nasıl renkli bir geliş... Yanında birkaç arkadaşı, yine ılık bir kış günü, yine hava karsız ama rüzgârlı, yine saçlarında güneş birikmiş. Yanındakilere adayı anlatıyordu.</p>

    <p class="normal"><span class="ideitalik">Gitme Cafer! Gitme yanına üzüleceksin. Güzel sözlerinin hepsini unuttu çoktan. Bir uğrayış bu, güzel gözlerinden neşeler taşırarak...</span></p>

    <p class="normal">Lokantacı sevincinden ne yapacağını bilemiyordu yine. Adasına ihanet eden lokantacı. Her kış unutulmuşluğu doğrulardı o. Son yabancı da eski ve solgun gemiye binip, bir dahaki yaza kadar yetecek selamlarıyla uzaklaşırken; hemen bütün iskemlelerini, masalarını toplar, porselen tuzluklarını, kaliteli yemek takımlarını dolaplarına kilitler; kış konukları için kalın bardaklar, adi melamin tabaklar çıkarırdı. Saçlarında güneş, gülüşünde neşeyle görünce onu, yuvarlak ve kırmızı yüzünde ince dudakları keyifle yayıldılar.</p>

    <p class="normal">Böyle değildi Cafer’in beklediği. Böyle gelmeyecekti o. Yalnız hüzünlü olacaktı. Birdenbire çıkıverecekti karşısına, soğuk ellerini, yumuşak avuçlarında ısıtacaktı.</p>

    <p class="normal">Gülüşün yine mahzun Cafer... diyecekti.</p>

    <p class="normal">Duruşun hâlâ hüzünlü Cafer...</p>

    <p class="normal"><span class="ideitalik">Oysa nasıl da kuruluverdi masa, gürül gürül yanan sobanın yakınında. Beyaz örtüler serildi, kesme kadehler, değerli çatal bıçaklar çıkarıldı. Şaraplardan şarap beğenin, balıklardan balık... Sizin için yaratılır gerekirse. O tuhaf otlu salatalar mı? Çoktan hazır. Izgara alevlendi bile, çok sürmez, uysallaşır ateş, kıpkırmızı korlar olur sizin için. İsterseniz yumuşacık et de var. Yok, balık istersiniz siz. Peki. Bu şarap iyi. İyi mi? İyi de ne demek? En iyisi! Geleceğinizi bilseydi tatlı da yaptırırdı ya, bilmiyordu affedin. Meyve? Var var, elmalar sert sulu, muzlar ağzınıza layık. Lokantacı kendi için ısmarlamıştı onları geçende kaptana, size kısmetmiş. Ama bunu saymaz bakın. Yaza bekler. Bir de otel yaptıracak kısmetse adanın sakin bir köşesinde. Denizin hemen kıyısı, sakin, serin... Oh!... Tam kafa dinlenecek yer. Mütevazı bir şey ama, öyle otel dediyse... Evet evet, sizin şömineli evinizin hemen ilerisinde. Sahi niye gelmiyorsunuz kışları evinize? O kadar da uğraştınız, yaptırdınız süslü süslü? Tabii, siz de haklısınız... İş güç. Kolay mı? Otelde kalmasanız bile, yemeğe bekler sizleri, servisin en iyisi sizler için. Memnun kalırsınız, emin olun... Tuhaf bir havası var adanın değil mi? Sanki sokaklarında tanrılar geziniyor. Kışları hep böyle olur bu ada. Sessiz, ürkütücü, terk edilmiş. Müziğinizi de getirmişsiniz ha? Haklısınız, siz sessizliğe dayanamazsınız. Yalnızlıklar bile hiç değilse müzikli olmalı değil mi? Demek fazla kalamıyorsunuz. Lokantacı üzüldü bakın şimdi. Çok isterdi bu gece misafiri olun, ama... Adada artık telefon da var, ne zaman isterseniz, bir telefon, tamam. Haklısınız denizin hali belli olmaz. Bir dahaki gelişinizde inşallah, her şeyin daha iyisi... Eee, bir kahvesini içersiniz artık.</span></p>

    <p class="normal">Yavaşça yanaştı masalarına Cafer. Ondan öğrenip hüzün hüzün diye durmadan sayıkladığı o sözcükle dolu olduğunu sanarak. Oysa ona kendini hatırlatmak için bin bir şekle soktuğu yüzü, boğazına kadar sımsıkı ilikli turuncu gömleği, durmadan terleyen, nereye koyacağını bilemediği elleriyle bir zavallıydı. Ona doğru bakıyordu. Onun parlak, konuşkan gözlerine, “Tanı beni, götür beni buralardan sözlerin, kalabalıkların, kokuların dünyasına...” der gibi baktığını sanıyordu: Cafer’i görünce lokantacının kaşları çatıldı. Elleriyle “Çık! çık dışarı,” diyordu Cafer’e. O ve arkadaşları, “Bu da kimin nesi?” der gibiydiler. Duruşu hüzünlü, bakışları mahzun Cafer hatırlatamadı kendini ona. En kırık, en içli gülümseyişiyle bir daha baktı iri gözlerine. Yok mu artık o güzel sözler? O yumuşak dokunuşlar, kalabalık, gürültülü şehirler, oraların tuhaf kokulu havası, oralarda yaşamanın düşleri yok mu artık? Aldırmadılar ona, içlerinden bir tanesi dik dik baktı, “Hadi başka kapıya, başka kapıya!” dedi bir başkası. Güneşli saçlarıyla oynarken kadehini kaldırdı o, son damlasını da içti. Izgaraya yapışıp cızırdayan balık kalıntılarının kokusu o tuhaf otlu salatanın artıkları tabaklarda, soyulmuş, yarım bırakılmış meyveler, muz kabukları, su şişeleri... Kahveleri getiriyordu lokantacı. Müzik yükseldi. Kahkahalar, kahveler, boşalan şarap şişeleri.</p>

    <p class="normal"><span class="ideitalik">İyi ki tanımadı seni Cafer, tanısaydı daha çok üzülecektin. Çoktan unuttular seni. Gitmeyi istediğin şehirleri şehir yapan kalabalık insanlardan birisin onlar için. Ama tanısaydı seni, üzülecektin. Adanın yazın dükkânlar dolusu satılan hediyelikleri gibi gösterecekti seni yanındakilere. Hepsi birden süzeceklerdi seni tepeden tırnağa. Adan gibi mahzun, adan gibi terk edilmiş ve hüzünlü bulacaklardı seni, onun düşüncelerine katılacaklardı. Öylece duruşunun bir fotoğrafını çekeceklerdi belki de.</span></p>

    <p class="normal"><span class="ideitalik">Sen şimdi git. Git adanın çıplak tepelerine tırman. Bağrını ılık rüzgâra ver, serinle. Saçları güneşli, güzel sözler taşıyan, bir zamanlar soğuk ellerini, avuçlarında ısıtmış o kadını unut. Unutul sen de adan gibi. Unutul.</span></p>

    <p class="normal"><span class="ideitalik">1986</span></p>
  </div>

  <p class="normal"><br class="calibre1" /></p>

  <div class="calibre2" id="calibre_pb_38"></div>
</body>
</html>
