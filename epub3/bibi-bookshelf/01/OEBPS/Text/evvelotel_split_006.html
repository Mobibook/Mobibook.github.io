<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>evvelotel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_3">Halâs</h1>

    <p class="normal">Cezaevi müdürünün odasında oturuyorum yine. Halâs’ı bekliyorum.</p>

    <p class="normal">Birazdan gelir diyor müdür, sesi çoğalıyor odada, bir kahve içelim mi gelene kadar?</p>

    <p class="normal">Buraya kaçıncı gelişim, hatırlamıyorum artık. Hangi yoldan geldiğimi de unutuyorum, köprüden mi geçtim, vapura mı bindim? Zaten niye geldiğimi de açıklayamıyorum kendime.</p>

    <p class="normal">Bazı günler akıldışı bir alana adım atıyorum. Sonunda dikkat ettim, garip tozlu sabahlarda daha çok oluyor bu. Dünyayla gözlerimin arasına gri bir toz bulutu giriyor, dünya benden uzaklaşıyor, beni istemiyor, öyle hissediyorum. Kalkıp buraya geliyorum.</p>

    <p class="normal">Kırpışan flüoresanı değiştirmişler, iyi, dikkatimi Halâs’a verebileceğim. Müdür masasına düşmüş bir kılı alıyor parmağının ucuyla, üflüyor, konuşacak bir şeyimiz yok. Daha önceleri ille bir konu açmaya çalışırdı. Sonunda konuşmak istemediğimi anladı, artık sadece cevapları çok kısa sorular soruyor. Bu sessizliğim beni müdürün gözünde daha da anlaşılmaz bir hale sokuyor, farkındayım.</p>

    <p class="normal">Bir kan bağım olmadığı halde neden sık sık Halâs’ı görmeye geldiğimi hiç sormadı. Kendince bir tahmin yürüttüğünü müstehzi tebessümünden anlayabiliyorum. Tamamen yanılıyor diyemem, bir parça yanılıyor. Halâs’la aramda bir ilişki olduğu doğru. Ama benim açımdan bakıldığında, tam da müdürün sandığı gibi değil. Belki de öyledir, daha doğrusu ben de bilmiyorum, pek bir şey bilmiyorum artık.</p>

    <p class="normal">Halâs’la konuşmuş olduklarını sanmıyorum. Müdür konuşurken hep yaptığı gibi kaba kabuklu elleriyle burnunu ovuşturarak Halâs’ın ağzını aramıştır belki, ama o tek kelime etmemiştir.</p>

    <p class="normal">Etmemiş midir?</p>

    <p class="normal">Birazdan gelir. Bir anlık cinnetin onu fırlatıp attığı bu bulanık, bu karanlık, bu leş, bu korkunç binada uzun bir cezaya yazgılı, ama hiç de şikâyetçi olmayan mıknatıslı gözlerinin bütün gücüyle gelir, karşıma oturur ve erir. Halâs bir çift gözden ibaret, başka hiçbir şeyi yok, bedeni yokluğa eş. Ama gözleri bağımlılık yaratıyor, yokluğu dokunuyor bana.</p>

    <p class="normal">Bir anlık cinnet değil diye düzeltti, iplik iplik ördüğümüz konuşmalarımız nihayet bir doku oluşturduğunda: cinnetten çıkıştı, annem cinnetin ta kendisiydi.</p>

    <p class="normal">Ben bu hale nasıl geldim, anlamıyorum.</p>

    <p class="normal">Galiba boşluğa basmak gibiydi Halâs’la olmak, yuvarlandım.</p>

    <p class="normal">Hani makinenizi getirecektiniz? dedi müdür kahvelerimizi içerken, arkadaşlarla toplu fotoğrafımızı çekecektiniz. Gene unuttum dedim, kusura bakmayın, bir dahakine söz.</p>

    <p class="normal">Aylardır makineme el sürmedim oysa. Arada bir ajanslardan arıyorlar iş için. Birine Sumatra’ya gidiyorum dedim, birkaç sene yokum. Oha! dedi karşı taraftaki ses, birkaç sene mi? Telefonla konuşurken elimi stüdyomun duvarına astığım dünya haritasında gezdiriyordum, Halâs’ın yaptığı gibi, parmağım o sırada Sumatra adasının üstündeydi.</p>

    <p class="normal">Artık telefonları da açmıyorum. Abim telaşlanmış, kalktı geldi. Halâsların kapısındaki mühür ve polisin çektiği bantlar duruyordu daha. Oğlum sen beni öldürecek misin? dedi, ulan hangi birinizle uğraşacağımı şaşırdım! Elli beşlik ablam altmışlık eniştemi otuzluk bir kadınla basmış, hem de kendi yatak odasında, şimdi abimlerde kalıyormuş, kocasını affetmeyecekmiş, gerçi bu yaştan sonra affetmeyip de ne yapacakmış, çocuklarından bir hayır mı varmış? vesaire. Stüdyomun halini görünce veba olacaksın bu pislikte dedi. Abim evli, iki çocuklu, ayyaş, ağzı bozuk, öfkeli, kendini mutlu zanneden, olaylara hakim zanneden, hayatla kaynaştığını zanneden, kızının kaltağın teki olduğundan, oğlunun esrar içtiğinden habersiz, belki haberli de habersizmiş gibi yapan –herkes gibi– yirmi yaşım ile otuz beş yaşım arasında bana her fırsatta, evlen oğlum, yuva kur, çoluk çocuğa karış, hayatla kaynaş artık diyen, yüzleri sapsarı yoksul hastalara bakarken günden güne çürüyen, zavallı, yaşlı bir hekim.</p>

    <p class="normal">Sence hayatla kaynaşmak ne demek? diye sormuştum Halâs’a. (Abim sen ibnesin diye tutturmuştu o günlerde, ibne olmasan evlenirdin. Sakın sen olmayasın? demiştim de, yumruk yumruğa girişmiştik birbirimize, uzun bir süre küs kalmıştık, bu ikimize de iyi gelmişti, bir daha da evlen diye tutturmamıştı.) Halâs yine kucağımda, stüdyomun bir duvarını tümüyle kaplayan haritaya bakıyordu, çıplak omuzları spotun ışığında tümüyle dağılıyor, belli belirsiz bir hale geliyordu.</p>

    <p class="normal">Bilmem demişti, belki sevinmektir.</p>

    <p class="normal">Halâs’la ortak noktamızın hayatla bir türlü kaynaşamamak olduğu söylenebilir, bunda bir doğruluk payı var, dünya ikimizi de istemiyor. Ama tuhaf zamanlarda yürüttüğümüz konuşmalarımızdan vardığım bu sonuç, benim şu anda, şu böcek gözlü müdürün odasında neden oturduğumu açıklamaya yetmiyor.</p>

    <p class="normal">Bu halim ne kadar sürecek, hiçbir fikrim yok, karanlığım gittikçe koyulaşıyor.</p>

    <p class="normal">Kapılarının ardına kadar açık olduğunu gördüğüm bir gün tanıştık, dünya tarafından istenmediği türlü vesilelerle kendilerine hissettirilen iki kişi. Hiçbir özelliği olmayan bu eski kapının daima kapalı olmasına alışıktım, şaşırdım bu yüzden, ama pek de aldırmadım önce. O kapının arkasında kimin oturduğunu hiç merak etmemiştim. Daireme girdim, kahve koydum, telefon çaldı, konuşurken kapı merceğinden baktım, kapının hâlâ açık olduğunu gördüm, sonra tekrar baktım, yine açık, bir daha baktım, yine açık. Huzursuz oldum.</p>

    <p class="normal">Açık kapılara hiç dayanasım yoktur benim, kapılar kapanmalıdır, dünya güvenilmez bir yerdir çünkü. Kapısını kapalı tutmayan kirli bir suyun içeri sızmasına, kendini çürütmesine, yok etmesine razı demektir; ama belki de doğrusu budur, dünya yorucu bir yerdir çünkü.</p>

    <p class="normal">Karşı kapı açık olduğu için hiçbir iş yapamıyordum, huzursuz olmuştum. İkide bir gidip bakıyordum kapanmış mı diye, lanet olası, ardına kadar açıktı. Vakit geçti, hava karardı, üst katlarda oturanlar kapıya bakıyorlar, sonra merdivenlere yöneliyorlardı. Allahtan hiç kimse içeri girmeye teşebbüs etmiyordu, girmeye kalkan olursa ne yapmam gerekir diye düşünüyordum. Ne de olsa karşı komşuydum, ama müdahale etmek görevim miydi, emin değildim.</p>

    <p class="normal">Halâs’ın, kapının önünde şaşırmış bir halde dikildiğini görünce, o dairede oturduğunu anladım. Tanışmamıştık. Sahanlığa çıktım, kapınız sabahtan beri açık dedim. Gözlerini ilk o zaman gördüm, dönüp bana baktığında. Aklımdan aynı anda iki şey geçti: Kapıya elimi bile sürmedim, eğer içerde bir şey olduysa hiçbir yerde parmak izim yok ve kadının ne acayip gözleri var.</p>

    <p class="normal">Evi birlikte dolaştık, biri karanlık iki oda, kasvetli bir salon-salamanje, banyo, mutfak, eski ezik elîm eşya, karanlık odada ansızın yanan ampulün ışığında gördüğüm makyaj malzemeleri – göz kalemi. Çalınmış bir şey yoktu, annesinin ölüsü yoktu, ama annesi de yoktu. Halâs bitkin görünüyordu, bir bardak su ister misiniz? diyecektim ki, annesi geldi. Gezmeye gitmiş, kapıyı açık bırakmış olduğunun farkında değilmiş.</p>

    <p class="normal">Bazı durumlara sonuna kadar tanık olmak bir kısmını görmekten iyidir. Muhayyile denen azgın âlem işlemeye başlamaz hiç olmazsa. O gün de benim gözlerimde kalan son görüntüde Halâs düştü düşecek bir vaziyette, ayakta sallanıyor, annesi gündelik hayatın en olağan işini yapmışçasına mantosunu asıyordu. Sanırım evlerinde bir şey olmadı o gece, uzun süre kulak verdim, bir şey duyamadım, en fazlası biraz ağız dalaşı yapmışlardır, sonra Halâs gidip yatmıştır.</p>

    <p class="normal">Gece boyunca zihnim manzarayı büyüttü, sonunda bir duvar resmine dönüştü görüntü; solgun saçları alnına dökülen, bedeni nerdeyse yok bir kadın tümüyle yok olmuş, geride kalan acayip gözleri eski ezik eşyanın üstünde yuvarlanıyor.</p>

    <p class="normal">Olayı fazla büyüttüğüm söylenebilir, birçok insanın kapısını açık unuttuğu olmuştur, ama görüntüye hakim olan eşya etkiledi beni. Eşyanın bir araya gelişinden doğan duygu, saldırgan bir ruh gibidir, insanın peşini bırakmaz. Benim peşimi de bırakmadı. Gerçi geldiğim noktayı sadece eşyanın o evdeki tuhaf tabiatına bağlamak doğru olmaz, sadece eşya olsaydı kolayca atlatabilirdim elbette, sonuçta aklını tümüyle kaybetmiş biri değilim. Ama Halâs birkaç gün sonra elinde bir kâse, dağarcığında yığınla dokunaklı öykü, aklımı karıştıran sözler ve çok gecikmiş bir istekle hayatıma girince, o ilk manzara bir başlangıç oldu benim için.</p>

    <p class="normal">Bu anlaşılmaz ilişkiyi istedim mi istemedim mi, bir tat aldım mı almadım mı, hatta yaşadım mı yaşamadım mı emin değilim.</p>

    <p class="normal">İyi de neden buradayım?</p>

    <p class="normal">Böcek gözlü müdür bana bakıyor, yüzünde yine o müstehzi sırıtma. Babanız nasıl? diyor, rahat mı, alıştı mı yerine? Bu soruya cevap vermem gerekiyor, çünkü müdür, babam ücra bir şehirde savcıyken, uğradığı bir soruşturmada babam canla başla çalışıp onu akladığı ve bu nedenle babama öde öde bitmeyecek kadar minnet borçlu olduğu için, artık çok değişmiş, garip azgın bir yaratığa dönüşmüş olan babamın hatırına görüştürüyor beni Halâs’la, bizzat, odasında.</p>

    <p class="normal">İyi, çok iyi diyorum, başta biraz zor oldu ama, alıştı.</p>

    <p class="normal">En güzeli diyor müdür, şimdi huzurevlerinde çok iyi bakıyorlarmış yaşlılara.</p>

    <p class="normal">Oysa babama dayanamıyorum. Sanki katlanamayacağım bir kaderi bana devrediyor, bıraktığı miras çıldırmış bir neşeyle noktalanmasını beklediği, ölümden hallice bir hayat. Onunla yan yana gelmekten, aynı karede yer almaktan korkuyorum. Yüzlerimiz aynılaşacak, kader yıldızlarımız birleşecek, ben de onun gibi istenmediğim bir dünyaya kendimi sevdirmek, yuva kurmak, çoluk çocuğa karışmak, hayatla kaynaşmak için beyhude yere çırpınacakmışım gibi geliyor.</p>

    <p class="normal">Üç çocuklu bir aile olarak yaşadığımız yılları hatırlıyorum da, mutsuz değildik, ama mutlu da değildik, iki halin arasında olmaktık: mutlu/mutsuz, zengin/yoksul, sağlıklı/hasta, çalışkan/tembel, yerleşik/göçebe ve daha birçok sıfat.</p>

    <p class="normal">Ama babam artık eski babam değil, annemin ölümünden sonra çok değişti, sonunda karşıt anlamlar arasında kalmaktan vazgeçti, birinden diğerine hızla atlıyor. Mutedil bir adamdı mesela, şimdi insanı rahatsız edecek kadar neşeli. Kadınlara düşmüş son günlerde. Gecenin bir yarısında idarenin bilgisayarında porno sitelere girerken yakalamışlar, arsız arsız gülüyormuş. Baba utanmıyor musun, yakışıyor mu sana? dedim. Öleceğim ulan dedi, ne kaldı şurada? Akıl vereceksen bir daha gelme!</p>

    <p class="normal">Son yüz metrede ölümüne koşan maratoncu gibi babam.</p>

    <p class="normal">İyi, gelmem.</p>

    <p class="normal">Haritaya bakıyordu kâseyi uzatırken. Pek tanımadığı babasının otuz beşinci ölüm yıldönümüymüş, annesi irmik helvası yapmış. Gitti, dokundu. Tuhaftı hali, haritanın üstünde parmağını dolaştırıyordu, deniz olan yere geldiğinde duraksıyordu.</p>

    <p class="normal">Böyle başladı ilişkimiz. Bitmiş de değil.</p>

    <p class="normal">Tabii artık sevişemiyoruz, o cezaevindeyken bu mümkün olmuyor. Müdür birkaç dakika oturuyor yanımızda, sonra ben bir yemek yiyip geleyim diyor, çıkıyor. Bana acıyan bir bakış oluyor yüzünde, Halâs’ı güzel bulmadığı belli, değer mi bu kadın için hayatını mahvetmeye? diyordur, hayatımı hayat sanıyordur belki. Kapı önüne çıkıp gardiyanlarla dedikodumuzu yaptığından veya bizi dinlediğinden eminim, ama umurumda değil.</p>

    <p class="normal">Ben Halâs’ın mıknatıslı gözlerine bakıyorum, nasılsın? diyorum. O her defasında özgürüm diyor ya da ben öyle dediğini sanıyorum.</p>

    <p class="normal">Onunla sevişmelerimizi hatırladığımda karanlık bir kuyuya düşüyorum. Sevişirken de öyle oluyordu, dibinde bulanık bir suyun beni beklediği dar bir kuyuya inmek gibiydi onunla sevişmek, kendi içime ölümcül bir yolculuktu. Gözlerini aç! diyordum, aç, aç! Çünkü gözlerini kapatırsa bedeni plastikleşiyordu, ruhu uçup gidiyordu, ben boşluğa düşüyordum.</p>

    <p class="normal">Bir beden nasıl olur da sadece gözleriyle varolabilir?</p>

    <p class="normal">Haritanın önünde durdu uzun süre, elinin yetiştiği her köşeye dokundu, ben elimde kâse dikilip ona baktım o gece, dönse de gözlerini görsem diye.</p>

    <p class="normal">Sonra daha az çalışmaya başladım, zaten çok çalıştığım söylenemezdi. Ama çalışınca da, kriz geçirir gibi çalışır olmuştum, sanki gözümde bir şey patlıyordu, makinem elimin parçası oluyordu, kan ter içinde kalıyordum, çok iyi iş çıkarıyordum bu yüzden.</p>

    <p class="normal">Çalışmadığım zamanlarda, yani çoğunlukla, orda burada dolaşıyordum. Tanımadığım, bilmediğim iş hanlarına giriyordum. Merdiven altlarındaki daracık çay ocaklarının önünde taburelere oturup çay içiyordum. Binaların korkunç eskimişliğine hayret ediyordum. Asansörlere biniyordum, üst katlara çıkıyordum. Çatılara çıkan merdivenler buluyordum, çöp dolu, unutulmuş teraslardan bakıyordum. Hiç kimse farketmiyordu beni, biri de çıkıp kimsin, burada ne arıyorsun? demiyordu. Tekstil atölyelerinin bulunduğu bozuk parke taşlı sokaklarda yürüyordum. Hayatla kaynaşmış insanları izliyordum: alışveriş yapıyorlar, acele ediyorlar, yük taşıyorlar, telefonla konuşuyorlar, öfkeli görünüyorlardı. Avizecilerin ve fotoğraf malzemesi satan dükkânların vitrinlerine bakıyordum.</p>

    <p class="normal">Akşam oluyordu, eve dönüyordum, Halâs’ı bekliyordum.</p>

    <p class="normal">Bazen geliyordu, bazen gelmiyordu.</p>

    <p class="normal">Dünyanın beni isteyip istemediğini merak etmiyordum henüz, sadece annemin beni istemediğini biliyordum. Ömrüme yayılan kısa, kesik, sızlanan konuşmalarından çıkardığım anlam, istenmeyişimin buğday tenli, kemikli, durgun hatlı olmam gibi, razı olunması gereken bir şey olduğuydu. İstenmemiş oluşuma küsmeyi akıl edemediğim gibi, bir de anneme hak veriyordum: Fakültede okuyan abimden, evli barklı kızından utanıyormuş, beni düşürmek için türlü yollar denemiş, ama rahmine nasıl tutunmuşsam, başaramamış, doğmuşum. Gerçi doğumumdan sonra beni çok sevdiğini söylerdi, samimiydi, inanırdım, çünkü onda da herkeste olduğu kadar vicdan, bütün kadınlarda olduğu kadar anne yüreği vardı, bu vicdan ve yürekle benim için bir sevgi edinebilmişti, sonradan. Babam ise beni istemediklerini hiç itiraf etmedi, ama inkâr da etmedi, dolambaçlı sözlerin ustasıydı, tıpkı hayatımızın nasıl olduğu konusunda kararsız kalışım gibi, ne zaman konuşsa babamın ne demek istediği konusunda da kararsız kalırdım.</p>

    <p class="normal">İstenmemiş oluşumun, aslında içime işlemiş bir acı olduğunu Halâs’la ilk sevişmemiz sırasında, birdenbire anladım.</p>

    <p class="normal">Çocukken yaşadığımız yerde bir kuyu vardı diye anlatıyordu çünkü.</p>

    <p class="normal">Beş yaşındaymış. Babası öleli çok olduğu halde annesi hâlâ ağlıyormuş. Ağlamadığı zamanlarda ise çok öfkeli oluyormuş. Halâs ne yapsa bağırıyormuş, sesi yanıyormuş bağırırken. Dolaşma ayağımın altında, git kuyunun başında oyna! diyormuş. Halâs kuyuya gidiyormuş, eğilip ona ayna gibi yüzünü gösteren karanlık suya bakıyormuş. Sıkılıyormuş kuyuya bakmaktan, eve dönüyormuş, annesi gene ısrarla, git kuyunun başında oyna diyormuş.</p>

    <p class="normal">Bir gün anlamış ki, annesi kuyuya düşmesini istiyor.</p>

    <p class="normal">Tıpkı benim istenmeyişime razı oluşum gibi, o da bu isteğe razı olmuş, kuzu kuzu kuyuya gitmiş, karanlık aynaya doğru eğilmiş. Eğilmeden önce durup annesine bakmış, gözlerini yumduğunu görmüş. Kuyuya nasıl düşüleceğini bilmiyormuş. Küçücük elleriyle kuyunun içine döşenmiş yosunlu ıslak taşları tutmaya çalışmış, kayıyormuş elleri, taşların soğukluğu içine işliyormuş. Üstünde hiçbir gölge yokmuş, çıt çıkmıyormuş dünyadan, dünya tümüyle kayıtsızmış ona.</p>

    <p class="normal">Daha da eğilmiş.</p>

    <p class="normal">Eğilmiş, eğilmiş, eğilmiş.</p>

    <p class="normal">Düşmesine göz kırpmak kadar kısa bir zaman kalmışken belinde bir çift el hissetmiş. Annesi Halâs’ı yakalamış, kalbine bastırmış. Kalbinin gürültüsünden Halâs’ ın kulakları uğulduyormuş.</p>

    <p class="normal">Sevinmiş mi buna? Hayır, sevinmemiş.</p>

    <p class="normal">Çünkü bu kalbi harekete geçiren şey, herkeste olduğu kadar annesinde de olan vicdanmış, kalbin kendisi değilmiş. Annesi ayağına bağlı taştan kurtulacakmış, son anda gözlerini açmasa.</p>

    <p class="normal">İlk zamanlarda kesik kesik anlatıyordu, sözlerinin arasında uzun boşluklar oluyordu. Gözlerimi Halâs’ın bulanık karanlık gözlerinden ayıramıyordum. Kucağımda, sevişmekten başka ne yapacağımı bilmediğim garip bir malzeme olduğunu düşünüyordum.</p>

    <p class="normal">Halâs arkadan itiliyormuş gibi yaşıyordu, sırtına bir yumruk yiyor da öne fırlıyor gibiydi her hareketi. Bu yüzden sadece havada bir harekete dönüşüp yok oluyordu, bir karecik görüntü bile olamıyordu.</p>

    <p class="normal">Ama giderek varlık kazandı, artık beni seviyor çünkü.</p>

    <p class="normal">Ben onu seviyor muyum bilmiyorum, kesik kesik konuşmak huyu bana geçti, dünya-- beni-- istemiyor---.</p>

    <p class="normal">Yine portakal mı getirdiniz? dedi müdür. Poşet kaloriferin yanında duruyor, ısınınca kımıldamış olmalı, odada belli belirsiz bir hışırtı duyuldu.</p>

    <p class="normal">Her gelişimde Halâs’a portakal getiriyorum, müdür yine portakal mı getirdiniz? diyor. İster misiniz? diyerek bir tane uzatıyorum, alıyor, çay kaşığının tersiyle helezonik biçimde çiziyor portakalı, kabuğunu uzun bir şerit halinde çıkarıyor. Kabuğu böyle çizerek tek parça halinde soymaktan hoşlanıyor.</p>

    <p class="normal">Sizinkinden çok şikâyet var dedi, çok kavgacı oldu, koğuştakilerle geçinemiyor, bir konuşsanız iyi olur.</p>

    <p class="normal">Sizinki mi? Kulağıma çok garip geliyor bu sözcük, öte yandan dünyayla aramdaki o çok uzun mesafeyi de birazcık kısaltıyor. Benimki o: Halâs.</p>

    <p class="normal">Konuşurum diyorum.</p>

    <p class="normal">Ne yapıyor? diye sormuyorum.</p>

    <p class="normal">Halâs müdürün odasına en uzak koğuşta kalıyor, gelmesi uzun sürüyor bu yüzden, müdürle aynı odada kalmaktan rahatsız oluyorum.</p>

    <p class="normal">Portakalın kabuğuna bakıyorum, bu karanlık bulanık odada ne kadar canlı bir rengi olduğunu düşünüyorum.</p>

    <p class="normal">Son gidişimde babama da portakal götürmüştüm, ziyaretçi odasında oturuyorduk. Odada başkaları da vardı, ama babam kimse yokmuş gibi gürleyerek konuşuyordu. Saksofon çalmak ne demek biliyor musun? dedi. Kumaşları erimiş koltuklarda pelte gibi oturan yaşlı kadınlardan utandım, sussun istedim, konuyu değiştirmeye çalıştım, ama babam susmadı, hayâsız sözlerle devam etti konuşmaya. Genç, güzel bir kız içeri girdi. Sosyal hizmet uzmanıymış, işe yeni başlamış. Oturanlara baktı, birini arıyordu herhalde, kalmadı odada, hemen çıktı. Babam kızın arkasından baktı, niye hemen gidiyorsun güzelim? dedi bağıra bağıra, bu fakiri endamından mahrum etme! Elindeki portakalları tartarak beni dürttü sonra. Gördün mü? dedi. Nah böyle memeleri var. Bakakaldım. Tükürür gibi güldü babam, dişleri öyle yıpranmış ki, köprüleri görünüyor.</p>

    <p class="normal">Yaşadığımız cinsel eyleme sevişmek demek ne kadar doğruydu, bilmiyorum. Halâs için öyleydi mutlaka. Ama benim hayatıma iyi kötü epeyce kadın girmişti. Hiç böyle acı bir şey olmamıştı sevişmek, en kötüsünde bile. Kendimi saatlerdir ağlıyormuşum gibi hissediyordum. İşin kötüsü, o da öyle görünüyordu.</p>

    <p class="normal">Annesi kapıya kırarcasına vurduğu için kucağımdan kalkıp gitmek zorunda kaldığında, içimde acı bir boşluk peyda oluyordu, kendi varlığımdan bile kuşkuya düşüyordum. Tamam, dünya bizi istemiyor. Varlığımı hissetmek için çıplak tenime dokunuyordum. Halâs’tan bir iz arıyordum, kanepeyi kokluyordum, bir saç teli bari bulsam diyordum, yoksa gene rüya mı gördüm?</p>

    <p class="normal">Kulağımı duvara dayayıp evini dinliyordum, birtakım gürültüler geliyordu, bağırışlar, çığlığı ve ağlamayı andıran sesler. Birinin, başımın belası! dediğini duyuyordum, ama annesi mi diyordu bunu, Halâs mı, annem mi, babam mı? Ayırt edemiyordum.</p>

    <p class="normal">Varoluşun en hazin ikilisi diye mırıldanıyordum: Annesi ve Halâs/ Halâs ve ben/ ben ve annem/ annem ve babam.</p>

    <p class="normal">Ertesi gece ilk defa gelir gibi geliyordu yine, dağarcığında hiç tadılmamış öykülerle:</p>

    <p class="normal">İğnelerin deldiği parmakların öyküsü.</p>

    <p class="normal">Kuyunun aynasında rüyalar gören kızın öyküsü.</p>

    <p class="normal">Küçük kıza yoldaşlık eden Kör Kamber’in sihirli öyküsü.</p>

    <p class="normal">Haritaları seven kızın hüzünlü öyküsü.</p>

    <p class="normal">Başını taşlara vurmak isteyen annenin acıklı öyküsü.</p>

    <p class="normal">Ezik elîm eşyayı taşıyan kamyon şehirlerarası bir yolda devrilince kapağı kopan buzdolabının ve bayır aşağı yuvarlanan bakır tepsinin gülünçlü öyküsü.</p>

    <p class="normal">Satılan halının, gardırobun ve dikiş makinesinin umutsuz öyküsü.</p>

    <p class="normal">Ölmüş babanın gülkurusu kadife koltuğunun kederli öyküsü.</p>

    <p class="normal">Çok erken işe giden ve çok geç gelen yorgun annenin öyküsü.</p>

    <p class="normal">Sobayı yakarken saçları tutuşan altı yaşındaki kızın öyküsü.</p>

    <p class="normal">Sabah karanlığında okul yolunda havlayan köpeklerden korkan kızın öyküsü.</p>

    <p class="normal">Otuz beş yıldır her perşembeyi cumaya bağlayan gece yasin okuyan annenin öyküsü.</p>

    <p class="normal">Annesini ayağına bağlı taştan kurtarmak için ölmek isteyen, ama bir türlü ölemeyen kızın hayret verici öyküsü.</p>

    <p class="normal">Kızına bakıp bakıp ağlayan annenin öyküsü.</p>

    <p class="normal">Bileklerini kesmek isteyen annenin öyküsü.</p>

    <p class="normal">Kendini asmak isteyen annenin öyküsü.</p>

    <p class="normal">Böcek ilacı içmek isteyen annenin öyküsü.</p>

    <p class="normal">Hiçbirini yapamamış annenin öyküsü.</p>

    <p class="normal">Başka adamlara gidememiş annenin öyküsü.</p>

    <p class="normal">Annesi başka adamlara gidemediği için, bir adama gidememiş kızın öyküsü.</p>

    <p class="normal">Dünyanın istemediği anne–kızın öyküsü.</p>

    <p class="normal">Bir gün başıma gelen tuhaf bir öyküyü anlattım Halâs’a.</p>

    <p class="normal">Beyaz köpüklü kurşuni dalgaların ıssız, uçsuz bucaksız bir kumsalı dövdüğü yerde fotoğraf çekiyordum. Tanımadığım kuşlar uçuyordu çevremde. Rüzgâr nefesimi kesiyordu, hava öyle soğuktu ki makinem elime yapışıyordu. İşimi bitirdim, arabama bindim, ama arabam çalışmadı. Kasabanın içine kadar yürüdüm, oradan bir minibüse bindim.</p>

    <p class="normal">Minibüste üç kişiydik. Şoför, muavin ve ben. Konuşmuyorduk. Radyo açıktı. Bir türkü çalıyordu. <span class="ideitalik">Mican sen öleceksin/ kabire gireceksin/ dokuz tahta altında/ ne cevap vereceksin?</span> Deniz uzakta kalmıştı. Yüksek kayaların arasından geçiyorduk. Yolun iki tarafında rengi kararmış kar yığınları vardı. Şoför bir virajı döndüğünde siyah cüppeli bir imam yolu kesti.</p>

    <p class="normal">Musalla taşında bir tabut duruyor, imam acele acele dua okuyordu. Merhumu nasıl bilirdiniz? dedi. Şoför, muavin ve ben sesimizi çıkarmadık, merhumu tanımıyorduk. İyi bilirdik dedi imam, soruyu üç kere sorup kendi cevapladı. Sonra bize tabutu işaret etti. Hadi dedi, akşam ayazı çıkmadan bitirelim şu işi. Şoför, muavin ve ben birbirimize baktık. Tabutu sırtımıza aldık. Dördüncü kişi eksikti. Tabut hafif dedi imam, merhum öyle yaşlıydı ki, kuş kadar kalmıştı, taşırsınız.</p>

    <p class="normal">Patika bir yoldan mezarlığa geldik. Mezar taşları çok eskiydi, üstlerindeki eski yazı kabartmalar bile silinmişti, hiçbir şey okunmuyordu. Bazı mezarlar biten otların arasında kaybolmuştu. Terkedilmiş bir yerdi burası. İstenmeyenler mezarlığı. Çukuru evvelce kazdım dedi imam, siz indirirken ben de duasını okuyayım. Şoförün bu işlerden anlar gibi bir hali vardı. Tabutun kapağını açtı. Bana, çukura sen koy dedi, biz merhumu uzatırız. Dediğini yaptım. Şoförle muavin, kefene sarılmış ölüyü tabuttan çıkardılar bana uzattılar. İmam mırıl mırıl dua okuyordu. Çevirelim dedi şoför, başı oraya değil, bu tarafa gelecek. Mezarın dibi çamurluydu. Doğru dürüst basamıyordum. Ölüyü tutmaya çalışırken birden ayağım kaydı. Ölüyle birlikte yuvarlandım. Kefen açıldı. Ölünün kapanmamış gözlerini gördüm, iki buzlu cam bana bakıyordu. Hiç yadırgamadım. Ben de dünyaya bu gözlerle bakıyordum, buzlu camdan gözlerle.</p>

    <p class="normal">Minibüste dört kişiydik. İmam şoförün yanındaki koltuğa oturmuştu. Şoför ölüye hürmeten radyoyu kapatmıştı. Türkü içimde devam ediyordu. Kabire gireceksin. Ne cevap vereceksin. Akşam oluyordu, karanlık çökmüştü. Dünya dünya, fani dünya dedi imam, Allah kimseyi kimsesiz bırakıncaya kadar yaşatmasın, kurtuldu fakir bu dünyadan. Şoför bir eliyle direksiyonu tutup, öbür elini açarak fatiha okudu, elini yüzüne sürdü. Muavin huzursuz hareketlerle yer değiştirdi, en arka koltuğa geçti. Beni şurda indir dedi imam bahçesinde zayıf bir köpeğin havladığı harap evi göstererek.</p>

    <p class="normal">Sen Kör Kamber’in ölüsünü gömmüşsün dedi Halâs, buzlu camdan gözler onundu. Öyle biri yaşadı mı ki? dedim. Ne fark eder? dedi.</p>

    <p class="normal">Müdür koltuğunu gıcırdatarak kalkıyor, ben bir yemek yiyip geleyim diyor. Elindeki oltutaşı tespihi sağa sola sallıyor yürürken. Halas’a biraz daha insancıl bakıyor bugün, o her zamanki küçümseme yok yüzünde. Galiba ikimize birden acıyor artık.</p>

    <p class="normal">Yüzüne ne oldu? dedim. Halâs’ın sağ gözünün kenarında derin bir tırnak izi var. Kavga ettim dedi. Acıyor mu? Acıyordu, geçti.</p>

    <p class="normal">Dudakları gözüme çok dolgunlaşmış göründü birden, tarazlanmış yün kazağının altındaki göğüsleri de öyle. Tırnak izi yüzünü iyice belirgin kılmış. Ellerine baktım, narin. Bir bıçağın tahta sapını üstüne avucunun izini çıkaracak kadar sıkmış olduğuna kim inanır? Çok kilo aldım dedi, kızlar durmadan yemek yapıyorlar, ben de doymak bilmiyorum.</p>

    <p class="normal">Halâs’ın bir beden kazanmış olduğunu farkettim.</p>

    <p class="normal">Hapse girdiğinden beri ona dokunmak içimden gelmiyordu. Her gelişimde en azından yanağından öpmemi, elimi omzundan bileğine kadar gezdirmemi, belini kavrayıp biraz öyle kalmamı istediğini anlıyordum. Bunları yapabilirdim aslında. Ellerimi iyice uzamış saçlarına sokup, başını avuçlarımın arasına alarak gözlerine daha yakından bakabilirdim, belinden tutup çekerek dizlerime oturtabilirdim, elimi kazağından içeri sokabilirdim, varlığını hep belli belirsiz hissettiğim göğüslerini arayıp bulabilirdim. Müdür bizi uzun bir süre baş başa bırakıyordu çünkü. Ama yapamıyordum. Müdürün ansızın içeri girmesinden veya diğer görevlilerin bizi gözetliyor olmasından çekindiğimden değil. Dünyanın istemediği iki bedenin bu karanlık ve bulanık binanın dibinde temas etmesinin nasıl bir anlamı olabileceğini düşünürken zaman geçip gidiyordu.</p>

    <p class="normal">Oysa geceleri kucağımdayken fütursuzdum, bacaklarımın bütün gücüyle gövdesini sıkıştırdığımda nefesinin kesildiğini hissetmek yaşadığım duygusu veriyordu bana, kısa garip anlar yaşıyordum arka arkaya: Halâs var/ Halâs yok/ Halâs var/ Halâs yok. Tam bir buğuya dönüşecekken ikimiz, kapı kırılırcasına çalınıyordu. Halâs kucağımdan kalkıp gidiyordu.</p>

    <p class="normal">Halâs yok/ Halâs yok/ Halâs yok.</p>

    <p class="normal">Halâs diye bir şey yok.</p>

    <p class="normal">Dizlerimde oturuyor şimdi. Yüzünün ifadesi tümüyle değişmiş artık. Bundan sonra gözlerini açık tutması şart değil. Ellerim sırtında, kürek kemiklerinin üstünde, teninin hoş pürüzlerini hissedebiliyorum. Göğüslerini göğsüme dayıyor, sert. Nefesi kulağımda geziniyor. Gelirken fotoğraf makineni getirmeyi unutma, diyor. Her geldiğinde fotoğrafımı çek, karnımın nasıl büyüdüğünü görmek istiyorum.</p>

    <p class="normal">Neden buradayım anlıyorum: Halâs var/ Halâs var/ Halâs var.</p>

    <p class="normal"><span class="ideitalik">2005</span></p>
  </div>

  <div class="calibre2" id="calibre_pb_10"></div>
</body>
</html>
