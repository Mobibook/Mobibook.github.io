<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>evvelotel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_7">Yanık Taşlar</h1>

    <p class="sagdanormal">Bertold Brecht Max Frisch’e diyor ki:</p>

    <p class="sagdanitalik">“Belki siz de günün birinde böyle ilginç bir duruma düşersiniz;</p>

    <p class="sagdanitalik">biri size ülkenizden bahsederken sanki size</p>

    <p class="sagdanitalik">Afrika’da bir yerden bahsediyormuş gibi dinlediğiniz duruma.”</p>

    <p class="normal">O sonsuza kadar uzanıyormuş gibi görünen kahverengi, susuz, ölü güneydoğu toprağında parlak siyah bir yılandı yol. Yılanın sırtındaydım. Kıvrılmıyor, dümdüz uzanıyordu; yerle göğün birbirine kaynaşmış haliydi ve <span class="ideitalik">burkulmuş altın hali güneşin.</span> Ufuk diye bir şey yoktu. Yok ufka bakıyordum. Sıvıyla dolu bir kürenin içindeymişim gibi başımı döndürüyordu bu. Güneş çok sertti. Yola çevirdim gözlerimi, dikiz aynasından arkaya, sonra sağa ve sola baktım. Görüntülerin birbirinden hiç farkının olmaması beni şaşırttı, körleştim.</p>

    <p class="normal">Derken arazinin dokusu ansızın değişti. Belki usulca değişmişti ama ben henüz farkına varmıştım. Yolun iki yanına gökten taş yağmış gibiydi. Taş ülkesine gelmiştim, yanık taşlar ülkesine.</p>

    <p class="normal">İlk yanmış binayı gördüm. Çatısı çökmüş, ayakta kalan duvarları isten kararmıştı, iki kalasın çaprazlama çakıldığı kapı boşluğu, tahrip edilmiş bir ağız gibiydi. Derin, kuru, dili kavrulmuş bir ağız. Bu harap bina bana yanık bir kafatası gibi göründü. Bir yığın yanık kafatasının önünden geçtim.</p>

    <p class="normal">Yolun sağ tarafında başka bir bina gördüm. O da yanmış ama onarılmıştı. Binanın varlığında bir şey beni çağırdı. Arabanın lastiklerinin altında kızgın taşlar gıcırdıyordu, görmüyordum ama sıcak seven böcekler ve akrepler kaçışıyordu. Arabadan indim.</p>

    <p class="normal">Bina bir L harfi oluşturacak şekilde bitiştirilmiş iki küçük, alçak odadan ibaretti. Buna bina demek doğru muydu bilmiyorum. Ama sonuçta yanmış ve onarılmış duvarları, bir çatısı, kapıları, bir büyük penceresi vardı. Kireç badanası is lekelerini kapatmaya yetmemişti. İki odanın birleştiği yerde, bir basamak yüksekliğindeki beton zemin, alanı dikdörtgene tamamlıyordu.</p>

    <p class="normal">Ortada kocaman bir masa vardı. Büyük bir çatlak masayı boydan boya katediyordu. Ayakları birer aslan pençesi gibi yontulmuştu, taş ülkesinin taşlarını yontanlar için bu ayakları yontmak hiç de zor olmamıştır. Etrafında birbirini tutmayan beş sandalye duruyordu: Beyaz plastik bir bahçe koltuğu, grileşmiş, öyle kuru ki, her an kırılabilir. Bir demir sandalye, oturma yeri ve arkalığı füme rengi vinileks kaplı, yırtıklarından süngerleri fırlamış. Bir tahta iskemle, arkalığındaki üç tahtanın biri diş gibi eksik. Muhtemelen masanın takımından olan bir ahşap sandalye daha, onun da ayakları aslan pençesi gibi yontulmuş, sigara yanıklarıyla dolu kadifesi meşinleşmiş. Bir de hasır tabure.</p>

    <p class="normal">Varlığıyla, bu beş benzemezi bile birbirine benzer kılan bir şey gördüm sonra: sağ taraftaki odanın duvarına dayanmış bir plaj şezlongu. Yeniydi, gözalıcıydı. Üstünde sarıdan mora gökkuşağının bütün renkleri birbirini izliyordu.</p>

    <p class="normal">Sağ taraftaki odadan genç bir adam çıktı. Öyle ansızın çıktı ki, korktum. Yüzündeki kararmanın birazı güneşten, çoğu sert geçen bir hayattan olmalıydı. Çok soluk kırmızı bir tişört ve çok eskimiş bir blucin vardı üstünde. “Ben çay içecektim de...” diye mırıldandım, “varsa yani.” Gülümsedi genç adam, “yoktur ama demleriz” dedi, “başımla beraber.”</p>

    <p class="normal">“Yoksa kalsın” dedim ama, sesimi duyuramadım.</p>

    <p class="normal">Belli belirsiz bir korku vardı içimde. Ufuk yok, güneş sert, taş ülkesi burası, yanık taşlar. Yılan gibi uzanan ve bu uçsuz bucaksız güneydoğu toprağını ikiye bölen yolun üstünden gelip geçen yoktu. Hava kıpırdamıyordu, güneş şiddetini artırmıyordu, ama azaltmıyordu da.</p>

    <p class="normal">Genç adam çıktığı odaya girdi. Kadifesi meşinleşmiş sandalyeye oturdum. Genç adamın girdiği odanın penceresi yoktu. İçerde devasa, eski bir buzdolabı görünüyordu, korkunç bir gürültü çıkararak çalışıyordu. Tam karşımda öbür oda vardı, onun cephesi diğerinin aksine, boydan boya camdı. Bu pencereli odaya baktım beklerken. Büyük bir büro masası, gösterişli bir makam koltuğu gördüm. Masanın önündeki iki koltuk devrilmiş, sehpa kırılmıştı. Masanın arkasındaki duvara asılı olan kapitone panoyu tek bir çivi tutuyordu, gülkurusu rengindeki tozlu pano eğri duruyordu, her an düşecekmiş gibi. Bu odada bir arbede yaşanmış olduğunu düşünmek içimdeki korkuyu artırdı.</p>

    <p class="normal">Genç adam elinde büyük, dibi yanık bir çaydanlıkla çıktı, her hareketinden ürküyordum, oysa nasıl da yumuşak bir yüzü vardı. Demliği çalkalayıp irili ufaklı taşların üstüne döktü. Çay posasıyla karışık su kızgın taşların üstünde cızırdadı. Su hemen buharlaştı, tüttü. Genç adam tekrar çıktığı odaya girdi.</p>

    <p class="normal">Burasının bir benzin istasyonu olduğunu anladım. Binadan on beş yirmi adım ilerde, çok eski, tek bir pompa vardı, öylece, tek başına duruyordu. Üstüne bozuk bir elyazısıyla “mazot” yazılı bir mukavva parçası asılmıştı. Biraz ilerisinde hurda bir su dolabı duruyordu, bir ayağı büyükçe bir taşın üstüne denk geldiğinden eğri, dokunsalar yıkılacak haldeydi. Emayesi dökülmüştü, vaktiyle içinde su varken damlattığı yerler paslanmış, paslı su akarak gövdesinde iz bırakmıştı. Kızgın güneşin altında kendi haline bırakılmış, dokunsalar devrilecek bu su dolabı bana korkunç bir hüzün verdi. Hüzün korkumu bastırdı. Bir sigara yaktım.</p>

    <p class="normal">Yine içi yoğun bir sıvıyla dolu küredeydim. Hissettiğim şey hüzün müydü, kaygı mıydı, başka bir şey miydi bilmiyorum. Bu garip âlemin içinde –kürede– başım dönerken hissettiklerimi adlandıracak gücüm yoktu. Niye geldim ki ben buraya? dedim kendime. Bu yolun bir ucu önünde sonunda kuzeybatıya çıkıyor, başka yollara bağlanarak. Babam bu yoldan geçmiş midir? Otuz beş sene önce bu yol var mıydı?</p>

    <p class="normal">Genç adam buzdolaplı odadan yine çıktı. Elinde, su dolu iki buçuk litrelik bir meşrubat şişesiyle dibi yeşillenmiş bir bardak vardı. Dibi yeşillenmiş bardak bana susuz bir havuzu hatırlattı. Bir süs havuzu. Ellerimi havuzun dibindeki kurumuş yosunumsu artıklara sürüyordum. Çok tozluydu. Beni çağırıyorlardı, ama gitmek istemiyordum. Havuzun suyla dolu olduğu zamanları hatırlamıyordum, ama suyla doluyken bu havuzda çok kaldığım için derimin inceldiğini (bana böyle söylemişlerdi) ve soyadı Palabıyık olduğu halde bıyıklı olmamasına çocuk aklımla şaştığım bir doktorun bu havuza girmemi yasakladığını hatırlıyordum. Bir gün bir çift el, –muhtemelen babamın– koltukaltlarımdan tutarak beni havuzdan çıkarmıştı. Elbisemin eteğinden damlayan suların taş yolda iz bıraktığını, ama izlerin hemen buharlaşmasına hayret ettiğimi de hatırlıyordum, yine de havuzun suyla dolu halini gözümün önüne getiremiyordum.</p>

    <p class="normal">Bunun bir rüya olup olmadığından emin değilim.</p>

    <p class="normal">“Su içersiz?” dedi genç adam. Buralarda nereye gidilse hemen su ikram ediyorlar.</p>

    <p class="normal">Güvendim genç adama, gülümsedim, “içerim” dedim. Genç adam bardağı bir parmak suyla çalkaladı, döktü, yine taşlar tüttü, sonra bardağı doldurup bana uzattı. Buruk bir su içtim.</p>

    <p class="normal">Sigaramın izmaritini yere atmak istemiyordum, bir kül tablası aradı gözlerim. “Yere atarsız” dedi genç adam, “bizim keçi yer.” Ne demek istediğini anlamadım. Ama sigaramı yere atıp üstüne bastım. O sırada şezlongun altından kızıl tüyleri alev alev yanan, çok zayıf bir keçi çıktı. Gözlerime inanamıyordum. Şezlonga uzun uzun baktığım halde altında bir keçinin yattığını farketmemiştim. Keçi hiç çekinmeden yaklaştı, izmariti yedi. “Ne bulursa yer” dedi genç adam. Keçi yine şezlongun altına girdi. Kısmen görünüyordu, ama öyle kızıldı ki tüyleri, şezlongun gökkuşağı renklerine karışıyordu.</p>

    <p class="normal">Genç adam iki çay bardağı ile tek bir çay kaşığı getirdi, bir kâsede tozşeker. “Bizim çaylar buruktur” dedi, “alışık değilsiz, çarpar.” “Olsun” dedim. Çarpıldım çarpılacağım kadar. Genç adam çayları doldurdu, çömeldi, iki kolunu da dizlerinin üstüne koydu üstüste, çay bardağı avucunda kayboldu.</p>

    <p class="normal">“Hiç yağmur yok bu sene” dedi, “dört ay oldu rahmet düşmedi.” “Siz bir şey ekiyor musunuz?” dedim biraz hayretle, “çok taşlı burası.” “Biraz buğday” dedi, “ilerde köyümüz vardır, ama tarlalar da yandı.”</p>

    <p class="normal">Yanık taşlar ülkesi.</p>

    <p class="normal">“Nerden gelirsiz, nere gidersiz?”</p>

    <p class="normal">Kırık dökük cümleler ettim, sıradan bir gezgin tarifine uyan. Susuz bir havuzu arıyorum demedim, sandıklara babamın kitaplarının doldurulduğu bir günü, denizi hiç görmemişken daha, gökyüzünün tamamen yıldızla dolu olduğunu keşfettiğim bir geceyi.</p>

    <p class="normal">“Bir ırmak varmış” dedim, “vardı” diye düzelttim.</p>

    <p class="normal">Beyaz bir gömlek yakasının örttüğü, genç ve kendine güvenen, sarışın bir enseden aşağı küçücük bir tatlısu balığı atıverdiğim, gülüşüldüğü, belimden kavranıp havalara kaldırıldığım o günün de rüya olup olmadığından emin değildim. Bir piknik sahnesiydi bu: Yere kilimler serilmiş, bakır bir çaydanlık tütüyor, bir çay bardağındaki çay yarım, (ama bu başka bir sahneye ait), bakır bir sinide çiğköfte yoğruluyor, burnuma biber salçası kokusu geliyor, birtakım mutlu adamlar iskambil oynuyorlar, aralarında babam da var.</p>

    <p class="normal">“Irmak buralarda bir yerde olmalı” dedim. Genç adam öylece bakıyordu. “Ama fotoğrafı var” dedim, “rüya olamaz. Beş altı genç adam ve bir o kadar genç kadın, hepsi neşeli bir yüzle fotoğrafçıya bakmış, arkada bir ırmak görünüyor, otuz beş sene önce.” Hiçbir şey anlamıyordu genç adam, “buralar hep yandı” dedi.</p>

    <p class="normal">Bakışlarının uzadığını gördüm, sigara tuttum, bakışlarını toparlaması uzun sürdü. Keçi sigara yakıldığını anlayınca yine çıktı şezlongun altından, bitirelim diye bakıyordu, sonra iki izmariti de yedi. Genç adama bir şey soramıyordum, ne sorabilirdim ki? Su dolabı tek başına duruyordu güneşin altında, sanki çatırdadığını duyuyordum. Buzdolabının gürültüsü kesildi. Sessizlik taş gibi ağırlaştı.</p>

    <p class="normal">Asfaltta büyük, pahalı bir jip göründü birden. Sesi büyüdü büyüdü, sessizliği dağıttı. Genç adama baktım, kâğıt gibi bembeyaz kesildi yüzü, gelenlerin kim olduklarını görmediği halde arabanın sesiyle birlikte fırladı yerinden. Jip rüzgâr gibi gelip durdu. Tam su dolabının önünde. Güçlü bir hayvanı andırıyordu. Bu korkunç sıcak yaz gününde koyu renk ceket giymiş iki genç adam indi önden, biri hızla arka kapıyı açtı. Arkadan da bir adam indi. Çok kısa boyluydu, çok kısa, beyaz saçlı, elli yaşlarında. Teni yanık olduğu için gür beyaz saçları göz alıyordu. Siyah gözlüklerini çıkardı. Hızla bana doğru yürüdü. Birkaç adım uzağımda durdu. Bu taş ülkesine uygun gözleri vardı, kısık, keskin bakan. Korkuyordum. Beni inceliyordu. Kılık kıyafetime baktı, özellikle bozuk yollarda yürümeye elverişli ayakkabılarıma. Arabama daha gelirken bakmış olmalıydı, su dolabının önünde durmadan önce. Sert ifadesi yumuşadı biraz, hâlâ sevecen değildi, ama artık aldırışsızdı. Bu topraklara meraklı gezginleri küçümser bir gülümseme belirdi yüzünde, bir yandan da konuksever. “Hoşgelmişsiz” dedi. Sesi buyurgan, etkileyiciydi. Cevabımı beklemeden buzdolaplı odaya girdi, iki adamla birlikte. Genç adam kâğıt gibi yüzüyle arkasından odaya süzüldü.</p>

    <p class="normal">Bir çöl gecesine yayılan kahkahaları hatırlıyordum, jeneratörün kapatılmasına çok az kalmış, kuruyemiş kâselerinde leblebiler fıstıklar, çay bardaklarının tatlı şıngırtıları. Birileri denizden söz ediyordu. Uzakta dağlar vardı. Jeneratör artık kapatılmış olmalıydı, ama gece yine de tam anlamıyla karanlık değildi. Geceyi neyin aydınlattığını anlayamıyordum, yıldızlardan ve ayışığından başka. Kadim sözcüğü geldi dilime. Sanki çölün varlığında kadim bir ışık vardı.</p>

    <p class="normal">Annem hiçbir zaman ‘kadim-ül eyyam’ diyecek kadar yaşlı olmadı, ama derdi, bazen, burayı anlattığında. Bir kısmı artık hayatta olmayan o çöl gecesi kahkahalarının sahiplerine hem çok kızıyordum şimdi, hem çok acıyordum, seviyordum onları. Aralarında babam da vardı. Ne düşüneceğimi bilemiyordum.</p>

    <p class="normal">Tekrar çalışmaya başlayan buzdolabının korkunç gürültüsü içerdeki konuşmaları bastırdı. Bir sigara daha yaktım. Keçi yine çıktı şezlongun altından. Gitsem iyi olacak diye düşünüyordum. Hemen gitmemin doğru olup olmadığına karar veremedim. Toprakta bir şey beni tutuyordu. Keçiye baktım, sigaramı bitirmemi bekliyordu, yanı başımda.</p>

    <p class="normal">Genç adam neşelenmiş bir yüzle buzdolaplı odadan çıktı. “Ben gideyim artık” dedim. “Bir çay daha içersiz, öyle gidersiz” dedi. Çok içten gülümsüyordu, belli ki önünde korkudan titrediği beyaz saçlı adam beni ağırladığı için kızmamıştı. “İçerim” dedim. Keçi izmariti yedi. Çok sigara içtiğimi keçi bile anladı, şezlongun altına girmiyor, beni bekliyordu.</p>

    <p class="normal">“Borcum ne kadar?” dedim. “Borcun yoktur” dedi genç adam. “Olmaz” dedim. “Gene gel, başımız üstüne” dedi. Su dolabına kadar geçirdi beni. Keçi de yanında. Güneş kızıl tüylerinde oynaşıyordu. Birkaç sigara verdim keçiye. Genç adama el salladım, arabama bindim.</p>

    <p class="normal">Yılanın sırtındaydım yine. Bütün camlar açıktı. Çöl gecesi kahkahalarını duyuyordum, çok hüzünlü geliyordu şimdi, her şey içime dokunuyordu.</p>

    <p class="normal"><span class="ideitalik">2004</span></p>
  </div>

  <p class="normal"><br class="calibre1" /></p>

  <div class="calibre2" id="calibre_pb_18"></div>
</body>
</html>
