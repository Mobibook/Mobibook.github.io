<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>icimdekimvar</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Can", serif, sans-serif;
    font-weight: normal;
    src: url(../Fonts/canregular.otf)
    }

                @font-face {
    font-style: italic;
    font-family: "Can", serif, sans-serif;
    font-weight: normal;
    src: url(../Fonts/canitalik.otf)
    }

                @font-face {
    font-style: bold;
    font-family: "Can", serif, sans-serif;
    font-weight: bold;
    src: url(../Fonts/canbold.otf)
    }
</style>
</head>

<body class="calibre">
  <div class="calibre2">
    <p class="normal">4</p>

    <p class="normal">Bir an için yorulduğunu hissediyor yağmur. Bütün bu çabayı, bütün bu koşturmayı bir kenara bırakmak, bir bardak çay içip toparlanmak istiyor. Oluklu çatısından suların sızdığı bir taksi durağına sığınmalı, diye düşünüyor. Dibi hafiften kararmış çaydanlıkta fokurdayan suyun buharını seyrederek, cızırtısını melodilere katmayı başaran eski-püskü radyodaki şarkıları dinleyerek, gün boyunca elektrikli ocağın üstünde demlenmekten vazgeçmeyen çayla demlenerek dinlenmeli, diyor. Taksicilerle dost olacak, yırtık yerlerinden süngerler fırlamış sandalyelerde uyuklayacak, ganyan kuponları doldurulurken sorulan hangi at yağmur yemiş kum pistte daha iyi koşar sorularına çaktırmadan gülecek, kargacık-burgacık el yazılarıyla her tarafına telefon numaraları yazılmış duvar takvimine bakarak günlerin hesabını yapmaya çalışacak, bir benzin istasyonunun hediyesi olan kalem kutusundaki işportadan alınma tükenmez kalemlerin mürekkep akıtışına dalarak, kendi gecesinin kum saatini yaratacak... tam huzur makamında bir şarkı çalarken radyoda, telefon zırıldayacak, bir gece müşterisi arayacak; sokak adı, apartman adı. Telaşlı bir ses; hastaneye gitmemiz lazım, lütfen çabuk olun. Sinyallerini yakarak ilerleyecek araba, yolculardan biri inleyecek, diğeri onun terleyen alnını silecek. Ya da alkollü bir ses olacak telefondaki, kekeleyerek yalan söyleyecek: Teyzemin kızı size emanet, aman sağ salim götürüverin evine. Kimbilir kaçıncı kez teyze kızı rolünü üstlenen kadın, tenindeki erkek kokusunu taksinin arka koltuğuna bırakacak. Sonra durağa dönecek araba; nöbettekiler yoldan gelen arkadaşlarına tazesinden çay koyarken, yağmur damlalarının deri ceketinden kaymasına aldırmayan taksici arka koltuğa kolonya dökecek. Alkolle başlayan yalanı, alkolle temizlemek isteyecek.</p>

    <p class="normal">Annesi yıllarca yalan söyledi Metin Konur’a. Babasının öldüğünü söyledi. İstanbul’dayken bir trafik kazası aramızdan aldı onu, dedi, deden de o şehrin acısı daha çok üstümüze çökmesin diye bizi buraya getirdi; Ankara’ya. Bir trafik kazası... Karşıdan karşıya geçerken... suçsuz yere... gündüz vakti... Anneannesi konuşmazdı bu konuda. Anneannesi ko-nuş-maz-dı. Sorular sorardı; kısa cevaplarla geçiştirileceğini bildiği sorular. Çocukluktan gençliğe adım attığında fotoğraflarını görmek istemişti; taşınma sırasında kaybolan valizleri anlatmışlardı üzüntülü yüz ifadeleriyle. İşini merak etmişti; memurdu demişti anneannesi. Ne memuru? Memur işte, devletin memuru. Gerçi bir defasında annesi senin baban yazardı oğlum, demişti ama kapanıp gitmişti bu konu: Ne yazıyordu babam? Neyse ne, yazıyordu işte... Kafasının bir köşesinde, gerektiğinde kullanabileceği bir özellik olarak kalmıştı bu bilgi. Diğer oğlanlarla, babalı oğlanlarla sidik yarıştırması gerektiğinde kullanabileceği bir özellik: Benim babam memurdu. Memur-yazar. Sonra bir gün...</p>

    <p class="normal">Aniden gözü ekrandaki görüntüye takılıyor; düşünceler uçuyor kafasından: Yağmurun ıslattığı bir sokak. Biraz sonra Kane bu sokakta on altı yıllık evliliğini noktalayıp karısı Emily’den ayrılmasına neden olan, ünlü bir opera şarkıcısı olması için servet döktüğü, hatta sırf dilediği eserlerde dilediği rolleri alsın diye büyük paralar karşılığında Chicago Opera Binası’nı yaptırdığı kızla tanışacak. Kız yoldan geçen at arabasının sıçrattığı çamurlarla kirlenmiş, yağmurdan sırılsıklam olmuş Kane’e “Yüzünüz pislik içinde,” diyecek. Kane pislik kelimesini sevmeyecek: “Pislik değil o... çamur...” Bu sokağa bakınca Ankara geliyor aklına. Ne neden oluyor buna? Belki siyah-beyaz görüntünün geçmişi çağrıştıran etkisi, belki de babasıyla ilgili gerçeği öğrendikten sonra Ankara’nın düşüncelerinde siyah-beyaz bir şehre dönüşmesi.</p>

    <p class="normal">Üniversite sınavında İstanbul’dan da tercihler yapacağını öğrenince çok üzülmüştü annesi. Engel olmaya çalışmıştı, ben sensiz bir başıma ne yaparım buralarda, demişti. İlk o zaman fark etmişti annesinin yaşlandığını –annesi gençken nasıl bir kadındı?–. Günlerce kararsız kalmıştı, sabah-akşam gördüğü gözyaşları yüzünden. Tam tercihleri yapacağı gece dedesinin fotoğrafıyla karşılaşınca, bütün o gözyaşlarını unutmuş, gitmesi gerektiğini düşünmüştü. Yine de sonuçlar gelene kadar içi içini yedi; korktu. Başka bir şehirde, hem de İstanbul’da kaybolmaktan korktu. Annesini kaybetmekten korktu. Ama sonuçlar belli olunca bütün bu korkular siliniverdi. İstanbul’a gidiyordu, gitmeliydi... Önce okulunu görmek, yurt işlerini halletmek için kısa bir yolculuk. Ardından... ardından göç... nasıl derler... sanki... tarlası su almaz olunca çareyi göçmekte bulan bir çiftçinin kuraklıktan kaçması... Haydarpaşa’nın merdivenlerinden inerken, turnikeye jeton atarken, herkes sağdan-soldan atladığı sırada verilecek iskeleyi bekleyip vapura kuralıyla binerken, martıları izlemekten karbonatlı vapur çayını içmeyi unuturken, sigara izmaritini denizin köpüren dalgalarına atarken içini bir sevinç kaplamıştı... Artık İstanbul’daydı... Sınıfın duvarındaki zaman çizelgesi ile mevsimler resminin arasında duran ‘İlimizin önemli gelir kaynakları: Keçi, Armut, Bal, Kedi’ yazan tabloya bakıp kedi nasıl gelir kaynağı olabilir ki, diye düşündüğü ilkokulundan; Çubuk Barajı’na pikniğe gittiklerinde, voleybol oynarken, kenarı dantelli beyaz külotunu gördüğü komşularının kızı Süheyla’dan; artık yerinde kocaman bir işhanı olan ama eskiden önünden her geçtiğinde ya içeri alıp aşı yaparlarsa diye korktuğu Kızılay binasının gölgesinden; annesiyle Ulus’a her gidişinde Akman’da leblebili boza içtikten sonra çevresinde dönmekten zevk aldığı ama Mehmetçik figürlerinin süngülerinden korktuğunu söylemeye cesaret edemediği Atatürk heykelinden; Sakarya’ya balık almaya gidildiğinde uslu durmuşsa ödül olarak sunulan Goralı’nın bol soslu sandviçinden; Kuğulu Park’ın kafalarını kanatlarının altına sokarak uyuyan ya da tek ayak üstünde pinekleyen kuğularından; ben bu şehrin armudunun otuz iki türünü bilirim: tokaloğlu, gülarmudu, beyarmudu, balduduk, apbas, destebasan, şekeroğlu, dikenli, hepsini sorun anlatayım, armudun iyisini ayılar yiyorsa, ben ayının âlâsıyım dedikçe sınıftakileri kahkaha krizlerine sokan ortaokul matematik öğretmeni Feyyaz Bey’den; Akün Sineması’nın her bir köşesinde başka bir sevgilinin umut gezdirdiği merdivenlerinden; alerji tedavisi olmak için üç ay boyunca gün aşırı taşındığı Hacettepe Hastanesi’nden Samanpazarı’na yürürken peşine takıldığı, kısa siyah mantolarının altından beyaz etekleri görünen hemşirelerden; her baktığında altında kalacağı hissine kapıldığı Güven Park’taki Türk-Öğün-Çalış-Güven heykelinden; Bahçelievler’de kızlarla buluştukları hamburgerciden; sırf bedavaya bulduklarından Köfteci Cambo’nun bütün acı hardallarını gözlerinden-burunlarından yaşlar gelene kadar ekmeğe sürüp yedikleri sıra arkadaşı Selim’den; üniversiteye hazırlık kursunu asıp bira içmeye gittikleri, alkolün rahatlatmasıyla bir apartmanın arka bahçesinde öpüşürken kapıcıya yakalanınca duvarlardan atlayıp yara-bere içinde kaldıkları lise aşkı Mehtap’tan; bölüm araları verildiğinde öksürüp tıksıracağı yoksa bile sesler çıkaran insanlara şaştığı ve düşünceleriyle baş başa kaldığında kendini başka birinin gözüyle izliyormuş gibi hissettiği ilk yer olan Cumhurbaşkanlığı Senfoni Orkestrası binasından; kafası kıyakken merdivenlerinden düşüp rezil olduğu bardan; ‘Mavi’yi beklerken büfenin bisküvilerle, şekerlemelerle dolu vitrininin tepesindeki ‘Büvet’ yazısına bakıp gülümsediği Gar’dan; Tunalıhilmi Caddesi’nden, Botanik Parkı’ndan, Bakanlıklar’daki biracıdan, Küçükesat’tan, Seyranbağları’ndan, Beşevler’den, Çankaya’dan... Ankara’dan kaçmıştı. Şimdi İstanbul vardı. Deniz vardı, Boğaz vardı, vapurlar vardı, iskeleler vardı, Adalar vardı, cami avluları vardı, kilise çanları vardı, sinagog kapıları vardı, Boğaziçi’nin orta bahçesi vardı, Hisar’daki çaycılar vardı, Ortaköy vardı, Beyoğlu’nun fazla renkten renksizleşen neşesi vardı, arnavutkaldırımlı yokuşlar vardı, sokak kedileri vardı, tavuk suyuna bol taneli şehriye çorbası satan muhallebiciler vardı, nohut-pilavcılar vardı, balık-ekmekçiler vardı, camekânlı tezgâhlarında çatalları hep alt sıraya dizen simitçiler vardı, pudra şekerli yoğurtçular vardı... bir tek kendisi vardı. Giderek daha çok bağlandı şehre. Şehir kadındır: Bu şehirse üretken bir kadından daha fazlasıydı, üremiş bir kadındı; anaydı.</p>

    <p class="normal">Bir arya bu. Kane’in uğruna servet harcadığı ikinci eşi Susan, piyanonun başına kurulmuş şarkı söylüyor. Kane tam vali seçilecekken, ilişkilerinin ortaya çıkmasıyla siyasi kariyerinin bir anda silinmesine neden olan kadın. Susan. Susan... Suna... Babasının izini sürerken karşısına çıkmıştı bu ad: Suna. Figüran kahvesindekiler, baban ölmeden önce Suna diye bir kıza yardım ediyordu, o kızı bulursan belki sana bir şeyler anlatır, demişlerdi. Aramamıştı; aramayı düşünmüş ama aramamıştı. Babasının ölüme yaklaşan yolculuğundaki son duraklardan biri. Genç bir kızdı, demişlerdi, üniversiteliydi ama ayrılmıştı, baban öldükten bir süre sonra ortadan kayboldu, belki de başka bir yere gitmiştir, buralarda olsa mutlaka karşımıza çıkardı... Babasının genç sevgilisi. Yaşlı erkeklerden hoşlanan kızlardan biri. Kendisine yeni bir yaşlı sevgili bulmuştur herhalde, diye düşündü, yaşlı ve daha zengin biri. Sahi, niye babasıyla beraber olmuştu ki? Parasız-pulsuz bir Yeşilçam eskisi. Yardım ediyormuş babası... yardım... nasıl bir yardımdı bu? Yoksa âşık mı olmuştu? Babası âşık mıydı? Yürürken elini tutuyor muydu? Karşılıklı içki içiyorlar mıydı? Geceleri... geceleri... Tıpkı Susan’ın Kane’e şarkı söylemesi gibi, Suna da babasına şarkılar söylüyordu belki. Ya da babası genç sevgilisini karşısına alıyor, yıllar önce annesine yaptığı gibi gözlerinin içine bakarak o en sevdiği şarkıyı mırıldanıyordu.</p>

    <p class="siir">“İçimde kim vardır, bir bilebilsen...”</p>

    <p class="normal">Babasının bu şarkıyı sevdiğini öğrenince merakına yenik düşmüş, Beyoğlu’ndaki plakçılardan birine gidip kasetini satın almıştı. Daha önce hiç dinlemediği şarkının sözleri ilgisini çekmişti. Bir bütün gece boyunca iki şişe şarap içip defalarca dinlemişti. Kimi zaman sözlerin sadeliğine şaşıyor, kimi zaman şizofrenik buluyor, kimi zaman altı artı beş hece ölçüsüyle yazıldığını keşfediyor, kimi zaman da daha şarkı bitmeden... ağlamaya başlıyordu.</p>

    <p class="siir">“İçimde kim vardır, bir bilebilsen</p>

    <p class="siir">Sen seni bulurdun, kalbime girsen</p>

    <p class="siir">Ben gibi bir yansan, bir sevebilsen</p>

    <p class="siir">Kendini bulursun, kalbime girsen...”</p>

    <p class="normal">Babam ne hissediyordu dinlerken, diye düşündü her seferinde. Gereksiz bir duygusallık; başka birine ait duygu dünyasına giremeyeceğini biliyordu; babası bile olsa, başka biri. Bir süre sonra fark etti ki, şarkıyı dinlerken onun olması için uğraştığı düşünceler –yalnızlık, terk edilmişlik, başaramamışlık, yorgunluk, umutsuzluk, sevgisizlik, özlem, bağlanamamışlık, anlayamamışlık...– tümüyle kendisine ait olmuştu. Tanımadığı babasına bir duygu dünyası yaratmaya çalışırken, kendi duygularının ayarını bozmuştu o gece.</p>

    <p class="normal">Uzaktan kumandanın PAUSE tuşuna basıyor aniden. Ekrandaki donuk görüntüye bakıyor: titreyen bir film karesi. Yıllar öncesinden gelen filmin o meşhur sahnesi: Charles Foster Kane, Madison Square Garden’ın sahnesinde, fötr şapkalı devasa resminin önünde, seçim konuşmasını yapıyor. Fötr şapka kafasına küçük gelmiş gibi duruyor, gerdanı sarkmış hafiften. Kaşlarının çatıklığının yarattığı gerginliği, dudaklarının kenarlarını yukarı kaldıran gülümsemesi yok ediyor. Konuşmayı sahnede dinleyen adamlar, bu dev resmin önünde küçücük kalmışlar. O, sözleriyle, duruşuyla, hatta resmiyle çevresindekilerin varlıklarını, bedenlerini küçülten biri. Ahşap kürsünün arkasında görkemine yakışır büyüklükte el-kol hareketleriyle konuşan Kane ise, resimdekine oranla daha genç görünüyor; kendinden emin, rahat, saldırgan, neşeli, küstah... Bir an kürsüdeki Kane’in yüzü siliniyor, kendi yüzüyle yer değiştiriyor. Aynı donuk karede, üstünden düşermiş gibi duran smokinin içinde, bedenine yakıştıramadığı bir duruşla Metin Konur... Orson Cezmi’nin yarattığı bir figür. Sessizlikten ve ekranda kendini görme yanılsamasından bunalıyor, hızla basıyor PLAY tuşuna. Görüntünün hareketlenmesinden, yüzünün ekrandan silinmesinden çok, evin yeniden sesle dolmasıyla mutlu oluyor. Bütün o sözler, havada uçuşan ses dalgalarına karışıp gidiyorlar. Sesler kaybolmuyor, yıllar gibi.</p>

    <p class="normal">Yıllar boyunca babasıyla ilgili duyduğu tek bir kelime vardı: ÖLÜ.</p>

    <p class="normal">Sonra bir gün... Ankara’dan ayrılıp İstanbul’a, üniversiteye gelmesinden çok sonra... babasız geçen çok-çok-çok yıldan sonra... bir mektup geldi annesinden. Mızıldanan, kekeleyen, kafası karışık bir mektup. Baban Cezmi Konur ölmedi evladım, diyen bir mektup. Hepsi buydu... Hepsi bu değildi... Annesinin çizgili bir defter kâğıdına, titrek el yazısıyla yazdığı mektubunda, anlatmak istediği çok şey vardı. Nasıl evlendiğini anlatıyordu. Ben dikiş dikiyordum, o sinemacıydı, diyordu. İş için çalıştığım yere gelip giderdi, diyordu. Bay Kiryake’nin atölyesinde tanıştık, diyordu. Deden önce karşı çıktı ama beni kıramadı, diyordu. Mutluyduk, diyordu. Mutsuz olduk, diyordu... Diyordu; yıllardır susmuş olan kadın, satırlarda konuşuyordu. Bütün bir hikâyeyi daha fazlasını hak etmiyormuşçasına birkaç sayfaya sıkıştırmıştı. Böyle olmasını anneanne istemişti. O adamın –babasının– adını anmayı bile yasaklamıştı. Yoksa hangi anne oğlunu baba sevgisinden uzakta, yalanlarla büyütmeyi isterdi ki? Karşı koyamamıştı annesine; hele de evi çekip çeviren, ailedeki herkesi doğruya yönlendiren babası öldükten sonra. Çaresiz kalmıştı. Peki şimdi neden söylüyordu gerçekleri? Bilmiyordu, artık hiçbir şey bilmiyordu, ne yapacağını bilmiyordu; abisi, babası, annesi ölmüştü, genç yaşında dul kalmıştı, artık oğlundan başka dayanağı yoktu, bu mektuptan sonra aralarında hiç yalan olmayacaktı, ana-oğul yeni bir başlangıç yapacaklardı...</p>

    <p class="normal">Kaç kere başlanabilirdi ki, tek sonu olduğu bilinen bir hayata?</p>

    <p class="normal">Günlerce ne yapacağını bilemedi. Kendisiyle ilgili bildiği, bulduğu, oluşturduğu bütün denklemler değişmişti. Varoluş formülü değişmişti. Annesi eskiden tanıdığı kadın değildi artık. Anneannesi anılarındaki despottan başka bir kostüm giymişti. Dedesi, elle renklendirilmiş fotoğrafından fırlayıp demir yumruğunu masaya vuracak korkutucu bir hayalet olmaktan çıkmıştı. Babası... bir... ölü... değildi...</p>

    <p class="siir">[(anne + anneanne) / dedenin hayaleti] x ankara</p>

    <p class="normal">Zaten emin olamadığı bu formül silinip gitmişti. Ve işin kötüsü yerine koyacağı yeni formülü de bulamıyordu...</p>

    <p class="normal">İşte Kane ile Susan’ın ilişkisi ortaya çıktı. Susan, Kane’in siyasi rakibine diklenmesinden rahatsız: “Charlie... Düşünmen gereken şeyler var... Oğlun... Gazetede senin için yazılanları okumasını istemezsin herhalde...” diyor. Kane her zamanki aldırmaz, ödün vermez bakışlarından birini fırlatıp cevaplıyor genç sevgilisini: “Ne yapacağıma bu dünyada yalnızca bir insan karar verebilir: Ben.”</p>

    <p class="normal">Filmin görüntüleri ekranda akmaya devam ediyor. Sehpanın üzerine bir yastık koyup ayaklarını uzatmak konusunda kararsız kalıyor... Uzanıp sarı kanepedeki yastıklardan birini alıyor, sehpaya koyuyor, ayaklarını uzatıyor. Solmuş kadife pantolonuna takılıyor gözleri. Bir-iki ay önce ayrıldığı sevgilisiyle almışlardı. Bu evde, birlikte yaşıyorlardı. Arada bir Göztepe’deki evine gidiyor, sonra yine yanına dönüyordu sevgilisi. Çaprazlamasına duran koltuklara oturup kitap okuyorlardı. Televizyonda güzel bir film varsa, ışıkları kapatıyor, mısır patlatıyor, kendi sinemalarını yaratıyorlardı. Geceleri uykusu kaçtığında dirseğinin üstünde hafifçe doğrulup elini yanağına koyarak uyuyan sevgilisini izliyordu. Sokak lambasından yatak odasına süzülen ışık, her izleyişte farklı bir sevgili getiriyordu Metin’e. Gece uykusuzluklarında yabancılaşıyordu, sabah öpüşmelerinde yakınlaşıyordu. Arkadaşları vardı; ortak arkadaşlar, ayrılıkla birlikte ortaklığı bozan arkadaşlar. Onlarla Rumelifeneri’ne balık yemeye gidiyorlardı hafta sonlarında. Sevgilisi “Akşama geç gelme, mantı ziyafeti var,” dediğinde mutlu oluyordu ama “Canım çekti, eskiden annelerimiz yapardı ya, ben de balkonda patlıcan-biber kurutmaya karar verdim,” dediğinde içini bir sıkıntı kaplıyordu. Bir sonraki mevsimin sofrasını kurmak istemiyordu. Kurutulmuş patlıcanlar görmek istemiyordu. Kurumak istemiyordu. Ev tarhanası istemiyordu. Ev... ev... ev... Sonra bir gün “Evlilik,” dedi sevgilisi, önceleri geçiştiririm sandı, sonra iyice korktu bu fikirden. Bahaneler bulmaya çalıştı. Bulamadı. Gerginliklerin arkasına sığındı kaçmak için. Kaçamadı. <span class="ideitalik">–mış gibi</span> yapmayı başarıyordu da, ötesini başaramadı. Ayrıldılar.</p>

    <p class="normal">Kane, karısından ayrılıyor. Kane, valilik seçimlerini kaybediyor. Kane, “Bütün işin, insanları, onları sevdiğine inandırmaya çalışmak, inansınlar ki, karşılığını vermek zorunda kalsınlar,” diyen arkadaşı Leland’ın sevgisini yitiriyor. Kane, kadehini kendisi için kaldırıyor: “Kendi kanunuma uygun aşkın şerefine içiyorum. Herkesin bildiği tek aşk budur zaten. Kendi öz aşkı.”</p>

    <p class="normal">Babasını arayıp aramamak konusundaki kararsızlığı kısa sürmüştü. Aramalıydı. Bulmalıydı. Yıllardır oğlunu görmeye gelmemesinin nedenini sormalıydı. Tanımalıydı. Annesinin mektubunda sözünü ettiği kahveden başka adres yoktu elinde. Hiç olmamış ama hep var olmuş bir adamı, babasını aramaya gidebileceği tek yer... O gece yatağında dönüp durdu. Evinden, Beyoğlu’na kaç saatte ulaşabileceğini, hangi otobüse binerse sabah trafiğine yakalanmayacağını, yatağa yattığı andan babasını göreceği an’a kadar kaç saat geçeceğini hesapladı. Ne giymesi gerektiğini düşündü. Nasıl görünürse babasının hoşuna giderdi? Hoşuna gitmeli miydi? Ya hediye? Hediye alması iyi olabilirdi; karşılaşmanın, o kararsız ilk dakikalarında üstünde konuşulacak bir şey olmalıydı. –Ne aldın bakalım bana? İşinize yarar mı bilmiyorum ama...– Hediye almayacaktı. Babası, bunu hak etmiyordu. Baba?.. Baba?.. Baba mı diyecekti ona? Merhaba Cezmi Bey, şu andan itibaren size baba diyeceğim. Demeyecekti; istediği cevapları alana kadar Cezmi Bey demeyi sürdürecekti. Hatta üstüne basa basa yapacaktı bunu; in-ti-kam. Sarılacaklar mıydı? Sarılmamalıydı... Elini sıkacaktı o adamın; babasının... Döndü durdu yatağında. Çok şey düşündü. Ne düşüneceğini bilemedi.</p>

    <p class="normal">Rüya: Annesiyle hayvanat bahçesindeler. Biraz uzakta anneannesi duruyor; bir çocuğun elinden tutmuş, Metin’e çok benzeyen, kasketli bir çocuk. Fillerin kafesinin önündeler. Fil, hortumunu yukarı doğru kaldırınca, uzun dişleri ve kocaman ağzı daha da belli oluyor. Fil beni yiyecek, diye korkuyor. Beni yemesin, kasketli Metin’i yesin. Arkasını döndüğünde, kasketli benzerinin, anneannesiyle uzaklaştığını görüyor. Fil beni yiyecek. Anne, verme beni ona. Annesi gidiyor, kafesin önünde yalnız bırakıyor oğlunu. Annemin oğlu ben miyim, öbürü mü? Anne, fil yemesin beni. Fil, hortumuyla tutup kopardığı, koca sivri dişini uzatıyor Metin’e. Anne, gitme. Annesi arkasına bile bakmıyor. Fillerin bekçisi, bu kocaman dişi çaldığını görürse dövecek onu. Ama çalmadım ki, fil kendisi hediye etti onu bana. Anlatamazsın. Anne, gidersen, karnına saplarım bu sivri dişi. Fillerin bekçisi çok yakışıklı bir adam. Annesinin yanına gidip şarkı söylüyor. El ele tutuşuyorlar. Bekçi, annesine dokunuyor. Anne, bırak o adamın elini, yoksa... Bekçi, Metin’e bakıyor... gözleri... gözleri... Anne, bak o adam çok kötü, gözlerimi çalmış, öpme onu... Anne, bırakma beni... yoksa... bu... fildişini... karnına...</p>

    <p class="normal">Babasıyla buluşacağı güne, bir katil olarak uyandı Metin Konur.</p>

    <p class="normal">Yapış yapış, nemli, bunaltıcı bir İstanbul sabahında, Beyoğlu’ndaki kahveye ulaştığında kahveci ona beş kelime söyledi: “Cezmi öleli çok oluyor evladım.”</p>

    <p class="normal">Kane’in, Susan’ın şarkıcılığı hakkında ağır bir eleştiri yazan en yakın arkadaşı Leland’ı işten kovduğu sahnede üzülüyor Metin. Bütün bunları Gazeteci Thompson’a, kaldığı bakımevinde anlatıyor Leland. Daha önce dikkat etmediği bir ayrıntıyla sarsılıyor: Leland’ın, Kane’den söz ederkenki yüz ifadesi. Bütün yaşananlara, kavgalara, kırgınlıklara karşın hâlâ hayranlık var yüzünde. Seçim kampanyasının fiyaskoyla sonuçlandığı ve Leland’ın “Senin o çok değerli yoksulların, gerçekten birleşmeyi öğrendikleri gün, olduklarından çok daha büyük olacaklar, o gün ıssız bir adaya gidip maymunların hükümdarı olacaksın,” dediği sahneye kadar geri sarıyor filmi. Bir hayatı geriye alır gibi hissediyor kendini; Tanrısal güç. Leland’ın yıllar önceki bakışlarını inceliyor. Kane’in gücünün kaynağını algılamaya çalışıyor; yerden yere vurduğu arkadaşını bile kendine âşık edecek bir güç. Birden içi acıyor; ekrandan taşan güç canını yakıyor.</p>

    <p class="normal">Uzaktan kumandanın ileri sarma tuşuna basıyor hızla. Hastaneye geliyor tekrar. Gazeteci Thompson, yaşlı Leland’ın yanından ayrılmak üzere. Hemşirelerin yardımıyla ayağa kalkan adam son anda puro istiyor gazeteciden: “Öyle bir paket ettirin ki, diş macunu paketi gibi bir şeye benzesin, yoksa içeri almazlar, burada böyle şeylere izin vermiyorlar...”</p>

    <p class="normal">Metin’in de canı puro çekiyor birden. Bir ara sigarayı bırakmaya ve sadece akşam yemeklerinden sonra puro içmeye karar vermişti... karar... uygulamayı başaramadığı bir karar... Yemek masasının yanındaki dolabın kapağını açıp ucuz purolarından birini alıyor. Elinde yuvarlayarak, kuruyup kurumadığını kontrol ediyor önce; kurumuş. Jelatinini çıkarıp ağzına sokarak ıslatıyor. Koltuğuna kurulup puf puf sesler çıkararak, yavaş yavaş yakıyor puroyu. Daha yoğun, daha ağır, daha kokulu bir duman kaplıyor salonu. Ekrandaki görüntüyle oturduğu koltuğun arasında bir anı bulutu oluşuyor. Kahvecinin sesini duyuyor; o beş kelime istasyonda bekleyen yolcuları hiçe sayarak durmayan bir tren gibi geçip gidiyor: “Cezmi öleli çok oluyor evladım.”</p>

    <p class="normal">Kaç baba iki kere ölür ki?</p>
  </div>

  <p class="normal">&nbsp;</p>

  <div class="calibre3" id="calibre_pb_25"></div>
</body>
</html>
