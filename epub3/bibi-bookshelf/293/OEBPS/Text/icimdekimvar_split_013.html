<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>icimdekimvar</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Can", serif, sans-serif;
    font-weight: normal;
    src: url(../Fonts/canregular.otf)
    }

                @font-face {
    font-style: italic;
    font-family: "Can", serif, sans-serif;
    font-weight: normal;
    src: url(../Fonts/canitalik.otf)
    }

                @font-face {
    font-style: bold;
    font-family: "Can", serif, sans-serif;
    font-weight: bold;
    src: url(../Fonts/canbold.otf)
    }
</style>
</head>

<body class="calibre">
  <div class="calibre2">
    <p class="normal">Uzun süre başka şehirlerin sokaklarıyla arkadaşlık edince, çocukluğunun geçtiği yerlere baharın nasıl geldiğini unutuyor insan. Bahar, yaz, güz, kış... Havaya, suya, toprağa düşen cemrelerin sokaklarda yürüyüşe çıkması... Otobüs duraklarına, dükkân kepenklerine, banliyö istasyonlarına, tabelalara, çöp kamyonlarına, kontak anahtarlarına, simitçi tablalarına, yeni boyanmış ayakkabıların eprimiş bağcıklarına, okul çantalarına, ütülü önlüklerin eteklerine, gidenlere, gelenlere güneşin ilk ışıkları nasıl düşüyordu; anımsamıyorum... Perdelere, taksilerin hayat hikâyeleri anlatan tamponlarına, ürpertici mezarlıklara, karınca yuvalarına, ağaçlıklı yollara, pavyonların neonlarına gecenin karanlığının nasıl indiğini de...</p>

    <p class="normal">Meğer ne çok olmuş ben bu şehri belleğimden sileli...</p>

    <p class="normal">Oysa Çandarlı’da gökyüzüne bakınca anlarım ertesi gün havanın nasıl olacağını; yıldızları, bulutları okumayı öğretti bana o küçük sahil kasabası. İstanbul öğretmiş miydi, doğasının kurallarını? Önce soğuk bir yurdun, ardından köhne bir pansiyonun penceresinden, şehrin kalabalığında çırpınıp duran vücudumu izlemekten, İstanbul’un öğrencisi olmaya zaman bulamamıştım ki. Enver’den ders almak da, Orson’un ödevlerini yapmak da yetmemişti yıldızlı pekiyilerle dolu bir karne getirmeme. Okuma-yazmayı çabucak söküp kırmızı kurdeleyi taktım da, bir türlü sınıf başkanı olamadım İstanbul’da.</p>

    <p class="normal">Evimizin dışındaki dünyada neler olup bittiğini şu ağaç söylerdi bana; ne ağacı olduğunu bilmem. Yalnızca bir tuhaf görüntüsü var gerçekle düş arası; zamanlı zamansız ziyaretime gelen. Çay suyunun kaynamasını beklerken dallarına bakıyorum. Büyük dallar, onlardan çıkan küçük dallar, sürgünler... Nurdanların evinde, salondaki en büyük duvarın tam ortasında kocaman bir ağaç resmi vardı: Aile ağaçlarıymış. Kökler, gövde, ana dallar, küçük dallar, farklı renklerde kartonlardan kesilip yapıştırılmış, üstlerinde adlar yazılı olan minik dikdörtgenlerle doluydu. Kimilerinde iki, kimilerinde bir tarih ve sağ tarafı boş bırakılmış bir çizgi; ölümün istenmeyen konukluğuna açık davetiye... Dakikalarca incelemiştim. Büyükbabasının emekli olduktan sonra kendini bu işe verdiğini ve bilmem kaç göbek öncesine kadar soylarını belgelediğini anlatmıştı Nurdan. Mimar olan babası da büyükbabanın vasiyetiyle o kocaman tabloyu yaratmış. “Ablamın, benim, kuzenlerimin çocukları, hatta onların çocukları için bile yerler hazır,” demişti, tırnakları ojeli parmaklarını iz bırakmamaya özen göstererek camın üstünde gezdirirken. Dallardaki adlara, doğum tarihlerine, hangi evliliğin kaç çocuklu bir aileye dönüştüğüne baktıkça tanımadığım insanların yüzyıllarını gözetliyor gibi hissetmiştim. Ama daha önemlisi kıskanmıştım. Kökü, gövdesi, dallarıyla görkemli bir ağacın karşısında olmak içimin sıkılmasına neden olmuştu. Biz hiçbir zaman görkemli bir ağaç olamamıştık. Ben kökü parçalanmış, gövdesi tomruğa çıkmış, dalları budanmış bir ailenin son sürgünüydüm.</p>

    <p class="normal">Büyük yengem geliyor mutfağa, “Tavukları pilavın içine dideleyelim, gelen giden çok olur, anca yeter,” derken omzumu sıkıyor. Bileziklerinin şıngırtısı, annemin ucuz orlondan bir-iki gecede ördüğü sarı yeleğin gıcırtısına karışıyor. En son ne zaman giymiştim bu yeleği?.. Yengem en son ne zaman içten davranmıştı bana; yapay da olsa... Neyin nerede olduğunu benden çok daha iyi bildiğini, bu eve benden daha çok ait olduğunu kanıtlamak istercesine, rahat, kendinden emin bir hareketle tezgâhın üstündeki dolabın kapağını açıyor. İç içe geçmiş cam kâseler. Ayak parmaklarının ucunda yükselip kabartma üzüm desenli bir kâseyi alıyor, indiriveriyor tezgâhın üstüne. Komşular çelik tencerelerde, kayık tabaklarda, plastik saklama kaplarında haşlanmış tavuklar yollamış: Ölü bir kümes sızmış çocukluğumun mutfağına. Yengemin kısa tırnaklı parmakları, ustalıkla parçalıyor tavuğu; küçük et parçaları tencereden üzüm desenli kâseye, oradan da büyük bakır tenceredeki pilava aktarılacak. Ölü evinin geleni çok olur; gidenlerin cenazesi, kalanları acıktırır...</p>

    <p class="normal">Çaydanlık ıslık çalmaya başlıyor. Sıcak su koyuyorum tutamacı çatlamış demliğe. İçme suyu almak için, beyaz plastik bidona eğilince yengeme sürtünüyorum; aldırmıyor, tavuğu parçalamaya devam ediyor. Yağlı et parçalarının sessizlikte çıkardığı vıcık vıcık sesler sinirimi bozuyor, bir şeyler söyleme gereksinimi duyuyorum: “Beş dakikaya kadar demlenir çay. Kaç kişi var içeride?” Mırıldanıyor önce, falan hanımlar-filan teyzeler-feşmekân beyler, sonra başını yaptığı işten kaldırmadan hesaplamasının sonucunu bildiriyor: “Dokuz-on bardak dolduruver, içilir...”</p>

    <p class="normal">Sıcak suyla buluşan çayın kokusu, yağlı tavuk kokusunu bastırıyor, içim rahatlıyor bir anda, göz ucuyla ağacın dallarına bakıyorum... Fikret ne kadar da çok severdi çayı. Koyu içerdi, şekersiz. Ondandır herhalde, çay tabağındaki şekerleri, çay kaşığını masanın uzak köşesine bırakıp öyle içen erkekleri gördüğümde hüzünlenmem. Yalnızca hüzün mü?.. Kızılay’da bir kahvehane vardı, oraya takılırdık okul çıkışı. Abiler, ablalar, arkadaşlar, kardeşler gelirdi. Bir de Fikret gelirdi. Masa üstünde kâğıt oynanır, masa altından kitaplar, bildiriler, gazete kupürleri el değiştirirdi. Millet okeye taş beklerdi, rulo yapılmış afiş beklerdi, paket kâğıdıyla kaplanmış kitap beklerdi, ben Fikret’i beklerdim. Dersleri boykot edip yürüyüşe katılmıştık bir gün. Bir arkadaşı mı görüp söylemiş, annem mi yumurtlamış anımsamıyorum; Süleyman Abi eşek sudan gelene kadar dövmüştü. Saçlarımı çekiştirirken küpem kulak mememi yırtmıştı. Ucunda üç yapraklı yonca olan sallantılı gümüş küpelerim vardı, bizim kızlar pek hoşlanmazdı ama onlara aldırmaz takardım. Ertesi gün Fikret olayı duyunca önce dellenmiş, sonra da beni rahatlatmak için işi şakaya vurmuştu. “Eski kulağı yırtıklardan kaç kişi kaldı dediklerinde seni göstereceğim bundan böyle,” deyip gülmüştü. “Ona kulağı yırtık değil, kulağı kesik denir,” demiştim. Demiş miydim?.. Belki de hiçbir şey demeden sözlerin Fikret’in söylediği gibi kalmasına izin vermiştim.</p>

    <p class="normal">Annemin salondaki yemek masasına serdiği gazetenin üstünde harmanladığı çaylardan mıdır bu? Biraz karanfil, biraz bergamot esansı, biraz anne dokunuşu...</p>

    <p class="normal">Sol elimde süzgeç sağ elimde demlik, tepsiye dizdiğim bardaklara çay koyuyorum. “Çok koyu koyma,” diyor büyük yengem, “durmadan yenisini demlemek zorunda kalmayalım.” Ne yapılması gerektiğini çok iyi biliyor: Tavuklar pilava katılacak, çay açık konacak, yan komşudan sandalye-terlik alınacak, her-ihtimale-karşı kapıya ıslak bez konup ayakkabıların altı sildirilecek, bilmem-kim hanımlardaki büyük bakır tencere gelince helva karılacak... Komşunun biri ben yapayım demiş de karşı çıkmış cenaze bilgesi büyük yenge; helva kokusunun ölü evinden çıkması gerekirmiş.</p>

    <p class="normal">Kısa, kıvırcık saçlı bir kız vardı, adını unuttum, o anlattıydı. İki kişiyle afişe çıkmış Fikret, daha bir tane bile yapıştırmadan sarılmış çevreleri. “Birileri ihbar etmese olmazdı böyle,” demişti kız, “randevulaşmış gibi bekliyormuş faşolar. Odun, zincir, muşta, tam takım. Belli ki içeride bir kuşları varmış...” Oğlanlardan biri nasıl olduysa an’ında toz olmuş, muhbir odur, demişti kız. Diğer oğlanla –kaçanın da, kalanın da adını unuttum– Fikret, önce dayılanmışlar. Başa çıkamayacaklarını anlayınca da başlamışlar kaçmaya. Bunlar önde, itler arkada... Sıhhiye’ye kadar sürmüş kovalamaca. Öbür oğlan evlerin arka bahçesine falan girip sıvışmayı başarmış. Tam Sağlık Sokağın orada bir yerde sıkıştırmışlar Fikret’i. “Elini bağlamışlar dövmeden,” demişti kız, “yoksa kolay pabuç bırakmazdı onlara.” Ayağa kalkamayacak hale gelince koyuvermişler bir duvarın dibine, polis kan kusarken bulmuş. İşte öyle içeri alındı Fikret. Bütün bunları, bu kadar ayrıntılı olarak nasıl biliyorsun, diye sormadım kıza. Herkes kendi kahramanını yaratmaya çalışıyordu o yıllarda, dileyen dilediği hikâyeyi yazmakta özgürdü. Sonuç olarak Fikret paçayı kaptırmıştı, hepsi bu. Günler sonra görüş izni verdiklerinde, çıkmamıştı dışarı. “Kimse gelmesin,” demiş. Onun istediği gibi bir ağırbaşlılıkla, göreceğim diye ısrar etmeden, görüşmemeyi de eylemin bir parçası olarak gördüğüm, arkamı dönüp gittiğim için kaç gece pişman olmuştum. Hâlâ...</p>

    <p class="normal">Dört ay sonra bir sabah, “Sıçtınız memleketin içine,” diye ite kaka uyandırmıştı Süleyman Abi. Kütüphanemde ne kadar kitap varsa sobaya atmıştı. İlkokul öğretmenimin okuma bayramında armağan ettiği ‘Küçük Kadınlar’ı bile. “Bütün evlere giriyorlarmış, her yeri arıyorlarmış, senin salaklıkların yüzünden başımız belaya girmesin,” demişti. Günlerimiz televizyon karşısında, radyo başında geçmişti. Korkudan, meraktan, birilerinden haber alamamanın geriliminden iltihaplı yaralar dökmüştüm. Süleyman baskısı olmasa sokağa çıkma yasağı filan dinlemez ev ev uçardım; öylesine hızlı, deli, cesur çarpıyordu yüreğim.</p>

    <p class="normal">Sonunda beni de aldılar içeri. Hayatımın üç ayı sorguda yok oldu gitti. Hayatımın üç ayı, memesi yırtık kulağımın duyma yeteneği ve...</p>

    <p class="normal">Kimbilir kaç kere söylemiştir annem bu ağacın ne ağacı olduğunu; her seferinde bir daha unutmayacağıma dair sözler verdim kendi kendime. Ama unuttum. Tutamadığım nice sözün yanına yolladım o sözleri de... Şimdi dönsem yengeme, sorsam, an’ında söyler biliyorum. Bu şehirdeki bütün ağaç cinslerini bilir, yaşadığı bütün evlerin mutfak penceresinden görünen ağaçların ne zaman yeşillendiğini, ne zaman sarardığını, ne zaman budanması, ne zaman aşılanması gerektiğini bilir. Çocukluğumda der, genç kızlığımda der, bu eve ilk gelin geldiğim gün der, Süleyman’la Balgat’taki eve taşınınca der... Ev kadını olmanın püf noktalarını anlatır, çocuklarına ne kadar düşkün olduğunu anlatır, yağmur mevsimlerinde azan romatizmasını anlatır, ne gün hangi semtte ucuz pazar kurulduğunu anlatır, en yakın arkadaşı altın-günü-hanımın yeni döpiyesini anlatır, televizyondaki yemek tarifi programlarından birinde öğrendiği biberiyeli pilavın lezzetini anlatır... Küçümsüyor muyum onu? Bu yaşına kadar pusulası kırık gezgin gibi neyi aradığını bilmeden dolaşan ben, hayatının sınırlarını yıllar öncesinde belirlemiş bu kadını küçümsüyor muyum? Ah, bir bilseydim şu ağacın ne ağacı olduğunu...</p>

    <p class="normal">Çay tabaklarının kenarlarına kaşıkları koyuyorum, şekerliği de yerleştiriyorum tepsinin bir köşesine. Şimdi yapmam gerekeni biliyorum: Ahşap tepsiyi saplarından tutacağım, salona gidip tanıdığım tanımadığım insanların önünde eğileceğim, titreyen elleriyle döke saça çaylarını almalarını bekleyeceğim, biri teşekkür ederim kızım, diyecek, bir diğeri Suna değil mi bu, diye soracak, kaç yıl oldu görmeyeli... İçim sıkılıyor bir anda. Tezgâhın üstündeki kirli kül tablasını alıp pencerenin önüne çekiliyorum. Yeleğimin cebinden sigaramı-çakmağımı çıkarışımı, yakışımı ve ilk nefesi çekişimi yan gözlerle izliyor yengem. Servisi yapmayacağımı anladı. Yağlı elleriyle musluğu açıp kurumuş krem deterjanla temizleniyor. Bulaşık süngerini köpürtüp musluğu, evyenin içini iyice siliyor. Kurulamıyor ellerini, tepsiyi tutmadan şöyle bir eteğine siliyor. Yalnızım artık mutfakta; pencerenin kenarında, adını bilmediğim ağacın karşısında...</p>

    <p class="normal">Ankara’da kalsaydım her şey farklı mı olurdu? Bugüne kadar hiç sormamıştım bunu kendime. Dünü hiç düşünme, dedim en sıkıştığım anlarda; şöyle olsaydı, böyle olsaydı hesaplarına girme. Ne değişecekti ki zaten? İstanbul olmayacaktı, İzmir olmayacaktı, Çandarlı olmayacaktı... Sinema okumayacaktım, takı pazarlamacılığı, sekreterlik, kütüphane memureliği, bar işletmeciliği, restorancılık yapmayacaktım... Sarılmaya hazır kollar gibi açılmış şu dallara baktıkça aklıma gelen bütün o erkekleri tanımayacaktım.</p>

    <p class="normal">Mutfak kapısında yaşlı bir adam görünüyor, “Kızım biz gidiyoruz,” diyor, “başın sağ olsun.” Tuvalette sigara içerken yakalanmış lise öğrencisi aceleciliğiyle saklıyorum sigarayı, ne diyeceğimi bilemeyip başımı sallıyorum. Kimdi bu adam? Süleyman Abi’nin kayınpederi mi? Galiba. Annemin dünürü... Anneciğim... En son telefonda konuşmuşlar, torunlarına atkı-bere ördüğünü söylemiş, hangi takımları tutuyorlar söyleyin de ona göre öreyim, demiş. Ertesi gün komşular arayıp vermiş haberi, salondaki yeşil koltukta kaskatı oturuyormuş kapıyı kırıp eve girdiklerinde, kucağında biri sarı biri kırmızı iki yumak, yerde birkaç sıra örgülü üç numara şişler. Lisedeyken bir gün “Babam öldükten sonra evlenmeyi hiç mi düşünmedin anne?” demiştim, aylarca küsmüştü. Barıştıktan sonra da, o an bana okkalı bir tokat atmak istediğini söylemişti. Bir daha asla açılmadı bu konu aramızda; öncesinde de hiç konuşulmamıştı zaten.</p>

    <p class="normal">Babamı tanımadım ben. Babamı da, onunla birlikte araba kazasında ölen ortanca abim Sabri’yi de. Dört yaşındaymışım ailemizin başına bu felaket geldiğinde. O günden sonra on yaş büyüğüm Süleyman, evin erkeği oldu. Ona hiç <span class="ideitalik">abi</span> demedim, hep adını da söyledim; şu amca, bu teyze, öteki abla dercesine... Evdekiler böyle yaparak ortanca abimin anısını yaşattığımı düşünüyorlardı ama ben tıpkı komşunun oğlundan, yolda gördüğüm herhangi birinden söz eder gibi yabancılaştırmak, yabancılaşmak için yaptım bunu: Süleyman Abi. Beni dayaklarına daha dört-beş yaşlarımda alıştıran, annemin ricaları olmasa ortaokuldan sonra okumamam için elinden geleni yapacak olan, âdet gördüğüm günlerde okula gitmemi yasaklayan, kulak mememi yırtan, Fikret yüzünden dünyamı karartan, kitaplarımı yakan, evden ayrıldıktan sonra da aileden, kardeşlikten, Ankara’dan dışlayan adam. İki gün önce buz gibi bir sesle “Annem öldü, cenaze yarın, gel de son bir kez evlatlık görevini yap,” diye telefon etti. Telefonumu nereden buldun, diye sormadım, bunca yıldır neler yaşadığımı merak etmiyor musun, diye sormadım, sen nasılsın, diye sormadım. Karşılaştığımız anda elini öpmem için uzattı, ben tokalaştım. Birbirimizi annemden yıllar öncesinde gömdüğümüzü ikimiz de biliyorduk.</p>

    <p class="normal">Kavak ağacı olsaydı çoktan ezberlemiş olurdum; annemden öğrendiklerimden ya da kavak ağaçlarına olan merakımdan değil, ‘Yenişehir’de Bir Öğle Vakti’ romanının belleğimdeki yerinden dolayı. Çocukluğumda Kemalettin Tuğcu vardı, sonraları olaylara bakışımda hep hüzün aramamın nedenini biraz da buna bağlarım. Lise-üniversite yıllarında abilerimiz, ablalarımız ne okumamızın uygun olduğunu söyledilerse onları okuduk. Çoğunu anlamazdım, Fikret tıkandığım yerlerde yardım ederdi. Belli yazarlar, şairler dışında roman, şiir okumak hafiflikti; davamızın bu hafifliklerle kaybedecek zamanı yoktu. Birkaç kız vardı –bacılar–, arada derede fırsat buldukça tatlısusolcusu diye aşağılarlardı beni. Hırslanırdım o zaman, daha çok okurdum anlamadığım kitapları. Kendime bile itiraf edemezdim kafamın, gönlümün başka aşkla dolu olduğunu. O yıllarda kitaplardan öğrendiklerim, Fikret’in düşünce süzgecinden geçmiş özetler oldu. Çok sonra –Enver’in beni Assos’taki pansiyon odasında yalnız bırakıp gittiği geceden sonra– değişti kitaplara olan bakışım. Romanlar vardı durduğum yerleri anlatan... Bastığım taşların oynaklığına aldırmadan yürümemi sağlayan şiirler vardı... Durmadan okuyordum; uyumadan, utanmadan. Artık Fikret yoktu düşünce dünyamı sorgulayacak, artık bacılar yoktu eylemsizliğimi yargılayacak. Sadece kitaplar vardı; içindeyken öğrenemediklerimi, dışarıdan bakınca anlamamı sağlayan. Pastane vitrinine yapışmış çocuklar gibi oluyordum kitapçı dükkânlarına gidişlerimde; bütün pastaların, bütün şekerlemelerin, tatlıların-tuzluların tadına bakmak, hatta doymayıp arsızca çikolata kâğıtlarını yalamak istiyordum. Oğuz Atay vardı artık, Bilge Karasu vardı... Onların Ankaralılıklarının verdiği garip haz duygusu vardı. Ama en çok kadın yazarlar vardı: Adalet Ağaoğlu, Leyla Erbil, Tomris Uyar... ve Tezer Özlü... ve Sevgi Soysal... Hiç unutmam; ‘Yenişehir’de Bir Öğle Vakti’ni, İstanbul’un yağmurlu bir öğleden sonrasında, Hisar’da Ali Baba’ya oturup dört-beş saatte, çay üstüne çay, sigara üstüne sigara içerek bitirmiştim. Sarıp sarmalamıştı kitap beni; Hisar, Ankara kokmuştu; Doğan, Ali, Olcay masada, yanımda oturuyorlardı ve en sonunda o kavağın yıkılışını gözlerimle görmüştüm...</p>

    <p class="normal">Ya şu cılız ağaç?.. Ya şu yağmurun habercisi gri göğün altında sessizce ıslanmayı bekleyen ağaç?.. Yıkılsa ne yazar?.. Altında kalacağım, ezilip yok olacağım bir ağacım bile yok.</p>

    <p class="normal">Enver... Enver’in nesine kapılmıştım acaba? Ankara’dan kaçmıştım –ya da Ankara beni kovmuştu–. Sinema okuyordum İstanbul’da, zorunluluktan değil, isteyerek... “Sinema aşktır,” derdi Orson. Peki ben âşık mıydım? Hayır. Sadece tıpkı kitaplarla olan yolculuğumdaki gibi, yaratılmış dünyaların içinde dolaşmak istiyordum. Hem üniversitede olmak... güzeldi... Sonra bir gün... derste... onu gördüm... Kahverengi el örgüsü bir kravatı vardı, kahverengi fitilli kadifeden ceketi, bağcıksız kahverengi ayakkabıları... Uzun, ince parmaklarına bakardım ellerini sallaya sallaya ders anlatırken; kemik çerçeveli gözlüğünü sürekli takıp çıkarışını, bıyığının köşesini çekiştirmesini... Bir kulağım duymadığından derslerde en önde oturuyordum, hatta biraz da öne eğilerek dinliyordum Enver’in kırgın sesiyle anlattıklarını. O zamanlar Enver Hoca’ydı. “Sevmem hocam denmesini ama ayrıntıyla zaman geçirecek halim de yok, alışkanlıklarınızın farkındayım,” demişti ilk derslerden birinde. Umursamazlığını gösteren bir hareket yapmıştı, ceketinin içinde bile düşüklükleri belli olan omuzlarıyla. En öndeydim, içim titremişti, eteğimi çekiştirmiştim. Hep etek giyerdim onun derslerinde, hep çekiştirirdim. “Eteğini çekiştirmen çok hoşuma giderdi,” demişti bana önce sinemaya, sonra Bostancı’da bir meyhaneye gittiğimiz gece, “bacaklarının çıplakken nasıl göründüğünü düşünürdüm kimi zaman.” Beni yalnızca yatıp kalkabileceği bir öğrencisi olarak görmesini istemiyordum; ama açıkçası nasıl gördüğü umurumda da değildi... Ankara’dan sonra, Fikret’ten sonra, sorgudan sonra ilk kez... Beni denizanalarıyla, çürümüş yosunlarla, çöplerle dolu limanımdan alıp başka denizlere götürecek bir insana gereksinim duyuyordum; bir insana değil, bir erkeğe. O erkeğin Enver olup olmadığını düşünecek, tartacak durumda değildim. Sınıftakilerin çoğundan büyüktüm, yurttakilerden nefret ediyordum, İstanbul’da bir-iki kişi dışında tanıdığım yoktu; boğuluyordum. Denize düşen...</p>

    <p class="normal">“Biraz da misafirlerin yanında otur canım, Süleyman’ı bilirsin, bir de sinirlenmesin şimdi bu acılı halimizde...” Yengem kulağımın dibine kadar girmiş, fısıldıyor, <span class="ideitalik">canım,</span> diyor. Ev kadını sessizliği. Terlikleri sürümeden yürümek, temizlik yaparken çıt çıkarmamak, çiçekleri sessizce sulamak, bulaşık yıkarken akan suyu sağır kılmak. Süleyman’ın karısı. Kocası sinirlenmesin, tansiyonu yükselmesin, kan şekeri düşmesin, aritmisi tutmasın, gözleri seğirmesin diye gerekirse görümcesine dil dökecek kadar da fedakâr. Yan gözle bakıyorum. “Ben...” diyorum, “ben biraz yalnız kalsam daha iyi olacak, kusura bakmayın.”</p>

    <p class="normal">Sırf yalnızlığımı unutmak için saçma sapan şeyler yapıyordum. Bir ara okuldakilerin dolduruşuyla Yeşilçam Sokağı’na takılmaya başladım. Figüranlar kahvesi dedikleri bir yer vardı, oraya gidiyordum; hikâye kaynıyor orası demişlerdi, takılanların hepsi ayrı film. Çoğunun yaşı geçkin bir avuç sinema emekçisi bütün gün oturur, iş gelmesini beklerdi. Boya sarısı saçlı, buruşuk etekli, abartılı makyajlı, yaşlıca kadınlar da olurdu kahvede ama çoğunlukla erkeklerin arasındaydım. Hepsi senaristti, hepsi başrol oyuncusuydu, hepsi set görevlisiydi, hepsi figürandı. Renkli geçmiş bir ömrün siyah-beyaz fotoğrafları gibiydiler. “Yaşadıklarınızdan yola çıkarak bir senaryo yazacağım, bitirme tezi olarak hazırlamayı düşünüyorum,” demiştim; inanmışlardı. İnanmakla kalmayıp heyecanlanmışlardı da: “Buraya gelip sizin hayatınızı film yapacağım diyen çok olur ama sen başkasın,” derlerdi. Farklı? Neden? Bilmiyorum... Çay, ıhlamur, adaçayı ısmarlayıp karşılarına oturtuyorlar, saatlerce anlatıyorlardı. Onlar konuşmak istiyordu, ben de dinlemek... Dinlemekten ötesiydi bu, merkezde olmak istiyordum, küçük de olsa bana ait hissettiğim bir dünyanın merkezinde, bedenlerini tersyüz edip bana içlerini gösterecekleri kadar özel bir noktada. Hiçbir zaman onları kullandığımı düşünmedim. Sonu olmadığını bildiğimiz bu oyundan hepimiz keyif alıyorduk ne de olsa. Beni dört gözle bekliyorlardı, ayakta karşılayıp kendi masalarına oturmam için birbirleriyle yarışıyorlardı, birinin anlattığını ertesi gün bir diğeri yüzseksen derece tersinden anlatıyordu, konuşmaktan sıkılınca kâğıt oynuyorduk ve ayrılırken ertesi gün kaçta geleceğimi, öğlen yemeğinde özel bir şey isteyip istemediğimi soruyorlardı. Acılarını soruyordum onlara, dertlerini, güvencesiz iş hayatlarını, dışlanmışlıklarını, unutulmuşluklarını... Onların sıkıntılarını duymak istiyordum, kendiminkileri unutmak için. Kemalettin Tuğcu’nun ‘Zavallı Büyükbaba’sı peşimi bırakmıyordu. Ben elimdeki kör bıçağı kalplerine saplayıp boğazlarına kadar büyük bir yarık açtıkça, onlar da irinle dolmuş kanlarını döküyorlardı yeşil çuhalı kahvehane masasının üstüne.</p>

    <p class="normal">Ama aralarında bir kişi vardı ki, yaralarını deşmeme, acıtmama, kanatmama izin vermiyor, “Altın yerde paslanmaz, taş yağmurda ıslanmaz,” diyerek tek başına bütün saldırılarımı geri püskürtmeyi başarıyordu. Zamanla diğerleri bu çekilmeyecek filmin figüranı oldular. Orson Cezmi ise en iyi erkek oyuncu ödülüne çoktan aday olmuştu bile.</p>

    <p class="normal">Şu adsız ağacın hangi dalı olurdun sen Orson Cezmi; gövdesi olmak seçeneğini elinden alsalar...</p>

    <p class="normal">Elinde kayıt belgeleri, derslik arayan öğrencinin karşısına dikilip de “Ekonomi 101 dersi orta amfide,” diyen kişi bir kantinci ya da bahçede pinekleyen simitçiyse hemen yaftayı yapıştırırdık: sivil! Yanılmazdık da... Orson Cezmi de bende böyle bir his uyandırmıştı. Kahvehane halkı genelde çalıştıkları filmlerde öğrendiklerinden ötesini bilmeyen, okumakla arası olmayan, sokağın, setlerin, yönetmenlerin, yıldızların dedikodularıyla gün geçiren insanlardan oluşuyordu; o hariç. Bambaşka bir adamdı. İstese, istediği okulda ders verecek kadar bilgili, sinemaya tarihinden tekniğine, üretiminden tüketimine her konuda hâkim, sürekli okuyan, yazan, düşünen bir adamdı. Ama an gelir, bayağılığın, sıradanlığın en uçlarında dolaşırdı. Söylemindeki bu aptal edici değişim, bir şekilde bedenine, görünümüne de yansıyordu. Kimi zaman karşısında el-pençe divan durulacak bir profesöre, kimi zaman da ruhumun en karanlık köşelerindeki acıma duygusunu uyandıran bir garibana dönüşüyordu. Sinema tarihindeki kilometre taşı filmlerden söz ederken üstündeki ince yakalı, bej çizgili, solmuş kahverengi takımı, albenili bir smokin gibi parlıyor, ‘vakt-i zamanında falanca filmdeki figüran kızla pavyona gidip nasıl da sabaha kadar içtiydik’ muhabbetlerinde eprimiş el örgüsü bir hırka oluyordu. Diğerlerini çözmüştüm ama Orson’a bir türlü ulaşamıyordum; kahvehane köşesinde karşıma çıkan bir ihtiyarın oyuncağı olmaktan korkuyordum.</p>

    <p class="normal">Tam ağacın dalları arasında kurulmuş bir salıncağa oturduğumu düşlerken, Süleyman Abi’nin küçük kızı dalıyor mutfağa. “Annem kolonyayı istedi,” diyor annesinin kopyası bir vurguyla, ne dediğini daha iyi duyabilmek için hafifçe eğiliyorum, “kolonya nerede hala?” Hala?.. İlk kez mi hala deniyor bana? Dışarıdan bakınca bir halaysam eğer, içimde kim var? Suna Hala? Dertleşmeye gelen kızlar olurdu okul yıllarında, uzak durmaya çalışsam da kaçamadığım kızlar, onların bitmeyen sorunları. O çok sevdiğim sesin, o çok sevdiğim şarkısını mırıldanarak keyifli bir sohbet ortamını hazırlamaya çalışırlardı:</p>

    <p class="siir">“Eğer bugün yepyeni bir şey öğrenememişsen,</p>

    <p class="siir">Bütün günün birbirine eş güneşsiz geçmişse,</p>

    <p class="siir">Haydi gel gidelim Suna Abla’ya...</p>

    <p class="siir">Merhaba diyelim Suna Abla’ya...”</p>

    <p class="normal">Abla diyen çok oldu, anaokulundakiler teyze derlerdi, Çandarlı’daki restoranın aşçı yamaklarından biri de kızdığımı bildiği halde yenge der hep. Ama hala?.. Kolonyayı verdikten sonra başını okşamak istiyorum çocuğun... yeğenimin... bir şey tutuyor elimi...</p>

    <p class="normal">Kahvehaneyle okul arasına sıkıştırmıştım hayatımı... Orson Cezmi, giderek daha çok bağlandığım, bir gün olsun konuşmasam sıkıntıya düştüğüm biri olmaya başlamıştı. Hem de bunun için özel bir çaba harcamadan. Sadece karşısına oturtuyor, gözlerimin içine bakarak anlatıyordu; geçmişi, bugünü, filmleri, hayatı... Bir yanda da Enver vardı... Ben odasına gittim, o odasına çağırdı. Ben şakalar yaptım, o şakalar yaptı. Koridorlarda önüne çıktım, merdiven başlarında arkamdan yetişti. Bana kitap önerdi, ona kitap armağan ettim. Kim kimi ayarttı, onun için çıkmaz sokak, benim için patika olan bu yolun haritasını kim çizdi bilmiyorum.</p>

    <p class="normal">Karnım acıkıyor. Üst üste içtiğim sigaralar midemi kaynattı. Bir kaşık pilav. Tavuksuz. Raftan çay tabağı alıyorum, sanki tabak ne kadar küçük olursa yemek yemenin sıkıntısı o kadar çabuk biter gibi; sanki ne kadar az yemek yersem, bu evden de öyle geçip gidebilirmişim gibi. Çekmeceyi açıyorum. Beyaz plastik kaşıklık değişmemiş, ama sapında ince çizgiler olan çatal-kaşık takımı yok artık. İç içe geçirilmiş, tanımadığım kaşıklar, yabancı çatallar bakıyor bana. Günlerce hesap yapmıştır annem bunları almadan, sonunda komşularının ısrarına dayanamayıp koyu yeşil mantosunu sırtına geçirmiş, yaprak desenli eşarplarından biriyle başını örtmüş, Ulus’a gitmiştir. Paslanmaz çelikten 48 parça çatal-kaşık takımı, servis kepçesi, ıspatulası, salata servis kaşıkları dahil; altı kişilik. Biri peşin, altı taksit. Belki de bir gazeteden kupon karşılığı almıştır. Günlerce nokta nokta ayrılmış yerlerinden kupon keserek, sertifika biriktirerek. Az önce çay servisi yaparken bu değişimi fark etmemiş olmama şaşıyorum; her zamanki dikkatsizliğim. Belki de o sırada daha büyük bir yabancılıkla yan yana olduğumdan es geçtim: yengem. Süleyman’ın karısı. Tıkanıyorum. Çay tabağındaki pilavı, çöp torbası niyetine mutfak kapısına asılmış naylon market poşetine döküp pencerenin karşısındaki yerime geçiyorum. Ağacın karşısına.</p>

    <p class="normal">Assos’ta geçireceğimiz hafta sonunun hayatımın dönüm noktası olacağına inanmıştım. Eski model Opel marka bir arabası vardı; mavi. Sinemayla, Ankara-İstanbul karşılaştırmasıyla, gençlik-olgunluk tartışmasıyla başlayan yol sohbetimiz giderek kadın-erkek ilişkilerine, aşka, cinselliğe demir atmıştı. Ağzından çıkan her sözü yakalayabilmek için sağlam kulağımı sonuna kadar açmıştım. Arabanın bozuk kasetçalarından yükselen şarkılara eşlik etmiştik. Geri sarma düğmesi bozuk olduğu için, bir parçayı yeniden dinlemek istediğimizde kasetin deliğine soktuğum kalemi dakikalarca çevirmiştim; gülmüştük. Arabalı vapurun güvertesinde çay içmiştik. “Denize girilir mi acaba bu havada?” demiştik; o soğukta bunun delilik olacağına karar vermiştik. Sevinmiştim buna. Çıplak kaldığımda sorgudan kalma izleri görünce rahatsız olur mu, diye düşünüyordum çünkü; dillendirememiştim kafamdan geçenleri. O macera duygusu, yaşayacağım her mutlu saniyeyi artı hanesine yazma kararı, Fikret’ten sonrasını yaratma isteği, bir erkeğin bana baktıkça arzuyla dolduğunu görmek yetiyordu galiba. Gençlik desem, değildi ki; kulak mememle birlikte yırtılıp gitmişti gençlik heyecanlarım. Yola çıkmadan üç gece önce yurdun yakınlarındaki bir ara sokakta, arabanın içinde sevişmiştik. Eteğimi sıyırıp üstüne çekmişti beni, başım arabanın tavanına, güneşliğine çarpmıştı, ses çıkarmamıştım. Tam kulağını öpmeye çalıştığım sırada, arabanın kapısına doğru kaykılmış, içimden çıkıp pantolonuna boşalmıştı; görememiştim o an’ı. Özür dilemişti sonra, “Acıttım mı canını?” demişti, duymak istediğim bu değildi; aldırmamıştım. Şimdi şu kırılmış, kurumak üzere olan dala bakınca o an yalnızca ‘Yurda geç kalırsam almazlar, ben de gider kahvede sabahlarım,’ diye düşündüğümü anımsıyorum.</p>

    <p class="normal">Her erkekte matematiğim biraz daha zayıfladı.</p>

    <p class="normal">Mektuplaşırdık annemle, telefonlaşırdık. Yılda bir-iki kez Ankara’ya gelmeye çalışıyordum ama o hiç gelmemişti yanıma. “Yol yorar beni,” diyordu; Süleyman baskısını yok sayarmışçasına. Şehirden şehire, kasabadan kasabaya savrulmama üzülüyordu; “Evlen artık,” diyordu titrek el yazısıyla yazdığı kırık mektuplarında, “çoluk çocuğa karış, kız çocuktan olma torun başka olur, anneanne olma zevkini yaşat bana, düzenini kur.” Ekildiği toprağa kök salamayacak kadar zayıf, köksüz de ayakta durabilecek kadar güçlü bir sürgün olduğumu anlatamadım anneme... rahmetli anneme.</p>

    <p class="normal">“Kız ateşlenmiş, hastaneye kaldırmışlar, durum ciddi olmasa...” Bir şeyler daha demişti. Ayrıldığını söylediği kadının, eski karısının, varışımızdan üç-dört saat sonra, daha valizlerimizi açmadan, Assos’taki pansiyonda bizi nasıl bulduğunu sormak bile aklıma gelmemişti o anda. O kadar telaşlanmıştı ki, etkilenmiştim bundan; hasta kızının başucuna koşan baba tablosunun büyüsüne kapılmıştım. Acele öpüşlerini, bacak aramı, göğüslerimi okşama çabalarını geçiştirmiş, mutlu baba-kız tablosuna düşen ışığı engellememek için “Bir an önce dönmeliyiz,” demiştim. Mırıldanmıştı, beni istediğini, böyle olduğu için ne kadar üzgün olduğunu, benim kalıp bu güzelliğin tadını çıkarmam gerektiğini söylemişti. “Bebeğim,” demişti, ilk kez bebeğim diyordu bana, yadırgamıştım, hoşuma gitmemişti, “kızı göreyim, yarın akşama dönerim, hem bu geceki ayrılık yarın geceyi daha ateşli kılar...” Uzanıp dudaklarımdan öpmüştü; sertçe. Gitmişti sonra...</p>

    <p class="normal">O gece uzak bir sahil kasabasında, taş zemine atılan solmuş kilimlerin ısıtmadığı pansiyon odasında, ilk kez çift kişilik yatakta yatan Ankaralı Suna, bilmediği dilde yazılmış bir kitabı okuduğunda hayatının neredeyse tümüyle değişeceğini düşünebilir miydi?</p>

    <p class="normal">Gagası, gözü, kanadı kara bir karga konuyor dala. Yıllar öncesinin Suna’sı mı bakıyor ağaca, kargaya, yoksa sağ elinin parmakları sigaradan sararmış, boynunda benler oluşmaya başlamış, bir sahil kasabasındaki geveze kuaförünün bütün ısrarlarına karşın boyatmadığı saçları iyice beyaza durmuş, günde en az on kere kendini gözü dalmış boşluğa bakarken yakalayan şu sessiz kadın mı? Hangi yaşta başlardayız, hangisinde ortada... sonda?..</p>

    <p class="normal">Gitmişti... Bütün duygulardan oluşan bir gökkuşağı vardı içimde... Altından geçip dilek tutmak istediğim ama asla ulaşamayacağımı bildiğim bir gökkuşağı. Arabasının uzaklaşan sesiyle kendime gelmiştim; soğuk bir mevsimde, soğuk bir odada... Dişlerimi fırçalamıştım önce; lavaboya eğilip aynaya bakmadan. Yatağın köşesine oturduğumda görmüştüm o kitabı. Enver’in aceleyle çıkarken unuttuğu Fransızca bir kitap... Ben yanıma kitap bile almamıştım; uzun süren kahvaltılardan, öğlen yürüyüşlerinden, deniz kenarı sohbetlerinden, rakı-balık sefalarından, gülüşmelerden, öpüşmelerden... sevişmelerden zaman kalmaz okumaya, diye düşünmüştüm. Alışık olduklarım gibi kapağı resimli kitaplardan biri değildi. Yazarın adını daha önce duymamıştım. Tek kelime Fransızca bilmememe karşın kitabın Fransızca olduğunu anlayabilmek şaşırtmıştı beni; bilmediğimiz dilleri, sırf yazılış özelliklerinden, göz aşinalığından tanıyabiliyorduk demek ki. Sayfaları şöyle bir çevirdikten sonra kitabı okumaya karar vermiştim. Neydi beni buna iten bilemiyorum; yapacak daha iyi bir şey... yapacak başka bir şey olmaması belki de. Yatağın içine girmiş ve kimi kelimeleri yazıldığı gibi, kimi kelimeleri İngilizce’yi andırır vurgularla okumaya başlamıştım; mırıldanarak. O kelimelerin ne demek amacıyla yazıldığı değil, ne anlamak amacıyla okunduğu önemliydi benim için. Boşluğa bakıp hayal kurmaktan farkı yoktu belki ama garip bir kılavuzun izinde olmak, o hayalleri tümüyle benim yönlendirmeme engel oluyordu. Bir kelimedeki <span class="ideitalik">j</span> harfi, bir başkasında <span class="ideitalik">e</span> ile <span class="ideitalik">a</span>’nın yan yana gelişi, <span class="ideitalik">les</span> diye bir hece... hepsi de bambaşka âlemlere sürüklüyordu beni. Ankara’dan, İstanbul’dan kilometrelerce uzakta bir yatakta, bilmediğim dilde düşünen bir yazarın yazdıklarını kendime uyarlıyordum. Bir dili başka bir dile çevirmek değildi artık benim için okumak; bir hayali başka bir hayale çevirmekti. Tanımadığım babam, nedense hep yaşasaydı benimle çok iyi arkadaş olacağını düşündüğüm Sabri Abim, kolalı tül perde kadar temiz ve bir o kadar şeffaf annem, Süleyman, Ankara’nın sokakları, Yenimahalle’deki ağaçlı yol, Selanik Caddesi’ndeki tatlıcı, Fikret –canım Fikret–, içeriden çıktıktan sonra bir kere bile aramadan Norveç’e gittiğini eski dostlardan öğrendiğim kızılamayacak çocukluktaki Fikret, Kızılay’daki kahve, sorgudaki şövalye yüzüklü polis, yurttaki kızlar, okulda izlediğimiz siyah-beyaz filmler, figüran kahvesinin gençliğime esir düşmüş insanları, gençliğimin kaybolmakla son bulan keşif gezisinde kırık pusulasıyla aniden karşıma çıkan Orson Cezmi... Enver... Enver’in eski karısı... Enver’in karısı ve kızı... hepsi benden çıkıp o bilmediğim dilin dünyasına girmişti.</p>

    <p class="normal">Ben o gece, o yatakta, başka bir dilin haritasında, geçmişimin coğrafyasını yeniden gezdim.</p>

    <p class="normal">Boş çay bardaklarını doldurduğu ahşap tepsiyle yengem giriyor mutfağa. Misafirlerin yanına bir kere bile çıkmayan, iki kelime laf etmekten kaçınan, pencere önünde durup sigara üstüne sigara içen bu yabani, bu yabancı bedene biraz anlamamış, biraz suçlayıcı gözlerle bakıyor. “Şunları yıkayalım,” diyor, en sevmediğim söyleyiştir; <span class="ideitalik">biz</span> derken kendilerince kibarlık yaparak <span class="ideitalik">sen</span> derler aslında... “Ben yıkarım,” diyorum. Duymak istediği sözü söylemem hoşuna gidiyor. “Ben de helvayı karmaya başlayayım,” diyor, “hoca neredeyse gelir...” Dokunsanız ağlayacak gibi konuşuyor; ezberlenmiş davranış kalıpları. Belli ki cenaze-evi-sesini bile çocukluğunda öğrenmiş; biraz fısıltılı, bolca hüzünlü. Küçücük mutfakta onunla yalnız kalacak olmak düşüncesiyle ürperiyorum. Bulaşık süngerini bir tutam krem deterjanla köpürtüp dipleri çay tortusuyla, kırmızımsı sıvıyla dolu bardakları soğuk suda yıkamaya başlıyorum. Çayın gerçekte ne renk olduğunu hep merak etmişimdir. Hayatın gerçek renklerini bilmiyorum; gerçekliğin ne olduğunu bilmediğim gibi...</p>

    <p class="normal">Enver Assos’a dönmedi. Ertesi gece telefon edip kızının başından ayrılamayacağını, fazla konuşacak zamanı olmadığını, İstanbul’da kendini affettireceğini söyledi. Geçmiş olsun demedim, üzüldüm demedim, dönünce görüşürüz demedim; titreyen sesinde iyice belirginleşen yalanlarını sessizce dinledim ve resepsiyondaki yavşak sırıtışlı gencin alaycı bakışlarına aldırmadan kapattım telefonu. Akşama kadar otelin önündeki masalardan birinde oturup çay ve sigara içtim. Yola çıkmadan önce de sahildeki mendireğin ucuna kadar yürüyüp bana beni başka bir dilde anlatan Fransızca kitabı denizin derinleştikçe kararan sularına armağan ettim.</p>

    <p class="normal">Bir yerden ayrılmadan önce yarım saat kadar şehirle baş başa kalma huyum belki o günden kalmadır. Akşam olmadan da buradan ayrılacağım. Önüme gelen ilk firmadan bilet alacağım. Kızılay’daki büronun önünden bineceğim otobüsün servisine. Öncesinde Yüksel Caddesi’ndeki kitapçıları gezecek, yolda okumak için kitap alacağım, bir kafede çay içeceğim. Gelip geçenlere bakacağım, belki eskilerden bir tanıdığa rastlarım umuduyla. Görürsem eğer, o beni görmesin diye başımı eğeceğim. Geçmişimin önümden geçip gitmesine izin vereceğim. Çandarlı’ya varana kadar uyumayacağım; yolda uyku tutmaz beni. Tarık’la evlilik konuşması yaptığımız restoranın önünden geçip eve doğru yürüyeceğim, yan gözle o gece oturduğumuz masaya bakıp “Ayrılalım Tarık,” dediğim anda, o yumuşak sesli adamın yüzünün aldığı şekli anımsamaya çalışacağım. Geride bıraktığım yüzlerdeki hüznü umursamayacağım. Eve girince bir duş alacağım, sonra müzik setinin sesini tek kulağımın rahatça duyabileceği kadar açıp şarkı dinleyeceğim:</p>

    <p class="siir">“Yüzünü dökme küçük kız, bırak üzülmeyi,</p>

    <p class="siir">Yalnız sen misin bir düşün, unutan sevilmeyi...”</p>

    <p class="normal">Tanışabilseydim Bülent Ortaçgil’le ne görkemli bir aşk yaşayabileceğimizi düşüneceğim; içim titrerken o mırıldanırcasına şarkı söyleyecek; bana özel bir konser:</p>

    <p class="siir">“Yüzünü dökme küçük kız, kızma onlara,</p>

    <p class="siir">Yalnız sen misin bir düşün, zincir oranda buranda...”</p>

    <p class="normal">Bir şişe şarap açacağım kendime; kırmızı. İçip içip sarhoş olacağım. Belki de...</p>

    <p class="normal">Mutfakta iki kadınız. İlk kez mutfağa girmiş bir kız çocuğu, hatta samandan bir korkuluk gibiyim vızır vızır çalışan yengemin yanında. Oysa ne güzel yemekler, mezeler yapar bu eller... Ya şimdi?...</p>

    <p class="normal">Hesaplaşmalara, ödeşmelere, bağışlamalara, yargılamalara, suçlamalara inanmadım; inanmamaya çalıştım. Sevmediğim bir kelimedir kader. Ama yine de bugünden, bu ağacın gölgesinden yıllar öncesine baktığımda, lacivert perdeli o pansiyonun nem kokan battaniyesinin altında geçirdiğim gecenin büyüsüne inanıyorum. Belki de o büyünün verdiği güçle dersin ortasında sınıfa girip okuldakilerin ne düşüneceğine aldırmadan Enver’in yüzüne yalancının, zavallının, korkağın biri olduğunu haykırabildim; o güçle sinema öğrenimime veda ettim... Güçlü müydüm?.. Savruluyor muydum?.. Orson’un dalgalı hayatına neden demir atmıştım?</p>

    <p class="normal">Önceleri tek isteğim kahvehane halkının beni sarıp sarmalamasıydı. Yurttan ayrılmıştım. İşim yoktu. Parasızdım. Siyah-beyaz filmlerin uşakları, hizmetçileri, aşçıları, şoförleri bu çaresiz kızı bir anda sahiplendiler. Elimde valizlerim, kahvenin kapısında süklüm püklüm dikildiğim gün iyi ezberlenmiş, defalarca oynanmış bir film yeniden çekilmeye başlanmıştı sanki. Ben ne yapacağımı bilmez bir haldeyken, onlar görünmez yönetmenin ‘Motor!’ komutunu duydular. Okuldan neden ayrıldığımı sormadılar; zaten onlar yaşamak denilen lunaparkta, hiç durmadan çarpışan otolara biniyorlardı. Ben de direksiyonu doğru yerde kırmayı başaramamış, vahşice üstüme gelen bir arabaya bindirmiştim işte. Duvarları nemden kabarmış bir otel odasına yerleştirdiler beni; Orson’un yanındaki odaya. “Parasını düşünme şimdilik,” demişti, “hem zaten hep yan gelip yatacak halin yok ya, günü gelince sana uygun bir iş buluruz.”</p>

    <p class="normal">Dediğini yaptı, bana karnımı doyurmama yetecek kadar para kazandıran bir iş buldu: takı pazarlamacılığı. Gün boyunca dükkân dükkân dolaşıp Dolapdere’deki küçük bir atölyede, ucuz malzemeden takı üreten bir arkadaşından aldığı malları, parası-satıldığı-zaman-alınmak-kaydıyla pazarlamaya çalışıyordum. “Kahveye eskisi kadar sık uğrama,” derdi, “okuldan bir gelen olursa görmek istemezsin herhalde.” Böyle deyince içime bir kurt düşerdi; belki de çoktan birileri gelmiş ve Enver’le yaşadıklarımı anlatmıştı bile. Onların, özellikle de Orson’un gözünde hocasını baştan çıkaran, fettan kız olmak istemiyordum; çevreme ördükleri görünmez-koruma-duvarında gedik açılmasından korkuyordum.</p>

    <p class="normal">Tereyağ erimeye başladı. Yağın erirken tencerenin içinde sağa sola kaymasını, göz göz terlemesini, giderek küçülmesini izlemek istiyorum birden. “Biraz da ayçiçek yağı katalım,” diyor yengem, “ağır olmasın.” Neye, ne katarak hafifletebileceğini biliyor. Hafiflik...</p>

    <p class="normal">Akşam otele gitmeden önce kahveye uğrardım, yürümekten ayaklarım şişmiş, takı dolu çantayı taşımaktan sırtım kamburlaşmış olurdu. Oturur, gün boyunca neler yaptığımızı anlatırdık birbirimize. Sonra yemek saati gelirdi; paramız varsa meyhaneye giderdik, para yoksa meze niyetine bir şeyler alıp birimizin odasında misafircilik oynardık. Çok içiyordu. Yağda yumurtayla votka içilir mi, derdim, onu yumurta düşünsün, derdi. Kendisiyle ilgili bir şeyler anlatmasını istiyordum. Nerede doğmuş, nasıl büyümüş, görüştüğü akrabaları var mı, sinemaya nasıl bulaşmış... geçiştirirdi sorularımı. Neden Orson diyorlar, diye sormuştum bir gün. Fötr şapkasıyla, bıyığıyla ilgili bir hikâye anlatmıştı, o gevşek duruşlu, çapkın gülüşlü anlarından birinde. Oysa ben bu adın takılma nedeninin, bilinçli ya da bilinçsiz, Orson Welles’le fiziksel benzerlikten ötesi olduğunu düşünmüşümdür hep. Anlaşılamayan bir zekâ, deha sınırlarında bir yaratıcılık, dışlanmışlık, küskünlük, yalnızlık, karşı konulamayan yaşlanma... Orson Cezmi’de bunları gördüğüm için değil görmek istediğim için böyle düşünürüm. Tanıyabilseydim babama yakışacağını düşündüğüm giysileri bir vitrin mankeniymişçesine ona giydirmekten fazlasını yapmış mıydım? Onu –ve diğerlerini– hep görmek istediğim gibi gördüm, okumak istediğim gibi okudum.</p>

    <p class="normal">İki eski arkadaş gibiydik; baba-kız, abi-kardeş, usta-çırak, öğretmen-öğrenci... hatta... hatta karı-koca. Otele dönerken koluna girerdim; yanımızdaki kahve tayfasının bakışlarına, imalı gülüşlerine aldırmadan. O da kolunu sıkar, hatta elimi yavaşça kavrardı. Dokunuyorduk birbirimize. Annemi görmek için bir haftalığına Ankara’ya gideceğimi söylediğimde çocuk gibi hüzünlenmiş, ağlamıştı. Tıraşlı yüzünde rahatça akan yaşları silmek isteyen elimi tutmuş, koklamış, öpmüştü. Ben de onun ellerini öptüm. Önce ellerini... sonra da neden yaptığımı bilmeden ama ne o anda ne de şimdi sorgulamayacağım bir hareketle, yaşlılıktan belirginliğini kaybetmiş dudaklarını.</p>

    <p class="ideitalik1">O gece son kez gördüm Orson Cezmi’yi.</p>

    <p class="normal">Yengem fıstıkları kavuruyor. Sağ elinde tuttuğu tahta kaşığın rutin çevirme hareketine, bedeni karşı koyuyor; dimdik durmuş irmik paketinin arkasında yazanları okumakta. Acaba bütün paketlerin arkasını okuyup son kullanma tarihlerini kontrol ediyor mudur? Pembeleşen fıstıklar ölümün kokusunu yayıyor mutfağa; işin garibi huzur veren bir koku bu. Çay bardaklarını tek tek kuruluyorum. Çocukken de annem yıkardı, ben kurulardım bulaşıkları. Küçük kız çocuklarının annelerinin karbon kopyası olması için gereken eğitim süreçlerinden biri...</p>

    <p class="normal">Ankara’dan döndüğüm gün İngiliz Bahtiyar söyledi Orson’un öldüğünü. Oteldeki odasında bulmuşlar. Yerde votka şişeleri, üstünde en sevdiği takım elbise, pencerenin kenarında oturuyormuş. Ertesi gün bir avuç arkadaşı toprağa vermiş. Bir şeyler daha dedi, dinleyemedim. Fırladım dışarı, İstanbul’un tahin tadını az bulduğum simitlerini yemek için gittiğim parklarından birine sığınıp ağladım.</p>

    <p class="normal">İkinci kez göçmemin, İstanbul’u terk etme zamanımın geldiğine o parkın oturma yerleri kırık banklarından birinde, gri güvercinlere bakarken karar verdim. Her bırakıp gidişte unutmak istediklerimin üstünü örtecek kadar cesur, saklayıp çoğaltmak istediklerimi kurban edecek kadar korkak oldum.</p>

    <p class="normal">İzmir’de Kordon’da kumru yerken Şeniz’i görmüştüm bir sabah; İstanbul yıllarından bir okul arkadaşı. Olay ortaya çıkınca Enver okuldan uzaklaştırılmış. <span class="ideitalik">Olay?</span> Bir olaydım ben. Büyük insanların dünyasında unutulup gidilebilecek günlük olaylardan biri. “Hani bir kız vardı ya, adı neydi...” diye anılacak türden. Şu küçük mutfak penceresinden izlediğim filmde neden hep yardımcı rolden öteye geçememiş erkeklerin sahnelerini görüyorum? Neredeyse tüm hayatı boyunca erkeksiz kalmayı seçmiş bir annenin ölümü müdür küçük kızının erkeklerle dolu bir kuyunun başında titremesine neden olan? Başka su kaynaklarım olduğunu çoktan anladığım halde, kurumuş kuyunun başından ayrılabilmek için son bir kez içine mi bakmam gerekiyor?</p>

    <p class="normal">Çocukluğumdan kalma o kadar az anım var ki. “Ben beş yaşındayken... üç yaşında dedemlerin evinde... hiç unutmam ilkokula başladığım gün...” diye başlayan kişisel tarih anlatılarını hep kıskanmışımdır. Bir görüntü var yalnızca... ne kadarının gerçek, ne kadarının kurmaca olduğunu bilmediğim bir görüntü... Yaşandı mı, arzulandı mı? En eski anım... ya da sık sık gördüğüm bir düş... Beni ilk olarak kadınlar koğuşundaki soğuk şilteyle tanıştığım gece uykuyla uyanıklık arasında ziyaret eden bir görüntü: güneşli bir gün. Evimizin arka bahçesindeyiz. Babam mangalın başında. Dudağının kenarında sigara, tek gözünü kısmış, elindeki maşayla korlaşan kömürleri teneke bir bacadan içeri atıyor. Annem yere yaydığı kilimin üstünde bağdaş kurmuş domates, salatalık soyuyor. Süleyman ortalarda yok, belki de arkadaşlarıyla ön bahçede maç yapmaya gitmiştir. Sabri babamın karşısına geçmiş taklitler yapıyor; politikacılar, şarkıcılar, artistler... Babam şunu da yap ulan, dedikçe, yeni bir kişiliğe bürünüyor. Gülüşüyor annemle babam. Benim elimde Pakize bebeğim var; anneannem artık yünlerden yapmış; gözleri, burnu düğmeden. Babamın mangalı yellemesi bitince, elindeki gazete kâğıdından kendine kayık biçiminde bir şapka katlıyor, bana da şeytan uçurtması yapıyor. Etrafı kızaran köftelerin, tavuk kanatlarının kokusu sararken neşeyle koşturup duruyorum. Sonra birden... sonra birden uçurtmam ağacın dalına takılıyor, çekip kurtarayım derken yırtılıyor. Ağlamaya başlıyorum, uçurtmamı yırtan ağacın dallarına bakarak. Annem sinirleniyor, ayıptır öyle uluorta ağlamak diye. Babam yanına çağırıyor beni. “Ağladığın şeye bak misket gözlüm,” diyor, “yenisini yaparız, ama koşarken dikkat etmezsen bu ağaç yine ham yapar senin uçurtmanı, hem de her zaman, çünkü sen büyüdükçe o da büyüyecek, kocaman olduğunda bile boyun ona yetişemeyecek. Sen şimdi ağlamayı bırak da uslu uslu yemeğini ye, bu köfteleri bir güzel ham yaparsan belki ondan bile büyük olursun...”</p>

    <p class="normal">Pencerenin kenarına koyduğum kül tablası izmaritle dolmuş; kapının kolundaki poşete döküyorum. “Helva hazır, demini alsın,” diyor yengem elindeki kevgiri tencerenin kenarına tıklatırken. Çaylar içildi, kolonya döküldü, helva hazırlandı, az sonra da hoca gelip duasını edecek; evimizdeki son günüm. Misafirler gittikten sonra Süleyman Abi beni kenara çekip evin satışıyla ilgili bir şeyler söyleyecek. Noter, diyecek, avukat, diyecek, evrak, diyecek... Belki de satmayacak evi, kiraya verecek; aybaşlarında banka hesabına yatırırım paranı, diyecek. Kararlarını onayladığımın bir göstergesi olsun diye elini uzatacak, öpüp başıma koymamı bekleyecek, ben tokalaşacağım... ve gideceğim... Ankara’yı bir kez daha... Ankara’yı son kez arkamda bırakacağım.</p>

    <p class="normal">Zil çalıyor. Hırkasının eteklerini çekiştiriyor yengem, “Hoca gelmiştir,” diyor, “sen de başını örtüp içeri gel.” Tam kapıdan çıkacakken elim koluna uzanıyor, bu yaptığıma ben de şaşıyorum. Dirseğini kavrayan zayıf elime, benlerle dolmuş boynumun üstünde zorlukla dik duran başıma bakıyor. Bir an bocalıyorum... elim gevşiyor... “Yenge,” diyorum, “şu pencereden görünen ağacın ne ağacı olduğunu biliyor musun?”</p>
  </div>

  <p class="normal">&nbsp;</p>

  <div class="calibre3" id="calibre_pb_20"></div>
</body>
</html>
