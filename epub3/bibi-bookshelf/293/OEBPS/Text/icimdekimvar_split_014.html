<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>icimdekimvar</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Can", serif, sans-serif;
    font-weight: normal;
    src: url(../Fonts/canregular.otf)
    }

                @font-face {
    font-style: italic;
    font-family: "Can", serif, sans-serif;
    font-weight: normal;
    src: url(../Fonts/canitalik.otf)
    }

                @font-face {
    font-style: bold;
    font-family: "Can", serif, sans-serif;
    font-weight: bold;
    src: url(../Fonts/canbold.otf)
    }
</style>
</head>

<body class="calibre">
  <div class="calibre2">
    <p class="normal">3</p>

    <p class="normal">Sokak lambalarının sarısını yalayan damlaların, yerçekimine karşı koyamayan yolculuğu devam ediyor dışarıda. Ekrandan yayılan gel-gitli ışığın, bardaktaki kırmızı sıvıda nasıl kırıldığını izliyor yağmur. Bu görüntüyü adlandırmak istiyor; tanıdık kelimeler uçuşmaya başlıyor damlaların arasında: romantik... ironik... trajik... komik... dramatik... Haddi olmayan bir işe soyunduğu için utanıyor; bu evin pencere doğramalarını ıslatmayı hak etmiyorum, diye düşünüyor. Tam uzaklaşacakken, sokağın köşesindeki köpekler huzursuzlanmaya başlıyor. Hırlamalar, havlamalar, hatta neredeyse ulumalar, balkon demirlerine tırmanıyor, yükseliyor. Şehrin sesleri kendisine getiriyor yağmuru. Bir anlık şaşkınlığını üstünden atıyor, hesaplaşmasını erteliyor. Tekrar içeri baktığında görüyor ki, bardak çoktan boşalmış. İyice yanaşıyor pencereye, şiddetini artırıyor...</p>

    <p class="normal">Metin Konur, bu gece evine ulaşana kadar, planlar yapıp durdu. Elektrik-su faturaları, apartman aidatı makbuzları, kira dekontları uzun süredir düzenlenmemiş halde, sıralanmayı, dosyalanmayı bekliyordu. Öğrencileri için trigonometri soruları hazırlamalı, önümüzdeki hafta üniversiteye hazırlık için yapacağı özel deneme sınavının sorularını düzenlemeliydi. Uzun süredir bitiremediği iki kitap vardı; bir roman ve bir anı. Televizyondaki yarışma programı ilgisini çekiyordu; daha doğrusu sorulan soruları yarışmacılardan önce cevaplamaktan zevk alıyordu. Ne kadar düzenli, ne kadar çalışkan, ne kadar kültürlü, ne kadar bilgili olduğunu kanıtlayabilirdi bu gece; herkesin istediği de kendini önce kendine kanıtlamak değil miydi zaten?..</p>

    <p class="normal">Ama yapmadı, hiçbirini yapmadı. <span class="ideitalik">Yurttaş Kane</span>’in beklenmedik çağrısına... beklenmedik?.. bu gece, Metin Konur, kimbilir kaçıncı kez, <span class="ideitalik">Yurttaş Kane</span>’in... karşı konulamaz... çağrısına kulak verdi.</p>

    <p class="normal">Aynı çağrı bazen, özellikle hafta sonları evde olduğunda, eski, siyah-beyaz Türk filmlerinden de geliyor. Ses kayıtları bozulmuş, görüntüleri çizik içinde kalmış, karelerin atladığı bu filmler, heyecanlandırıyor onu. Ayhan Işık’ın bir soygunun ortasında kaldığı ‘Kanlı Para’, Neriman Köksal’ın vamp bir kadın olarak arzuları uyandırdığı ‘Katil’, kör genç kız Muhterem Nur’un izleyenleri gözyaşına boğduğu ‘Üç Arkadaş’, Kerime Nadir romantizminin her karesinde hissedildiği ‘Hıçkırık’, Sadri Alışık’ın alkolle boğuştuğu ‘Üvey Baba’, tüyler ürperten Metin Erksan polisiyesi ‘Suçlular Aramızda’, Zeki Müren’li ‘Beklenen Şarkı’, Türkân Şoray’ın geneleve düştüğü ‘Vesikalı Yârim’ ve daha niceleri, kimi zaman gazeteden yayın saatini öğrenip hazırlandığında, kimi zaman da davet beklemeden konuk oluyorlar evine. Bir süre ekrandaki görüntülerin uzağında durmaya çalışıyor... sonra... sonra kapılıp gidiyor. Sonuna kadar. Erkek oyuncuların güçlerinden, kadın oyuncuların güzelliklerinden etkileniyor. Ama en çok ‘diğerleri’nde oluyor gözü. Diğerleri... küçük rollerin büyük oyuncuları... Özellikle evin uşağı-aşçısı-şoförü, polis müdürünün yardımcısı-emir eri, meyhanenin garsonu-komisi, mahallenin bakkalı-kasabı-kahvecisi, saz heyetinin kanunisi-tamburisi-udisi... merkezinde başrollerin olduğu hikâyenin çevresinde dönen erkeklere dikkat ediyor: Cevat Kurtuluş, Sami Hazinses, Ahmet Tarık Tekçe, Nubar Terziyan, Senih Orkan, Danyal Topatan, Ahmet Kostarika, Hüseyin Baradan, Aziz Basmacı, Necdet Tosun, Hayri Caner, Kenan Pars, Baki Tamer ve diğerleri... Diğerleri... Hepsinin adını ezbere biliyor, hangi kılığa girerlerse girsinler tanıyor. Onları izlerken, başrolün çevresinde dönüp-durmalarına, düşüp-kalkmalarına, ağlayıp-gülmelerine bakarken, bir dedektif gibi hissediyor kendini... Kane’in gizemli hayatında sürek avına çıkan Gazeteci Thompson gibi, o da eski Türk filmlerinde bilinmeyen bir hayatın izini sürüyor.</p>

    <p class="normal">Thompson, ölgün ışıkla aydınlatılmış bir çalışma masasında bankerin anılarını okuyor. Şimdi Kane’in ailesinden ayrıldığı sahneye geçilecek. Küçük Charles kardan adamının yanında kızağıyla duruyor. Biraz sonra vasisiyle birlikte gideceğinden, ailesinden ayrılacağından habersiz, neşe içinde kartopları fırlatıyor sağa sola. Bankerin göz aklarını iyice belirginleştiren bakışları, annenin ayrılışı çabucak halletme çabaları, babanın sorgulamaları ve ufaklığın karşı koyuşu.</p>

    <p class="normal">“Özür dilerim Bay Thatcher,” diyor baba, “bu yaramaz esaslı bir dayak istiyor.”</p>

    <p class="normal">Anne, sarıldığı Charles’ı bırakmadan, “Öyle mi sanıyorsun?” diye soruyor babaya.</p>

    <p class="normal">“Evet,” cevabını alınca da, oğlunu sıkıca bağrına basarak, “İşte bu yüzden bu çocuğun senin dokunamayacağın bir yerde yetiştirilmesi gerekiyor,” diyor.</p>

    <p class="normal">Kane, ailesinden ayrılıyor. Yoğun kar yağışı, yapayalnız kalan kızağın üstünü kısa sürede örtüyor...</p>

    <p class="normal">Aradan yıllar geçtiğinde, Kane yirmibeş yaşına geldiğinde... birden duraksıyor... daha önce hiç dikkat etmediği bir ayrıntı: Kane’in yükselmeye başladığı bu yaş, Orson Welles’in filmi çektiği yaş: yirmibeş. Peki ben ne yapıyordum yirmibeş yaşındayken, diye düşünüyor Metin Konur: Askerdeydim. Aydın diye bir çocuk vardı yan ranzada yatan; işin komiği Aydınlıydı ve... adı gibi... aydın bir gençti. Her akşam yatma vakti geldiğinde, önce sol botunu çıkarır, “Sol tarafımı özgür bırakmadan kafam rahat etmiyor,” derdi. Yorgunluktan sızana kadar dertleşirlerdi; konu hep aynıydı: dışarıda ne yapıyorduk, ne yapacağız? Sivil hayat onlar için dışarısıydı; askerdeyken içerdeydiler. Bir sürü ortak proje ürettiler, geleceğe dair ortak planlar yaptılar, dışarıdan gelen haberlere üzülüp içerinin fısıltı gazetesine kulak kabarttılar. Adresler alındı, telefonlar verildi, en gizli sırlar paylaşıldı. Terhis oldukları sabah, bir ay sonrasında birbirlerini arayacaklarına, buluşacaklarına ve sıkıntılı günlerde filizlenen dostluklarını ömür boyu sulayacaklarına dair sözler verdiler... O sabahtan sonra birbirlerini ne aradılar ne de gördüler...</p>

    <p class="normal">Aydınlı Aydın için de, kendisi için de gerçek buydu demek ki: hayat; bir yere kadar...</p>

    <p class="normal">Kane yirmibeş yaşına vardığında, servetini kullanma konusunda tam bağımsız duruma geliyor: dünyanın altıncı büyük serveti. Bütün bu serveti sağlayan değerlerden biriyle ilgilendiğini ve onun başına geçmek istediğini söylüyor. Bir gazete: <span class="ideitalik">New York Inquirer</span>. Sıfırdan zirveye çıkardığı, uçurumdan aşağı düşmesine de engel olamadığı en büyük düşü. İşçilerin para-delisi korsanlarca soyulmasına engel olmak için, Thatcher’ın başında olduğu tröstlerle savaşmak için, savaş çıkartmak için, Roosevelt’i başkan seçtirmek için, vali seçilebilmek için, halkı Susan Alexander’ın büyük bir opera sanatçısı olduğuna inandırmak için kullandığı silah.</p>

    <p class="normal">Her silah gibi, bir gün sahibine yönelecek silah.</p>

    <p class="normal">Metin Konur, çocukluktan delikanlılığa adım attığında, annesinin, gözyaşlarını bir silah olarak kullandığını fark etmişti. En basit sıkıntıda bile gözleri yaşarır, kaderine isyan eder, göğüs kafesini ovuşturmaya başlardı. Çocukken kendisini kahreden bu görüntüyü, büyüdükçe bir karikatür gibi görmeye başlaması, önceleri canını sıkmıştı Metin’in. Annesine, annesinin sıkıntılarla dolu hayatına ihanet ettiği hissine kapılmıştı. Çocukluğunun karanlık anılarında uçuşan sözler aklına geldikçe suçluluk duygusu artıyordu: Annesinin abisi ölmüştü, kocasının ölümüyle dul kalmıştı, çocuğunu tek başına büyütmesi gerekiyordu, bütün bunlar yetmezmiş gibi hayattaki en büyük desteği olan babasını da kaybetmişti. Ayrıca anneannesinin asık suratlı baskısı sadece küçük Metin’in değil, annesinin de elini kolunu bağlıyordu. Anneannesinin ölümünden sonra bu suçluluk duygusu yerini acımaya... hatta... hatta yok saymaya bıraktı. Artık annesinin yerli-yersiz salıverdiği gözyaşlarını görmezden geliyordu. Evin dışında daha çok zaman geçirmeye başlamıştı. Varoluşunun tek tanığı olan insanın silahıyla vurulmak istemiyordu.</p>

    <p class="normal">Yağmurlu bir havada, Kane’in kocaman bir tablosunun altında Gazeteci Thompson’la konuşan Bernstein’ın yorgun ama huzurlu sesiyle sıyrılıyor düşüncelerinden... hafızanın oyunları... filmi her izleyişinde dinlemekten keyif aldığı bir anı:</p>

    <p class="normal">“1896’da bir gün feribotla Jersey’e gidecektim. Tam bizim feribot kalkarken, başka bir feribot yanaştı. O feribotta kıyıya çıkmak üzere bekleyen, beyaz giysili, beyaz şemsiyeli bir kız vardı... Onu ancak bir saniye kadar görebildim, o ise beni bu kadar bile görmedi... Ama en azından ayda bir kere, hâlâ düşünürüm o kızı...”</p>

    <p class="normal">Hafızasının, neleri depoladığını bilmiyor Metin Konur. Önemli olan, anılarla dolu hafıza deposunun anahtarını nereye koyduğunu hatırlayabilmek.</p>

    <p class="normal">Dolu kül tablasını döküp temizlemek ve şarabını tazelemek için mutfağa gidiyor. Giderken filmi durdurmuyor, Kane’in <span class="ideitalik">New York Inquirer</span> gazetesinin yayın politikasını değiştirmeye başladığı bölümü nedense pek sevmiyor zaten. Şarabını tazelemeden önce bardağı çalkalayıp çalkalamamakta kararsız kalıyor... bir matematikçiye yakışmayacak kadar kararsız. Çalkalamıyor. Şişeyi bardağın ağzından çekerken birkaç damla dökülüyor tezgâha. Fayanstaki kırığa doğru akıyor kırmızı sıvı. Kötülük kanı kendine çekiyor.</p>

    <p class="normal">Televizyonun sesi mutfağa kadar geliyor. Kızlar korosu hızlı bir yükseliş içindeki Kane için kutlama şarkısı söylüyorlar: <span class="ideitalik">“Kızlar öpülmek için / Diyen kimdir, diyen kimdir...”</span> Bardaktaki şarabı izleyerek şarkıyı dinliyor; öptüğü kızlar geliyor aklına... <span class="ideitalik">“Ne zaman bir kız görse / Hemen çalar bir buse...”</span> Anneannesi öldükten bir hafta sonra ilk kez mastürbasyon yaptı. Sosyal Bilgiler öğretmeninin sivri çenesi aklına gelince eli orasına gitmişti. Sadece bu muydu onu tahrik eden; bilemiyor. Annesi düğme almaya okul yolundaki tuhafiyeciye gitmişti ve o, anneannesinin yaşarken Kuran okuduğu odada pantolonu dizlerine inmiş, yanakları al al olmuş, eline bulaşan ılık, saydam sıvıya bakıyordu. Korkmuştu. Hastalandığını sanmıştı. Kırkı çıkmamış ölünün odasında günah işlemişti ve Allah baba onu cezalandırıyordu. Ölümcül bir hastalık. Kırmızı kanı ve sarı sidiği dışında bir sıvıyla kaplanmıştı bedeni. Damarlarında bu yapışkan günah akıyordu artık... <span class="ideitalik">“Kim der, haydan gelen huya gider / Kim, kibarca hareket eder...”</span> Çok sonraları bir gece barda tanıştığı kızla sevişirken aklına gelmişti o suçlu görüntüsü. Kız “Göğüslerime boşal, nasıl geldiğini görmek istiyorum,” demişti. “Saatlerce boşalabilirim ben, çünkü damarlarımda kan değil döl akıyor,” demek istemişti kıza; böyle bir saçmalığa inandığından ya da geçmişiyle hesaplaşmaya girişerek rahatlayacağından değil, öylesine aklına gelmişti bu sözler... ya da öyle sanıyordu... damarlarımda döl akıyor... damarlarımda ölüm akıyor... damarlarımda nefret akıyor... damarlarımda... Böyle bir şeyler demek istedi ama yapmadı: kızın içinden çıktı, yavaşça göğüslerine yanaştı ve... <span class="ideitalik">“Bilen bilir, bilmeyen adam değildir / Mister Kane, Mister Kane!..”</span></p>

    <p class="normal">Akşam eve gelmeden Beyoğlu’na çıktı. Tünel’e kadar yürüdü. Sevgilisine sarılmış gençlere, alışverişten dönen kadınlara, havanın soğuğuna aldırmadan sadece ceketle dolaşan adamlara, kafelerden güler yüzle çıkanlara, vitrinlere, film afişlerine baktı. Ev yemekleri yapan bir restoranın bol yemekli camekânında daha önce hiç görmediği etli-mantarlı bir yemek gördü; bildik bir lezzetin farklı görünümüdür, diye düşündü; bilmek yetmiyordu, yenilemek-yenilenmek gerekliydi. Bir-iki kitapçıya girdi. Yeni çıkanları yaydıkları masanın çevresinde döndü; tavaf etti. Kitaplar aldı; parayı öderken eldivenlerini koltuk altına sıkıştırdı. Önüne gelene bağırarak korkutmaya çalışan bir deli geçti yanından; az daha dönüp ona <span class="ideitalik">‘böh’</span> diyecekti. Ağa Camii’nin minaresinde, Sen Antuan’ın çan kulesinde gecenin şehre inişini izledi. Tepebaşı’nda bir sergi gezdi, siyah-beyaz fotoğraflara baktı uzun uzun; kimine yaklaşarak kiminden uzaklaşıp gözünü kısarak. Tünel’de bir kafeye girdi kahve içmek için. Hemen yanındaki masada kavga eden bir çift vardı. Kız ikide birde çantasından kâğıt mendil paketini çıkarıyor, bir mendil alıp burnunu siliyordu; her an ağlayabilirim demek istercesine. Oğlan sigara üstüne sigara içti; kendimi zehirleyerek öldürmek istiyorum, dercesine. İkisine de sarılmak istedi. Önce sarılmak, sonra tokatlamak. Kahvenin ilk yudumu dilini yaktı –hâlâ pütür pütür dilinin üstü–, aldırmadan devam etti. Canı piramit pasta yemek istedi; sordu, yokmuş...</p>

    <p class="normal">Salona döndüğünde, bir an sağdaki koltuğa oturmak geçiyor içinden... karar veremiyor... Gittikçe ağırlaşmaya başladığını düşündüğü bedeninin, soldaki koltukta bıraktığı ize bakıyor. Öyle derin bir iz değil bu... sadece... buruşukluk... Yine de hoşuna gidiyor koltuktaki şekil... gülümsüyor... Thompson’ın, attığı her adımda boşa kürek çektiğini anladığı halde, <span class="ideitalik">Rosebud</span>’ın gizemini çözmek için koşturması da komik geliyor... ona da gülüyor... Neden sürüyor bir kelimenin izini? Kane’e hayran olduğu için mi? Hayır. Yükseliş ve düşüş hikâyelerinden etkilendiği için mi? Hayır. Sıradan bir gazeteci o. Sadece patronu emrettiği için avcı olan biri. Yanından geçip giden hayatların ışığını görmeden, emirlerle yönlendirildiği ışığa uçan bir pervane. Şimdi de <span class="ideitalik">Rosebud</span>’ın anlamını, Bernstein’a soruyor. “Kane bütün zamanını elindekileri kaybetmekle geçirdi, bu da kaybettiği sayısız şeyden biridir,” cevabını alıyor. Nasıl bir cevap istediğini kendisi de bilmiyor. <span class="ideitalik">Rosebud</span>: eski bir sevgilinin takma adı, kazık atılmış iş ortaklarından birinin soyadı, başarısız bir ortaklık girişimine kurban gitmiş küçük bir şirket, ünlü bir ressamın bilinmeyen tablosu ya da... ya da... <span class="ideitalik">Rosebud</span>: sadece bir kelime. İstediği sonuca ulaşsa, hayatında ne değişecek; başarısından dolayı sırtı sıvazlanacak, maaşına zam yapılacak, bir süre dilden dile adı dolaşacak... o kadar... Küfenin üstündeki birkaç parlak elmayı yiyecek ama küfenin sahibi hep başkaları olacak. Sonra yaşlanacak Thompson... yaşlanacak ve belki bir gün sallanan sandalyesinde otururken, Bernstein’ın sözünü tekrarlayacak:</p>

    <p class="normal">“Yaşlılık, iyileştirilmesi istenmeyecek tek hastalıktır.”</p>

    <p class="normal">Anneannesinin nasıl yaşlandığını hatırlamıyor Metin Konur; kendisini bildi bileli yaşlı bir kadındı o. Ama annesi... Annesi gözünün önünde yaşlandı. Günün her an’ında hırka giymeye başladı, çorapları kalınlaştı, saçlarını boyamayı bıraktı, ellerine krem sürmez oldu, sokağa çıkarken sarkan gerdanını eşarpla örtmekten vazgeçti, topuksuz-süssüz ayakkabılar satın aldı. Sonra bir gün fark etti ki, lavanta kokmuyor artık annesi, yaşlı kokuyor.</p>

    <p class="normal">Elindeki bir-iki fotoğrafa bakıyor zaman zaman, annesinin gençken nasıl bir kadın olduğunu düşünüyor. Tek boyutlu görüntüler, bir insanı oluşturmaya yetmiyor; davranışlarını bilmek istiyor, elini-kolunu nasıl kullandığını, gülerken eliyle ağzını kapatıp kapatmadığını, ömrünce bir kez olsun koşup koşmadığını... gençlik denilen porselen biblo kırılana kadar, annesinin hayat rafında nasıl durduğunu bilmek istiyor.</p>

    <p class="normal">Charles Foster Kane’in en yakın arkadaşı Jedediah Leland, “İnsanoğlunun en büyük belası, hafızasıdır,” diyor. Hafızanın koridorlarını temizlemek mümkün olsa bile, çöplerin nereye atılacağına kim karar veriyor?</p>

    <p class="normal">Hafıza duvarının sıvaları döküldükçe, binanın kuşku tuğlalarıyla inşa edildiği ortaya çıkıyor.</p>

    <p class="normal">Kimi zaman –özellikle doğum günlerinde– bir hesaplama yapmaktan hoşlanıyor. Doğduğu günden geriye dokuz ay on gün sayıyor –dünyaya erken merhaba demiş olabileceğinden, bazen sekiz gün ya da beş gün– ve anne rahmine düştüğü gecenin nasıl bir gece olduğunu düşünüyor. Ocak ayının ilk günleri olsa gerek; yılbaşından hemen sonra. Kış. İstanbul’un nemli soğuğu. Annesi ve babası sevgiyle yaklaşıyorlar birbirlerine. Öpüşüyorlar (hangi çocuk annesiyle babasının öpüştüğünü düşünür ki), soyunuyorlar (hangi çocuk annesiyle babasını çırılçıplak düşünür ki), sevişiyorlar (hangi çocuk annesiyle babasının seviştiğini düşünür ki); hepsi bu. Belki de sadece soğuktan kaçmak için birbirine yaklaşan bedenlerin, bir anda arzuya yenik düşmesi sayesinde geldi dünyaya; hepsi bu. Ne zaman bu hesaplamayı yapsa adlandıramadığı bir yenilgi ve utançla sıyrılıyor düşüncelerinden.</p>

    <p class="normal">Öğrencileri derslerden bunalınca çeşitli oyunlar oynatıyor sınıfta. Büyük matematikçilerin adlarını takıyor onlara örneğin; sınıf bir anda Pisagor’un, Descartes’ın, Gauss’un, Fermat’ın, Gödel’in yaşadığı bir sınıf haline geliyor. Kendisine takılan adın peşine düşüyor kimi öğrenci, kimininse bu oyun umurunda olmuyor. Kızlar gönül koyuyorlar ona; hep erkek adları bunlar, hiç mi kadın yok koskoca matematik tarihinde, diyorlar. Cinsiyetçi bir yanıt olduğunu anlamamaları umuduyla, bütün bu erkeklerin bir anneleri olduğunu unutmayın, diyor. Kızlardan biri bir gün karşısına dikilip öncelikli görevimiz çocuk doğurmak mı yani, dese, ne diyeceğini bilmiyor. Kem-küm edip bilim tarihinden birkaç ad sayarak geçiştirir herhalde. Kadınların öncelikli görevinin bu olmadığını biliyor... eğer anne olmaya karar verdilerse öncelikli görevlerinin çocuklarına yalan söylememek olduğunu bildiği gibi.</p>

    <p class="normal">Thompson, Leland’a <span class="ideitalik">Rosebud</span>’ın anlamını soruyor. “Bilmiyorum... Ömründe hiçbir şeye inanmadı, Charlie Kane hariç. Hayattaki tek inancı... Charlie Kane’di...” cevabını alıyor... konuşuyorlar:</p>

    <p class="normal">“Peki karısına hiç âşık olmadı mı?”</p>

    <p class="normal">“Charlie Kane, derin bir aşkla Charlie Kane’i seviyordu.”</p>

    <p class="normal">Peki, ya babası... babası annesine âşık olmuş muydu?</p>
  </div>

  <p class="normal">&nbsp;</p>

  <div class="calibre3" id="calibre_pb_21"></div>
</body>
</html>
