<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>icimdekimvar</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Can", serif, sans-serif;
    font-weight: normal;
    src: url(../Fonts/canregular.otf)
    }

                @font-face {
    font-style: italic;
    font-family: "Can", serif, sans-serif;
    font-weight: normal;
    src: url(../Fonts/canitalik.otf)
    }

                @font-face {
    font-style: bold;
    font-family: "Can", serif, sans-serif;
    font-weight: bold;
    src: url(../Fonts/canbold.otf)
    }
</style>
</head>

<body class="calibre">
  <div class="calibre2">
    <p class="normal">Orada rahat mısın? Tabii ya, rahatsındır, ne sıkıntın olacak ki? İş yok, güç yok, koşturmak yok... hıyanet yok, garabet yok... gerçi ne bok var o da belli değil ya! Öğreneceğiz bir gün, öğreneceğiz... Yan gelip yatmayı hep sevmişsindir zaten. Kim istemez terlemeden havyar kesmeyi? Yanlış anlama, tembel tenekeydin demiyorum, çalışkandın ama o kadar koşturma arasında fırsat buldun mu da devirirdin götünü. Hatırlıyor musun Özkan Filmciliğin toplu işlerine girdiğimiz dönemde Sarıyer’deki eski yalıda sete gitmiştik, orada bir ışıkçı oğlan vardı, Kırşehirli, neydi o ışıkçının adı... neyse... geçmiş gün, unutmuşum... herifin malzeme kutularının üstünde... siyah fon bezlerini de üstüne çekmişsin, battaniye niyetine... saatlerce aramıştık, hangi deliğe girdi bu herif diye... Yönetmen Asaf Abi’ydi galiba, delirmişti, siktir edin, cehenneme kadar yolu var pezevengin, diye bağırmıştı. Tam o sırada... tam herif pezevenk diye bağırdığı sırada fon bezlerinin altından kafanı uzatıp buyur abi deyince hepimizde filmi koparmıştın. Ulan ortaya çıkman için pezevenk mi dememiz gerekiyor, demişti rahmetli. Rahmetli ya! Kanserden gitti Asaf Abi, gırtlak mı prostat mı, bir şey dediler, unuttum gitti. Giden çok olunca kimin neden öldüğünü unutuyor insan.</p>

    <p class="normal">Geçenlerde gazetede bir yazı okudum. Diyor ki, insan ortalama yetmiş sene yaşasa, diyor, toplam bilmem kaç saat yaşamış olur. Acayip bir rakam, sen hesapla artık. Sonra da ortalama hesaplar yapmış adamlar... işte şu kadar saat uyusan, şu kadar saat yemek yesen, şu kadar saat çalışsan, şu kadar saatin yolda geçse, ot bok, uzatmayayım... yani mecburiyetlerin listesini yapmışlar. Sonuçta insanın sırf kendisine yaşadığı, kafasına ne eserse onu yapmak için yaşadığı... anlıyor musun... yaşamak için yaşadığı saati hesaplamışlar... Kaç saatti hatırlamıyorum ama altmış gün bir şey ediyor... Altmış gün... İki ay... Hepi topu iki ay... Diyeceksin ki, kardeşim yemek için geçen süreler de keyfe girmez mi ya da şey diyeceksin... işe gitmek için yolda olmakla tatile gitmek için yolda olmak aynı mı? Bence herifler haklı... zaten öyle tırı vırı adamlar yapmamış bu hesabı... bilmem ne enstitüsü... gâvurların işi... Ama diyelim ki senin de haklı olduğun yerler var... diyelim ki herifler abartmış. Üste iki ay sen ekle... iki ay da benden çalışsın... Ne eder? Altı ay. Oradan, buradan eklesen... aman ben şu işi de keyfim için yaptım, onu da ekleyelim desen... ıkınsan sıkınsan bir sene etmiyor... Yetmiş senelik ömürde esip savuracağın bir senen bile yok. Kofti’nin kahvedeydim gazeteyi okurken... dalmış gitmişim... ne o abi, dediler... ilk ayakta tek geçtiğin beygirin vefat haberi mi geldi... takılır götler bana bilirsin... bir an şeytan dedi ki, köpür şunlara, bir hayat dersi ver, serseriliğin bedelini anlat, yan gel Osman dört dönüm bostan ömür geçirmenin bakırı nasıl kararttığını öğret. Sonra caydım, çektim önüme şekersiz-limonlu ıhlamuru, gazeteye devam ettim.</p>

    <p class="normal">Eskisi kadar çok gazete okuyamıyorum artık. Kahveye aldıkları gazetelerin içi çıfıt çarşısı. Ulan neden <span class="ideitalik">Cumhuriyet</span> almıyorsunuz, diyorum, o çok pahalı abi, diyorlar. Geçenlerde oğlanın biri, kaçak elektronik eşya işi yapan puştun teki, demez mi, abi onda okuyacak ne buluyorsun allasen, üstünde peynir-ekmek yemeye kalksam midem bulanır... Duyuyor musun ne dediğini, midesi bulanırmış eşşolueşşeğin... Gürledim, ne sesim kaldıysa artık, kalk siktir git ulan, dedim. Hani gücüm olsa var ya, eskisi gibi cevizi tek elle kıran Rıza olsam var ya, oracıkta boğazına çökerdim... Çocuklar araya girdi, herifi susturdular... ama... ama bir yandan da kahvenin kirlilikten aynaya dönmüş camından arkamdan ne bok yediklerini görüyorum... deli bu gibisinden hareketler yapıyorlar... Eee, ne yaparsın, kurt kocayınca...</p>

    <p class="normal">Sabahları sete gitmeden, Ağa Camii’nin önünde buluşur, sonra da Samsunlunun börekçisinde kahvaltıya giderdik, hatırlıyor musun? Alırdık <span class="ideitalik">Cumhuriyet</span>’i önümüze, yarım saatte hatmetmeye çalışırdık. Sen biraz kızardın. İki kişi aynı anda okumaya çalışınca sayfaları darmadağın oluyor, birimiz bitirsin, öbürü sonra okusun, derdin. Ben de her seferinde bir bahane bulur, gazeteyi derisi soyulmuş kurbanlığa çevirmeyi başarırdım. Günün birinde kıl bıyıklı, tüy sıklet bir herif önümüze dikilip, babalar, bu gazete canınızı yakar, akıllı olun biraz, demişti. Bana kalsa herifi oracıkta duvara mıhlayıp... sen engel olmuştun bana... Ne demiştin dallamaya?.. Bir şey demiş miydin?.. Böyle durumlarda orta yolu bulurdun sen. Yok, yanlış anlama, orta yolcuydun demiyorum... nasıl derler... aklı selim adamdın... benim gibi bodoslama dalmazdın her konuya... Şimdilerde o gazete yakar, bu gazete çizer muhabbetleri yok. Hatta geçen vapurda gördüm, <span class="ideitalik">Cumhuriyet</span> yazısı görülecek şekilde katlayıp cebine, çantasına sokuyor, öyle dolaşıyor insanlar. Geç bir kalem...</p>

    <p class="normal">Sadece gazete mi, kitap da okuyamıyorum eskisi kadar. Yanni’nin tezgâhına uğruyorum arada, bak hele, diyor, yolun düşer mi senin buralara. Seyrek uğradığımdan değil, sabah yanından ayrılıp akşamına geri dönsem aynı şeyi diyecek. Yaş ilerledikçe yalnızlık bütün bütüne sarıyor. Böyle <span class="ideitalik">e</span>’leri eze eze bir konuşması var ya, sen ne güzel taklidini yapardın, işte öyle, gel, diyor, gel de bak nefis kitaplar düştü tezgâha. İki sayfa okuyunca bu sol göz var ya, başlıyor sulanmaya, katarakt iyice oturdu. Ameliyat desen, siktir et, canını sıkmayayım tatsız konularla... Zaten burada hallettirmem imkânsız. Sorun sadece sigortası, parası falan değil, mercek haşat olmuş durumda. Ama onun da çaresi var. Geçenlerde gazetede okudum... Diyeceksin ki gazeteyi nasıl okuyorsun o kör gözünle, eh işte, gazetede yazılar büyük, resimler falan geçip gidiyor... Ne diyordum... Hah, gazeteyi söylüyordum... Rusya’da bir doktor varmış, adama kör gözle gitsen seni eve badem gözlü yolluyormuş. Artık piyangodan mı olur, totodan mı olur, beygirden mi olur, bir vurursam mangırın gözüne, ver elini Rusya. Önce baştan aşağı bakıma gireceğim, göz-kulak-kalp-prostat ne varsa, sonra da... haklısın be moruk, sonrası bizden geçti.</p>

    <p class="normal">Bak yanımda kanyak da getirdim. Keşke şöyle kalkıp karşıma otursan da beraber parlatsak. Şişeden içmeme kızardın. Ulan bu cep kanyağı, herifler böyle şişeden içilsin diye imal etmişler, sana ne, derdim, ona bile terslenirdin. Jantilik kanına girmiş bir kere. O fötrü kafana oturtuşun, kaytan bıyığın, pardösün... Hatırlıyor musun, Nişantaşı’da bir mağazanın vitrininde devetüyü bir palto görmüştük, alabilmek için ne planlar yaptıydık. Demek çulsuz zamanımızdaymışız. Yoksa ne günlerimiz oldu be!</p>

    <p class="normal">...</p>

    <p class="normal">Neden mi sustum? Şunu içtim, bekletmeye gelmez. Bir de şeyi düşündüm... hani üç-dört işte aynı anda çalışıp da Ali Baba’nın çömleğini kırdığımız günleri... Yahu, bir gün cam çerçeve indirip palto çalmayı düşünüyorsun, başka bir gün eşe dosta kıyak hesabına pavyon kapatıyorsun. Bunlar benim aklım mıydı, senin aklın mıydı, unuttum gitti. Dışarıdan bakacak olsan, efendi adamla onun kafasını çelen puşt gibiydik. Beni öyle bir pervane etmiştin ki, ışığına da uçuyordum, karanlığına da... Aslında pervanenin güzeli de böylesi değil midir? Sen allem ediyor kallem ediyor her işten alnı açık, yüzü ak çıkmayı başarıyordun. Ağzın laf yapar, ondandır herhalde. Hem lafın yerindedir, hem yalanın. O kadar kitap okumaya insan bülbül de kesilir, alim de... Ben kitap deyince macera anlarım, Hafiyesi Mahmut hesabı... Bir ara Mayk Hammer gibi takılmadıkça, bu hayat hayat değildir, diye düşünmüştüm. Ama senin Orson’luğun gibi üstüme yapıştıramazdım Mayk Hammer’liği. İyi ki de kendime kıyafet falan düzüp ortalığa çıkmamışım, maymun olurdum alimallah. Senin Orson’luğun sipariş değildi, kendiliğinden oluvermişti. Nerede seyretmiştik o herifin filmini, Lüks Sineması’nda mı? Makinist Zil Peyami’nin zulasını votkayla sulayıp, en az beş kere daha gitmiştin. <span class="ideitalik">Yurttaş Kane</span>!.. Ne o, neden şaşırdın öyle? Böyle şeyleri sadece sen mi hatırlayacaksın beyzadem. Tamam, senin okuman, seyretmen falan bizden farklıdır ama biz de tümüyle koftiden yaşamıyoruz yani. Sahi nereden merak sarmıştın o kadar okumaya? Arada sorardım, geçiştirirdin. Sadece işini yapıp mangırı cebe atmak yetmiyordu sana. Ulan sete gidip de figüranlık yapacağın, dekor kuracağın, getir-götüre bakacağın zaman kim sorar sana, ecnebilerin şu filmini seyrettin mi, bu kitabı okudun mu diye? Bizim işimiz ameleliğin beyazperdecesi. Tabii ya, senin bir de senaristliğin vardı... Bir şey diyeyim mi moruk?.. Bunca zaman sonra bunu söylediğim için gönül koymak, alınmak, darılmak yok ama... söylemeden ölürsem gözüm açık giderim... siktir et, ben yine de çenemi kapalı tutayım, bozulursun şimdi... bak fermuarı çektim... Peki ulan, söylemeyen kömüş olsun... O daktilonun karşısına ayakkabılarımı koysam senden iyi yazarlardı be, bir boka benzemiyordu senaryoların, oradan çal buradan çırp, falanca yönetmene yaltaklan, filanca yapımcıya el pençe divan dur... Kızmadın değil mi?.. Kızdıysan da sikimden aşağı Kasımpaşa... Sana kendi doğrularımı söyleyemeyeceksem koyarım böyle dostluğa... Damdan düşer gibi, kabaca söylememe gelince... Ukalaydın be Orson! Üç tane fazla kitap okuyorsun, beş tane fazla film seyrediyorsun diye havalara giriyordun... Bir valizin vardı senin, içi kitap dolu, onunla gelip gittikçe arkandan dilli düdük çalarlardı kahvede... İngiliz Bahtiyar’ı hatırlar mısın, bir gün şey dediydi... dediydi ki sen sinemaya gitmişsin... hususide bir ordinaryüs profesör oturuyormuş... ama böyle cüce gibi küçücük bir adam... sen de karanlıkta görmeyip herifin üstüne oturmuşsun... Onun, derdi Bahtiyar, kıçına profesör kaçmış... Ama anca kıçımın profesörü olur... Böyle dalga geçerlerdi seninle, muhabbete gelince de yüzüne gülerlerdi. İşin kötüsü ne biliyor musun? Öylesine kendini beğenmiştin, öylesine küçük dağları ben yarattım havasındaydın ki, heriflere karşı seni savunamıyordum, yumruğumu ısırıp susuyordum. Sonradan çok düşündüm, ulan bu herifin içinde başka biri vardı da biz mi göremedik, dâhiydi de biz mi fark edemedik diye... Al işte cevabını veriyorum; sen malı parlak göstermeyi biliyordun, yoksa hepimiz aynı ağacın kurtlanmış ayvalarıydık.</p>

    <p class="normal">Havalar eskisi kadar soğuk olmuyor artık. Ama yağmur bir başladı mı günler sürüyor. Şimdi de indirmesi yakındır, eklemlerim ağrıyor zaten. Mevsimleri de değişti İstanbul’un. Bilirsin çok üşürüm ben ama şimdinin kışları eskilere benzemiyor. Üç-beş gün kar yapıyor, onda da fazla üşütmüyor. Yazları beter oldu artık. Sıcaktan, nemden geberiyorum, nefes darlığı azıyor, yatıp kalıyorum. Zaten dışarı çıkmama pek izin vermiyorlar. İki sene önce kahvede söylediler, git abi form mu doldurulacak, belge mi toplanacak ne lazımsa yap, gerekirse biz de yardımcı olalım şu işi hallet, bu yaşta o han odalarında sürünmekten kurtul, dediler. Birkaç sinemacı toplanmış, yardıma muhtaç Yeşilçam emekçileri için böyle bir yer ayarlamışlar. Fon oluşturmuşlar... adını unuttum... üzümü ye bağını sorma fonu de, olsun bitsin... Bütün masrafları bu çocuklar karşılıyor, birkaç kere ziyarete geldiler ama adlarını bilmiyorum... Açılışı görecektin, televizyondan bile geldiler, kameralar, mikrofonlar... Akşamına da kendimizi seyrettik... Kızın biri bana mikrofonu uzatıp yakında sizlere tümüyle SSK sahiplenecekmiş, o zaman sağlık sorunlarınız da çözülecek, bu konuda ne düşünüyorsunuz, dedi. Ben de vır vır vır konuştum. Akşam oturduk seyrediyoruz... televizyon odamız falan var ha... neyse, seyrediyoruz, bir baktım, sadece Allah razı olsun dediğim kısmı yayınladılar... Makasa gelmişiz... Konuşurken, SSK bir boka sahiplenmez kızım, demiştim. Ağzımdan kaçtı ha, utandım sonradan. Gencecik kız dedesi yaşında adama mikrofon uzatıyor, o da anıra anıra bok diyor. Dilimin cıvataları gevşektir bilirsin... Başlarda keyfimiz daha iyiydi... Yemekler, hemşireler, sabah-akşam tansiyona bakmalar, ayda bir doktor geliyor genel kontrole, bilmem kaç liraya kadar olan ilaçlar bedava falan filan... Zaman geçtikçe işler değişti. Taşıma suyla değirmen ne kadar döner ki? Şimdi lüksümüz yok ama yine de handa kalmaktan iyidir. En azından geberip gittiğimizde...</p>

    <p class="normal">Bütün bunlar senin ipinde değil tabii. Orada rahatsın ne de olsa. Ama şu meretin tadına bakamıyorsun. Senin için de bir şişe getirmiştim... kusura bakma... onu da ben içeceğim artık... Şimdi diyeceksin ki, madem benim hakkımda böyle böyle düşünüyordun, madem beni ukala dümbeleği buluyordun, şimdi neden tepeme dikilip kocakarı gibi konuşuyorsun? Ne bileyim? Bizim oradakilerle pek muhabbetim yok, hepsinin kafası hâlâ bir karış havada. Televizyon işleri yaygın şimdilerde, dertleri güçleri nereden yolunu buluruz da bir diziye kapağı atarız. Ulan diyorum, eskiye rağbet olsa bitpazarına nur yağardı. Kahvedekilerden de sıkılıyorum... Ama sen... Ne kadar didişsem de, sinir de olsam, sen başkaydın be Orson. Hem içimde birikenler var, senelerdir söylemek isteyip söyleyemediklerim... Keşke seni zamanında karşıma çekseydim, içimdekileri bir bir...</p>

    <p class="normal">Sana hiç peder beyden bahsettim mi? Hayret, o kadar muhabbet ettik de birbirimize analarımızı-babalarımızı anlatmadık değil mi? Nereli olduğunu bile doğru dürüst bilmem. Hani askerde aynı dönemden olanlar tertip, aynı memleketten olanlar topraktır ya, biz seninle tertip sayılırız daha çok. Yaşımız tutmuyor gerçi ama birimiz geç gelmişiz asker ocağına diyelim, olsun bitsin... İyi halt ettin de yatıyorsun öyle, geç gelenin erken gittiği nerede görülmüş yahu!..</p>

    <p class="normal">Osmanlı döneminde Rusya’dan gelmiş peder, daha doğrusu getirilmiş. Bir Osmanlı paşası, adını hep söylerlerdi ama unuttum, oralara harbe gitmiş... şimdi sen olsaydın ne harbiymiş, kaç senesiymiş söylerdin... paşanın adını bile yumurtlardın... Neyse, bizimkinin yaşadığı köy aslında Türk köyüymüş de paşaya direniyormuş galiba, milis güçler falan bir mücadeledir gidiyor... bir nevi ya istiklâl ya ölüm durumu herhalde... Bütün bunları çok zaman sonra baba bildiğim abimden öğrendim, bir gece çekti beni karşısına, hal böyleyken böyle diyerek, ne var ne yok anlattı. Paşa köyü kuşatıyor, bir yandan da milislerin yerini söyleyene mükâfat vereceği haberini yayıyor. Doğru bildin, peder bey ihbar ediyor direnenleri, paşa da giriyor bunların saklandığı yere, Allah yarattı demeden, boyun üstünde kelle bırakmadan... Babam böyle biri işte; bir dönek, bir hain... hatta... bir katil. Paşa orada bıraksa bunu geberteceklerini biliyor, alıyor yanına, dönerken yol üstünde bir köyde durup oradan bir kızla evlendiriyor, gözüne kestirdiği bir evi zorla köylüden alıp buna veriyor, eline de bir kese altın ya da para tutuşturuyor, işte o devirde neyse makbul olan, sonra dönüyor kıçını, gidiyor. Soyunu sopunu satmış bir herif elinde bir kese mükâfat, yatağında biçare bir taze, bilmediği bir yerde sap gibi kalıyor. Çekinme, çekinme, ağzına geleni söyle... beter olsun ispiyoncu pezevenk de... o paraların hayrını göremesin de... ne dersen de... benim dediklerimin yanında hiç kalır. Başlarda köylüler ne bok yiyeceklerini bilememişler. Hali, tavrı, teni, dili farklı bir herif, paşa emaneti olarak köyün orta yerine bırakılmış. Çobanlık yaptırsan olmaz, tarla tapa sürdürsen olmaz. Bir süre beslemişler bunu... sanki besleyip semirttikçe paşa bunu hissedecek, köye bereket yağdıracak... Bizimki boş durmamış, bir yandan çocuk yapmaya başlamış, bir yandan da dağlık köyün hayvanlarından çıkma deriyi yakın kasabalara satmaya... Gelen paranın biri köylüye, beşi cebe... O arada birkaç bebe ölü doğmuş, birkaçı hayatta kalmış, ilk karısı bir doğumda ölüp gitmiş, hemen yeni bir karı almış, yetmemiş, üstüne de kuma getirmiş. Cihan harbi çıktığı sıralar baba bildiğim abim doğmuş... Kabul Abim... kabulüm olan babalığım... Onu da anlatırım... Bizim ispiyoncu harp sırasında bir yandan Fransızlara çalışmış, bir yandan da babaladığı mühimmatı çetecilere satmış... Sonra en hasından kuvvacı olmuş... Daha ne anlatayım?.. Anlayacağın her tür kuşu halletmiş, sikmediği bir saksağan kalmış... Ben doğduğumda bir bakkal dükkânı vardı. Anamın kaçıncı karısı olduğunu bilmem, zaten ben daha bebeyken yok oldu gitti... öldü mü, yoksa bu hayvan kıçına tekme mi bastı merak ederim kimi zaman... Öz anamın elinde büyüseydim başka bir herif olurdum belki. Bütün çocukluğum köy köy, kasaba kasaba, şehir şehir gezmekle geçti... Gittiği yerde yolunacak kaz bitince tası tarağı toplar başka yere göçerdi peder. Kaç yaşına gelmiştim ama doğru düzgün okuma yazmam yoktu. Okula gitmekten daha çok yaptığım iş herifin deposunda, dükkânında mal taşımak, yer silmek, getir-götürle uğraşmaktı. Biraz kaytarsam, biraz çocukluk yapsam basardı sopayı. Bir keresinde dövmekle hırsını alamayıp yüzümü at bokuna gömmüştü. Ne zaman tezek kokusu alsam bir yerde, midem kalkar, bir sinir oturur içime... Bunalttım seni de değil mi? Bütün bunları zamanında anlatmalıydım, koymalıydım rakıyı masanın ortasına, oturtup seni karşıma...</p>

    <p class="normal">Gazetelerde çok sık çıkan bir haber vardır, seneler önce kaybettiği oğlunu buldu, çocukken ayrı düştüğü anasına kavuştu, acılı babanın en mutlu günü falan filan... O haberlerde fotoğraflar da olur, elinde nüfus kâğıdıyla çaresiz duran bir baba, siyah-beyaz bir fotoğrafı gözümüze sokmak istercesine uzatmış bir evlat... Bu insanların yüzlerine uzun uzun bakarım, özellikle de babasını arayan evlat haberlerindekilere... bir insanın babasını araması için nasıl bir geçmişe sahip olması gerektiğini düşünürüm, babanın neler yaşatmış olabileceğini düşünürüm... Bunları cevaplamak kolay gibi... Ama asıl kafama takılan soru şudur: Adamı kaybetmişsin, aradan geçmiş yirmi-otuz sene... peki şimdi neden arıyorsun, onca zaman boyunca gazete yok muydu da şimdi boy boy fotoğraflar çektirip kendini afişe ediyorsun, madem bu kadar gözü yaşlı evlattın ey manyak, bunca senedir aklın neredeydi, bu saatten sonra adamı bulsan bile, ki yaşayıp yaşamadığı da belli değil, neyi halledeceksin?.. İnsan bir babası olduğunu kaç yaşında akıl edebilir? Etse bile, o yaştan sonra evlat olmak mümkün müdür?</p>

    <p class="normal">Benim bir ayağım çukurda artık, adres değiştirmeme az kaldı. Ama bir gün bile unutmadım babamın nasıl bir göt olduğunu. Eğer Kabul Abim olmayaydı, inan doğru söylüyorum, ya hırsız olurdum ya katil. Onun hayatı da ayrı hikâye. Babamın rezilliğini erken anlamış, genç yaşta pılısını pırtısını toplayıp İstanbul’a göçmüş. Düşünsene, değil akraban, bir tanıdığın bile yok. Köksüz bir babanın kök salamayacak sürgünlerinden birisin. Vay be! Ne cesaretmiş ama! Ben olsam yapamazdım. Sonra günlerden bir gün, hangi şehirdeydik bilmiyorum, çıkıp geldi Kabul Abim. Benden onbeş-yirmi yaş büyüktü. O sırada babamın kaçıncı karısı, biz kaç kardeş olmuşuz, söyle desen söyleyemem. Evde ne bebek ne de kadın eksik olurdu. Avuç içi kadar yerde, koyun sürüsü gibi aile. Babam, abimi içeri almamıştı. Bunlar kapının önünde biraz konuştular, biraz dalaştılar. Arkadan dolanıp yol kenarındaki çalıya sinmiştim, ne dediklerini duymak için. Duyamadım, sadece birbirlerini itip kaktıklarını gördüm. Bir keyiflenmiştim ki, herif tokat atmaya çalıştıkça Kabul Abimin o pis elleri tutup bilekten büküvermesini görünce. Sonunda abim beni yanına katıp yürüdü gitti. Sonradan anlatmıştı, o gün kapıda neler konuştuklarını. Babam, vermem Rıza’yı, getir-götüre yarıyor, demiş. Çalıştırmak için çocuk lazımsa daha küçüklerden al, benim bunda büyütme hakkım var, demiş. Kızları unut, gelinlikleri lazım bana, demiş. Ne çalıştırması lan, demiş Kabul Abim, senden kaçını kurtarsam kârdır. Küfürleşmişler, itişmişler, orasını biliyordum zaten. Otobüste saçlarımı okşayıp nüfusunu İstanbul’da hallederim ben, demişti. Babam olacak adamı, soyunu, soyadını orada bıraktım. Hem var ya... saçlarım ilk kez okşanıyordu moruk. O yüzden kafa kâğıdımda baba adı yerinde Kabul yazmasıyla gurur duyarım.</p>

    <p class="normal">Devlette çalışıyordu Kabul Abim, müstahdemdi. Sabahın erkeninde üç katlı sefertasını alır, yola dökülürdü. Hani bizim filmlerde memur deyince, omuzları çökük, bir deri bir kemik kalmış, sünepe tipli herifler oynatılır ya, onlar gibi değildi. Pehlivana benzerdi, kütük gibi ense, tombul yanaklar, posbıyık... Dini bütün adamdı, cumaya giderdik, otuz Ramazan teravih kaçırmazdık, bayram namazlarında camiye ilk biz girerdik. Ama sapına kadar da Atatürk’e bağlıydı. Her akşam işten gelirken <span class="ideitalik">Cumhuriyet</span> gazetesini getirir, bazı haberleri kesip bir kutuda saklardı. Gazeteye bağlılığım o zamandandır anlayacağın. Bir gün eve geldi, iki gözü iki çeşme, Başkomutan öldü, dedi. Cenazesinde yol boyu gözyaşı döktük. Duvara resmini asıp aylarca karşısında içlendi durdu. Karısı Saniye Yenge de bana analık etti, Allah rahmet eylesin. İstanbul’a gelişimizin haftasında on yaş küçüğüm oğlu Yaşar’la beni sünnet ettirmişlerdi. Oha, demişti sünnetçi, bunun büllüklük yanı kalmamış, balta lazım kesmeye. Ödüm bokuma karışmıştı... Gül gül, çekinme dostum... erkekliğe adım attığımda kamışa su yürümek üzereydi... Sonra da okula yazdırmıştı beni. Bunalırdım derslerden, izin ver de çalışayım abi, yapamıyorum okulda, dedikçe, kükrerdi, bu memlekete serseri kazandırmak için çekmiyorum ben bunca çileyi, derdi. Kâh hoşlukla kâh korkuyla liseye kadar okuttu beni. Liseyi de bitirip kapağı devlete atmamı çok istiyordu; olmadı. Okuldan kaçıp Yeşilçam Sokağı’na takıldığımı öğrendiği gün dövmüştü beni, ilk ve son kez. Ama baktı ki dayakla iflah olmayacağım, kendi halime bıraktı. Arada çeker karşısına öğüt verirdi, hangi işi yaparsan yap oğlumsun, derdi, kardeşimden ötesin, oğlumsun, hangi işi yaparsan yap hakkını ver, yurduna milletine hayırlı adam olmaya çalış, unutma ki kısmetinde ne varsa kaşığında o çıkar, derdi. Başka adamdı rahmetli, ona layık olabildim mi, diye sorarım zaman zaman. O dev gibi gövdenin içinde melek mi desem, çocuk mu desem, evliya mı desem, bir şey gizliydi. Oğlu Yaşar daha askerlik yaşına gelmeden öldü, kızı da evlenip Van’a gelin gitti. Yaşar’ın ölümünden sonra toparlanamadı Kabul Abim, omuzları ondan sonra çöktü, küskün gitti öbür tarafa, mekânı cennet olsun.</p>

    <p class="normal">Ben neden anlattım bunları sana, aslında başka şey demeye gelmiştim... Eskiden bu kadar konuşmazdım, bilirsin. Yaşlanınca insanın çenesi mi düşüyor ne? Tarlabaşı’na inerken, çukurda bir meyhane vardı, neydi sahibinin adı, unutmuşum, oraya giderdik çöplenmeye... İki laf ettirmek için ağzımdan girer, burnumdan çıkardın. Ben genelde dinlemeyi severim. Hele karşımda senin gibi bal sohbet biri varsa. Şimdi o konuşmadığım günlerin hesabını ödüyorum herhalde, sen de böyle olunca, sus-pus...</p>

    <p class="normal">Bu kaldığım yere alkol sokmak yasak. Bizim akşamdan-akşama dediğimiz şeye bunlar alkoliklik diyor. Hani sen derdin ya, ben ölçümü bilirim, her akşam üç kere dört. İşte o enlemesine üç parmaklık dört kadeh burada alkoliklik sayılıyor. Oysa gerçekten bilirdin ölçünü. Bir gün bile yıkıldığını görmedim... dur yahu... yalan söyledim... haklısın, bir kere ikimiz de tam fitil olmuştuk... Sene kaçtı, altmış mı, altmışiki mi, öyle bir şeydi değil mi? Fevzi’yle Süha da vardı yanımızda, öldü ikisi de... vay be! Ulan bizimki de tam eşeklik, gecenin bir yarısı Muharrem Abi’nin Şevrolesine düz kontak çekip Tekirdağ’a gitmiştik... Güzel günlerdi... Olduğun yeri bilip bizden biriymiş gibi davrandığın zamanlar kıyak adamdın be Orson. O büyüklenmelerin, kıçı havada dolaşmaların çileden çıkarırdı beni. İlkokul mezunu da olsan en kralından fakülteyi hatmetmiş de olsan, manavlığa başladıysan eğer, satacağın şey belli; elma-armut. Böyle desek bu sefer de bizi cahillikle suçlar, küpe küp desen, küp sana düp der, diye dalga geçerdin.</p>

    <p class="normal">Bak senin şişeyi de yarıladım. Şu kapıdaki bekçiler ihtiyarlığıma vermeseler kırk kere kovulmuştum buradan, beybaba kafa yapacak başka yer bulamadın mı, diye kışkışlarlardı. Her yaşın ayrı güzelliği var dedikleri bu mu yani? Kimi beş yıldızlı kaplıcada gençlik banyosuna dalar, kimi mezarlıkta kanyakla kafayı tutar. Televizyonda yeni yeni kanallar baş gösteriyor, en heyecanlısından haber programları yapıyorlar... Hani sarışın, uzun boylu bir oğlan vardır hatırladın mı, Soğukoluk’taki kerhaneleri basmıştı falan, onun programlarında nerede hırlı hırsız var çıkarıyorlar ekrana. Şimdi ister misin, bir baskın da buraya, kameralar, ışıklar, mikrofonlar, vay sapık ne yapıyorsun, alkolik misin, düşkün müsün?.. Hah, hiç güleceğim yoktu... bu yaştan sonra... Belli olmaz ulan, belki de şöhret olurum, bir gariptir bu millet bilirsin, veziri pek sevmez de rezili baş tacı yapar... Bir yapımcı vardı, Sinemafon Film’e iş yapıyordu hani, ince bıyıklı, hep balıksırtı ceket giyerdi, hatırladın mı?.. Afyon kasabı diye bir herif yakalanmıştı, sonra da değilmiş diye serbest bırakılmıştı, o da tutturmuştu, bu herife film yapacağım diye... Şimdi beni de şöyle karılı kızlı bir avantürde oynatsalar fena mı olur; Mezarlıktan Gelen Adam, başrollerde Rıza Türkoğlu ve bilumum fıstıklar... Ne o?.. Olmaz mı?.. Tamam be Orson, seni mi kıracağım oğlum, değiştiririz filmin adını, yakışan odur diyorsan öyle olsun; Mezarlığa Giden Adam, başrollerde Rıza Türkoğlu ve bilumum rahmetli dostları...</p>

    <p class="normal">Sıkıştım ulan. Bu prostatın kötü yanı da bu. Tutamıyorsun mereti. Şimdi çıkarıp toprağına işesem, kızar mısın? Ne hakla kızacaksın ki? Sen benim ağzıma sıçtın, ben senin toprağına işesem çok mu? Gelip yakalasalar da umurumda değil, anlatırım bir bir puştluklarını, bu herif var ya derim, yaşarken ayrı sıçtı ağzıma, zamansız ölerek ayrı. Hem derim, biz arkadaşız derim, size ne derim... laftan anlamazlarsa oturturum karşıma, Behice’ye çektirdiklerini anlatırım, Metin’i nasıl babasız bıraktığını, yalancının teki olduğunu anlatırım...</p>

    <p class="normal">...</p>

    <p class="normal">Gitmedim korkma. Şuradaki ağacın dibine işeyip geldim. Sen bakma öyle dellendiğime, kafamın tası ne kadar atarsa atsın, kırk senelik arkadaşının mezarına işeyecek adam değilim ben. Vay be Orson! Kırk sene... belki daha fazla... Bak şu toprak var ya... şu çorak toprak her şeyi emdi götürdü... Kemiklerin bile çürümüştür bunca zamanda, zaten kaşık kadar kalmıştın son günlerinde... Üç-beş kişi sırtladık dört kollunu, getirdik, koskoca Cezmi Abi’yi bebek kundağı kadar kefende mi görecektim, diye bağırdı oğlanlardan biri... içtik sonra öğlen güneşinin altında... neden yaptığımızı bilmiyorum ama bulutlu kafayla vapura binip Üsküdar’a geçtik.</p>

    <p class="normal">Ağlamıyorum ulan... İçim ürperdi, ondan sulanıyor gözlerim... Bir de dedim ya, katarakt... Senden mi çekineceğim be, ağlıyorum işte... sana değil ama, seni her hatırladığımda aklıma düşen günlerime... hem keyfimize hem sefaletimize... senin bir türlü kabul etmek istemediğin sefaletimize... kabul etmiyordun çünkü yalancıydın... kendine bile yalan söyleyip bütün o hayatı pembe görecek kadar yalancıydın... bana hakaret etmeye mi geldin buraya kadar ayaklarına yatma, daha söyleyeceklerim bitmedi...</p>

    <p class="normal">Yalancıydın tabii. Karşında biraz inanacak birini buldun mu başlardın piyazlamaya. Tutamazdın kendini, ara gazını aldıkça bir de perdah çekerdin. İşine geldi mi suya sabuna dokunmazdın da, ortam gerektirdiğinde en ateşlisinden solcu olurdun. Yeri geldiğinde Metin’in adını düşürmezdin dilinden, yeri geldiğinde de fıyardın konudan. Kimse de dönüp sormadı, ulan madem bu herif partici, ne diye hiç soruşturması, tutuklanması yok. Gözaltındaki üç gün hikâyesine başlama sakın, hepimizi çektiler içeri o günlerde... Ama sen üfürükle yelken şişirmeyi başarıyordun. Solculuğun en hası sendeydi, İstanbul’un en kuytusunu sen bilirdin, sinema desen... insanda biraz izan olur be! On günlüğüne Büyükada’ya taşak kebabına gitmiştin, dönüşte de herkese İtalya’ya film çekimine gittiğini söylemiştin. İşin acayip tarafı o kadar ballandıra ballandıra anlatıyordun ki, beni bile inandırmıştın. Filmler, yönetmenler, sinema salonları, oyuncular... sayıp duruyordun... olacak işmiş gibi tam da gümrük girişinde fotoğraf makineni çaldırmıştın... Ufak atsaydın da civcivler de yeseydi be moruk... Hadi diyelim İtalya’ya gitmiştin... inanmıyorum ama o kadar ayrıntılı anlatıyordun ki, sayende görmüş kadar olmuştuk... Keşke pasaport kontrolü filan yapsaydım, belki de boş yere günahını alıyorumdur...</p>

    <p class="normal">Tamam, diyelim ki İtalya meselesinde harbiydin, peki öbür martavallarına ne demeli? Hele karşına çıkan bir kadınsa başlardın saydırmaya... Aynı hikâye her seferinde başka kılıkta gelirdi karşımıza, biz de andavallı gibi dinlerdik... Kuşun ötmez olduğunda bile çenene yuva yapan bülbül susmak bilmedi. Bütün o kadınlarla yetinemedin mi puşt?.. Peki, Suna’ya ne demeli? Kahveye takılmaya başladığı ilk günler, etkileyeceğim diye ağzından girer burnundan çıkardın... Aslında daha çok Bahtiyar asılırdı ama sen de boş durmazdın... Ben bir-iki kere çekeyim karşıma dediydim de, yüz vermemişti... Tabii ya, Orson dururken Mayk Hammer bile olamamış Rıza’ya kim bakar?.. Yine de bambaşka bir kızdı o; ufak tefek, ince sesli... bir kulağı da duymazdı garibanın... Ne laf sıçıyordun kızcağıza... Sinema şudur, senaryo budur... Gerçi okullu kızdı, aklı başındaydı, anlardı herhalde söylediklerinin hepsi yalan olsaydı... Hem çok iyiliğin de dokunmuştu kıza, zaten aranızda başka dalga vardı, bana bok yemek düşer... Ne bileyim be... kafam karıştı... doğru söylüyordun da ben kıskançlığımdan mı tersini düşünüyordum... Keşke senin şişeyi de içmeseydim... ne dediğimi bilmez oldum... Kızmıyorsun, değil mi?</p>

    <p class="normal">Yalnızlık insanın kafasını alabora ediyor be moruk. Kafamın içindeki tekneleri iskeleye çekebilmek için daha çok içer oldum son zamanlarda. Oysa zamanında alkolle aram çok yoktu bilirsin, senin ısrarların olmadıkça aramazdım bu mereti. Sen de masadaki meze muamelesi çekiyordun bana; biraz peynir, biraz ekşi elma, bir de Rıza yetiyordu sana. Sen o içki masalarından kalkınca ne hissediyordun bilmiyorum ama ben o masaya oturmadan da, kalktığımda da aynı bokun soyu oluyordum: yalnızlık bokunun. Hani bir şarkı vardır ya, işte o şarkıdaki adamım ben. Nasıldı?</p>

    <p class="siir">“Gökyüzünde yalnız gezen yıldızlar,</p>

    <p class="siir">yeryüzünde sizin kadar yalnızım</p>

    <p class="siir">Bir haykırsam belki duyulur sesim,</p>

    <p class="siir">ben yalnızım, ben yalnızım, yalnızım...”</p>

    <p class="normal">Kusura bakma, sesim karga gibi değil mi? Sen olsan ne söylerdin şimdi... Sen söylerdin, ben de ağzımla ut çalarak ara nameleri yapardım. Dım... dım... dım...</p>

    <p class="normal">Bu şarkı cidden beni anlatıyormuş be! Şu sözlere bak...</p>

    <p class="siir">“Kaderim bu, böyle yazılmış yazım,</p>

    <p class="siir">Hiç kimsenin aşkında yoktur gözüm,</p>

    <p class="siir">Bir yalnızlık şarkısı söyler sazım,</p>

    <p class="siir">Ben yalnızım, ben yalnızım, yalnızım...”</p>

    <p class="normal">Yalan mı Orson? Yalan mı? Kimsenin aşkında gözüm var mıydı benim? Aşkına göz dikeni bile baş tacı edecek bir salağın kime zararı dokunurdu ki?</p>

    <p class="normal">Gazetelerde durmadan yüz küsur yaşına kadar yaşayan adamların-kadınların haberleri çıkıyor. Bir ara kafayı bu haberlere taktım, hatta kesip saklayayım, diye düşündüm. Niye diyeceksin, dur söyleyeyim; bu haberler Amerika’dan falan geliyorsa bahsedilen adam ya da kadın beyefendi, hanımefendi, falan filan oluyor. Yok haber buralardansa, ne bileyim Tokat’tan, Rize’den, Aydın’dan birileri bahis konusuysa hemen dede oluyor, nine oluyor. Diyeceksin ki bizim insanımız sıcakkanlıdır, o yüzden dede-nine deyip aileden biri gibi sahipleniyor yaşlısına. İyi, kabul, sen haklısın diyelim... Peki buna ne diyeceksin; bizim yaşlıların haberlerinde mutlaka bir evlilik meselesi var. Kadınsa hâlâ talipleri var, erkekse torununun torununu gördü ama yine de gözünü genç kızlardan alamıyor derler. Gâvurun yaşlısı Kaşıkçı Elması, bizimkiler mercimeği fırına atma meraklısı. Buna da cevabın vardı senin, bizim insanımız hem sıcakkanlıdır, hem de aklı uçkurundadır derdin... İş bu kadarla kalsa iyi; bir haberde ihtiyar efendi döktürmüş: uzun yaşamak için sigaradan alkolden uzak durdum, her akşam yoğurt yedim, dağa çıktım, bayırdan yuvarlandım... türlü şaklabanlık anlayacağın. Aradan üç gün geçmeden açıyorsun gazeteyi, eşek kadar yazmışlar, yüz yaşındaki adam doğum gününü iki paket sigara içerek kutladı. Ne bok anladım ben bundan?.. Bak moruk, bir şey söyleyeyim mi, bu gazeteciler için insanın yüz bilmem kaç yaşına kadar yaşaması haber değil bence, asıl istedikleri kaç yaşında olursa olsun insanı şaklaban edebilmek.</p>

    <p class="normal">Ben de yaşar mıyım o yaşlara kadar dersin? Şunun şurasında bir şey kalmadı zaten. Düşünsene günün birinde dikilmişim karşına, elimde gazete, birinci sayfanın en üstüne yazmışlar: Türk sinemasının kadri bilinmemiş kartalı Rıza Türkoğlu yüzyirmi yaşında ilk evliliğini yapmaya karar verdi... Beh beh beh! Niye mi kadri bilinmemiş kartal? Biraz da Beşiktaşlılığımdan dem vursunlar diye... Hatta belki de eski kaptanlardan biri nikâh şahidim olur, o tarihte hangisi yaşıyorsa artık. Ben siyah damatlıklarla, müstakbel zevcemde bembeyaz gelinlik... Siyah-beyaz, en büyük Rıza, diye inliyor salon... Ne var ulan? O yaştan sonra sıradan düğün yapacak değilim ya... Ayrıca hayalime ne karışıyorsun puşt?</p>

    <p class="normal">...</p>

    <p class="normal">Sana asıl söyleyeceklerimi unutup gidecektim az daha, Allah’tan işerken aklıma geldi. Sen cidden yalancıydın, en çok da Behice’ye yalan söyledin... Sen... sen...</p>

    <p class="normal">Madem hayatı zehir edecektin, madem ardından bir damla bile gözyaşı dökmeyecektin neden evlendin ulan zavallıyla? Âlemin pisliği içinde tertemiz kalmayı başarmış bir mücevherdi o kız, senin iki kesiğine, birkaç tatlı sözüne, aynılarından pavyon karılarına da aldığın paçavralara hemen kanacak kadar saftı, sırf evleneyim de bu zevki de yaşayayım derdinde olduğunu göremeyecek kadar gözü kapalı kuzu yavrusuydu, hem evim-barkım-çoluğum-çocuğum olsun hem de bildiğim gibi yaşamaya devam edeyim, demene bile sesini çıkarmayacak kadar kafesteki kuştu, oyalı mendilleriyle alkolden köpüren ağzını mı, gözyaşını mı sileceğini bilemeyen bir melekti. Kırdın o meleğin kanatlarını. Ne istedin ulan Behice’den? Sağında solunda istemediğin kadar kadın vardı, biriyle evlenmek için benim Kiryake’nin atölyesindeki kız ne kadar güzel dememi, içindeki şeytanı uyandırmamı mı bekledin? Ben dürtmeseydim, orada bir meleğin çalıştığını görecek miydin? Ona tutulduğumu görünce mi bitin kanlandı? Benden daha yakışıklı olduğunu, istediğini alabileceğini, herkesi kendine âşık edebileceğini, bütün oyuncakları kendi sepetine atabileceğini kanıtlamak için mi evlendin? Sıkılıp da başından attıktan sonra hiç mi vicdanın sızlamadı? Oğlunu, Metin’i bir gün olsun bile düşünmedin mi? Bu muydu senin sevgiden anladığın? Sağda solda hayat üstüne ahkâm keserken hem Behice’ye hem de o zavallı sübyana cehennem hayatı yaşatmaktan ne zevk aldın? Az mı çektim seni karşıma, az mı etme eyleme, ortada fol yok yumurta yokken yuvanı yıkma, dedim? Anlamayacağın işlere karışma, diye dayılanmak, söz dinleyip şapkanı önüne koymaktan daha mı kolay geldi? Delikanlı gibi davranmaktansa içip içip küfelik olmaktan başka ne yaptın? Ben bu evliliği başaramayacağım diyecek kadar bile mert değildin, bir de gelir marifet gibi kadıncağızın yuvasını kurtarmak için nasıl çabaladığını anlatırdın, bu muydu senin aileden anladığın? Toparlan da hem aileni hem kendini kurtar, bu gidiş, gidiş değil ulan, dedikçe terslenmek miydi marifetin? Babasının evinde keyfi yerinde, onun tuzu kuru, sen üzüleceksen bana üzül, derken, hiç mi düşünmüyordun gencecik kadının koca sevgisi, aklı ermemiş çocuğun baba şefkati olmadan nasıl yaşayacağını? Her gün ölüyordun acıdan, kederden; yaşamak dururken ölmek miydi marifetin? Git oğlunu gör deyince, beni böyle görmesini istemiyorum, demeyi biliyordun da kıçını başını toplamayı, o votka şişelerini hayatından silmeyi bilmiyordun. O küçücük çocuk nereden bilecekti senin kendini taksit taksit öldürdüğünü, nereden bilecekti her sabah özlemiyle uyanıp öğlen olmadan bir şişenin dibinde, akşam olmadan bir karının koynunda babalığını unuttuğunu... Ama suçlu olan sen değilsin, bu kadar boktan bir herif olduğunu bile bile yıllar yılı yanından ayrılmayan, olmayan bir dostluğu varmış gibi sürdüren bende hata. Yapacak başka işim, gidecek başka yerim olsaydı bakar mıydım yüzüne? Şu ömrümü alan işten başka bir bok bilseydim, Kabul Abimin yüzünü yere getirmeyip okusaydım... ne bileyim... ne bileyim... Bir yanın pırıl pırılken nasıl oldu da içine girdiğin bütün hayatları boka çevirebilen biri oldun? Senin için hayat bir dalgaydı sanki, hepimizin derme çatma kayıklarını istediğinde manzaraya çektin, istediğinde alabora ettin. Ne geçti eline? Üç-beş kişi gömdü gitti, ne arayanın kalmıştı ne soranın. Bir gün olsun oğlunun peşinde düşmedin, nerededir, ne yapıyordur merak etmedin... Ne farkın vardı ulan babam demeye utandığım o iğrenç heriften?.. Okuyacaksın, demişti Kabul Abim, okuyacaksın çünkü insanın babasından neden nefret ettiğini anlaması için bile bilgili adam olması gerekir. Ben bilgili değilim, bir bildiğim gazete okumaktır, o da çocukluktan kalma alışkanlık, bu yüzden mi babamdan nefret ederimden başka laf bilmem, anlatamam içimdekileri, bu yüzden mi bana hayatı zehir ettiğini bildiğim halde bir türlü kopamadım senden, bu yüzden mi başka dostluk arayacak kadar cesur olamadım? Al işte şimdi, burada, böyle tepende, benden başka herkesin unuttuğu, oğlunun bir kere bile gelmediği mezarının tepesinde yüzüne söylüyorum: Senin de, dostluğunun da cehenneme kadar yolu var...</p>

    <p class="normal">Ağlamıyorum... Karışma bana... Akşamın serini şimdi toparlar beni...</p>

    <p class="normal">Özür dilerim. Sinirlendim birden... Cehenneme kadar demem falan... Özür dilerim... Bu konulara girmek haddim değil belki ama... ama biliyorsun... Söylemiştim bir kere, Behice’yi yani... Tutamıyorum dilimi işte... Bizim orada da konuşacak kimse kalmadı, kahvedekiler desen... Geçen sefer de böyle saçmalamıştım değil mi? Bu siktiğimin kanyağı yüzünden olmasın... Gazetede okudum, her yudumda, duydun mu, her şişede ya da her bardakta değil her yudumda bilmem kaç milyon beyin hücresi ölüyormuş. Eh, sen hesapla artık benim beynimin ne durumda olduğunu... Yaşlılık da var; katarakt, prostat, nefes darlığı...</p>

    <p class="normal">Sana söz veriyorum, en harbisinden arkadaş sözü: Bir daha gelmeyeceğim Orson. Hani bana yeteneklisin ama değerlendiremiyorsun, derdin ya, orada da yalan söylüyordun, ben yeteneksizin, başarısızın önde gideniyim. Osuruklu göte arpa ekmeği bahane... Yaşarken tufeyli gibi dolandım yanında, hiç değilse ölüne rahat vereyim...</p>

    <p class="normal">Çıkarken bekçiyi tembihlerim, sulamayı unutmasınlar... Bak, şu şişenin dibinde kalan son damlayı toprağına döküyorum... son damla...</p>
  </div>

  <p class="normal">&nbsp;</p>

  <div class="calibre3" id="calibre_pb_28"></div>
</body>
</html>
