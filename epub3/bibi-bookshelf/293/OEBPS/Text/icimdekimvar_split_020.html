<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>icimdekimvar</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Can", serif, sans-serif;
    font-weight: normal;
    src: url(../Fonts/canregular.otf)
    }

                @font-face {
    font-style: italic;
    font-family: "Can", serif, sans-serif;
    font-weight: normal;
    src: url(../Fonts/canitalik.otf)
    }

                @font-face {
    font-style: bold;
    font-family: "Can", serif, sans-serif;
    font-weight: bold;
    src: url(../Fonts/canbold.otf)
    }
</style>
</head>

<body class="calibre">
  <div class="calibre2">
    <p class="normal">5</p>

    <p class="normal">Tanrı...</p>

    <p class="normal">Bertrand Russell’ın başından geçtiği söylenen olaylardan biri geliyor Metin Konur’un aklına. Bir toplantı: Russell, matematiğin temelleri değiştirildiğinde her şeyin olanaklı olduğunu anlatıyor. Konuklardan biri, 1=2’den yola çıkarak, kendisinin tanrı olduğunu kanıtlamasını istiyor Russell’dan. Alaycı bir hava var. “Tanrı ve ben bir odadayız,” diyor büyük düşünür, “yani odada iki kişi var. Ama bu iki kişiden biri tanrı olduğuna göre, iki bire eşit. Yani, odada bir kişi var. Yani, tanrı benim.”</p>

    <p class="normal">Üniversite kantininde bu olay üstüne konuşurlarken, bir arkadaşı, Hallac-ı Mansur’un <span class="ideitalik">Ene’l-Hak</span>’ından söz edip “Russell, Mansur’dan haberdardı,” savını ortaya atmıştı. Yıllar sonra, koridorlarında dolaşırken kaybolmamanın zor olduğu bu gecede, böyle bir sözün söylenmesi için, önceki bilgilere değil, var olmayan bir babanın oğlu olmanın yeterli olduğunu düşünüyor Metin: Tanrı, benim.</p>

    <p class="normal">Daha okula gitmediği günlerde, anneannesine “Neden Allah baba diyoruz an’ane,” demişti, “neden Allah anne demiyoruz?” Yaşlı kadın terliğini çıkarmış, poposu kızarana kadar dövmüştü küçük çocuğu. Bir hafta boyunca sütlaç yemesini de yasaklamıştı, çünkü torununun çabasını anlamamıştı: Anne diyerek Allah’ı var etmeye çalışıyordu Metin; baba yoktu ki...</p>

    <p class="normal">Yağmur, puronun yoğun dumanıyla ağırlaşan salondaki düşüncelerden rahatsız oluyor birden; varlığının nedenini düşünmek için hızını kesiyor. Damlalar yukarı bakıyor. Kendilerini coğrafyadan coğrafyaya taşıyan bulutlardan ötesini bilmiyorlar. Ötesi yok... ötesi yok... Yağmurun yavaşladığını gören bir adam sığındığı saçak altından çıkıp koşmaya başlıyor. Yüzünün sol tarafında avuç içi kadar doğum lekesi olan bir adam bu. Arada bir sakalı çıkmadığı için küfrediyor Allah’a. “Bu lekeyi verdin, bari onu örtebilmem için sakal da verseydin,” diyor. Beş kızından ortanca olanı, korkuyor bu lekeden, babasının yüzüne bakamıyor. Biraz da bu yüzden seviyor fırının gece vardiyasında çalışmayı; gündüzleri yüzünü yastığa gömüyor, geceleri karanlığa... Biraz sonra fırına ulaşacak, önlüğünü giyip tezgâhın başına geçecek. Ekmekler fırına sürülmeden önce üstlerine çizik atacak; karnı yarılmamış, canı acımamış, bıçak izini odun ateşine taşımamış ekmeğin içi pişmez. Ekmeklerin dışı kızardıkça, çizikler kabuk bağlayacak.</p>

    <p class="normal">Zaman ruhları kızarttıkça, çizikler kabuk bağlayacak.</p>

    <p class="normal">Metin, <span class="ideitalik">Yurttaş Kane</span> filmini ilk izlediği günkü Metin değil artık. Bu gece, her hareketinin yağmur tarafından ezberlendiğinden habersiz olduğu bu gece, başka bir insan. Dünden başka, yarın daha farklı olacağını bilen. Daha farklı... daha... kabuk bağlamış... kabuk...</p>

    <p class="normal">Ölümle ilk tanışması on yaşındayken oldu. Bir gün okuldan döndüğünde annesini ağlarken buldu. Yan apartmandaki Zeynel Bey ölmüştü; dünyanın en güzel aşuresini yapan Meliha Teyze’nin kocası Zeynel Bey. Diğer komşular gibi değildi; aklına her estiğinde sokakta oynayanları azarlayan, pazardan dönerken file taşıtan, kışlık odun-kömür geldiğinde mahallenin çocuklarına hamallık yaptıran büyüklerden farklıydı. Sessiz Zeynel Bey. Yoldan geçip giden Zeynel Bey. Varla yok arası Zeynel Bey. Ölümü de varla yok arası olmuştu. Annesi dışında gözyaşı dökene rastlamamıştı mahallede; annesine gelince, o zaten her şeye ağlıyordu. Meliha Teyze’ye başsağlığı ziyaretine gittiklerinde üzgün durmaya çalışmıştı; cenaze evlerinde konuşulmaz, ses çıkarılmaz, bir kenarda oturulur, dua edilir, demişti anneannesi. Bir tabak dolusu helva koymuştu önüne Meliha Teyzesi; aşure vermediğine bozulmuştu. Hiç sevmemişti helvayı. Annesinin kaş-göz ettiğini görünce, zorlanarak yemişti. Baş köşedeki koltukta oturan adamın durup durup “Ooofff!” demesi, komik gelmişti ama kendisini zorlamış, gülmemişti. Ölüler arkada kalanlara zorluklar bırakıyordu; zorla yenen helvalar, zorla tutulan kahkahalar, zorla akıtılan gözyaşları. Hiç sevmemişti ölümü.</p>

    <p class="normal">Anneannesi hastanede öldü. Cenazeye giderken başka ceketi olmadığından okul üniformasını giydi, en önde durdu; diğer erkeklerin yanında. Mezarlığa gittiğinde içi bulandı, çok korktu. Kefen çukura indirilirken, kalın sesli bir adamın, torunu da ucundan tutsun, dediğini duydu. Çukurun başına ittiler. Tuttu kefeni. Anneannesinin bacağı geldi eline; ya da Metin öyle hissetti. Gözü karardı, bayıldı. Yere düşerken annesinin çığlığını duydu; nefret etti bu sesten. Helva yemedi. Ağlamadı. Üzülmedi.</p>

    <p class="normal">Babasının ölmüş olduğunu ikinci kere –ve aslında ilk kez– öğrendiği gün ölümle en vahşi yüzleşmesini de yaşamış oldu. Babasının kendisinden bir yalanla saklanmış olduğunu, aslında yaşadığını öğrendiğinde bocalamış ama bir yandan da karşı konulmaz bir heyecan hissetmişti. Bu, artık bir babaya sahip olmanın getirdiği heyecandan ötesiydi: Hayatının bir mektupla yenilenmesinden kaynaklanan bir heyecandı. Babasıyla tanışacaktı, hesaplaşacaktı, konuşacaktı, birbirlerini seveceklerdi, birbirlerinden nefret edeceklerdi, kavga edeceklerdi, içeceklerdi, ağlayacaklardı, güleceklerdi. Ölüyken yaşamaya başlayan bir babayla yapacak çok şey vardı. Ama ölüyken bir kez daha ölen baba, elinde koca bir taşla, hafızanın derin kuyusunun başına dikilmekten başka işe yaramıyordu. Yıllar öncesinde uyutmuştu <span class="ideitalik">baba</span> kelimesini ve <span class="ideitalik">baba</span> kavramıyla ilgili bütün duygularını... bir mektupla uyanan bütün bu duygular, gerçek ölüm haberinden sonra uyurgezer olmuştular: Kuyudaki su durgun değildi artık; taş atılmıştı.</p>

    <p class="normal">Annesine bir kart attı. Sultanahmet’ten aldığı, İstanbul’un üç ayrı tarihi güzelliğini gösteren, kötü baskılı, hediyelik eşya dükkânının rafında beklemekten sararmış bir kartpostalın arkasına Galatasaray’daki postanenin bankosunda iki satır karalayıp Ankara’ya yolladı: “Anne, mektubun hakkında konuşmak istemiyorum. Cezmi Konur çoktan ölmüş. Metin.” Mektup yazmadı, telefon etmedi, Ankara’ya gidip büyük yalanın nedenlerini öğrenmeye çalışmadı. Sultanahmet Meydanı’nın, III. Ahmet Çeşmesi’nin ve Yerebatan’ın güzelliklerini bile kötü gösteren, özensiz, sıradan bir kartpostalın arkasına, aceleyle yazılmış birkaç kelime: Babasının varlığını nasıl geçiştirdiyse annesi, Metin de ölümünü geçiştirdi.</p>

    <p class="normal">Bir anda ekrana boş gözlerle bakmakta olduğunu fark ediyor Metin Konur. Film akıp gidiyor, hızla geçiyor kareler, planlar, sahneler... Susan Alexander’ın rezil olduğu <span class="ideitalik">‘Salambo’</span> gösterisi çoktan geride kalmış. Genç kadın pes etmiş ama koca imparator Kane’in geri adım atmaya niyeti yok. Sonunda başarısızlığın, alayların, aşağılamaların ve en önemlisi Kane’in baskısına dayanamıyor, intihar ediyor Susan.</p>

    <p class="normal">İntihar. Van Gogh ziyaret ediyor Metin’in düşüncelerini. Bütün ömrü boyunca, babası gibi rahip olmak isteyen ama bunu başaramayan zavallı Vincent. Sevgisizliğin taşlı patikasında can acısına aldırmadan çıplak ayakla yürümeyi ancak otuzaltı yaşına kadar başarabilen yoksul Vincent. Annesinin gözünde, kendisinden bir yıl önce ölü doğan asıl Vincent Van Gogh’un adını yaşatmaktan başka işe yaramayan yedek Vincent. Bir an Van Gogh’un nasıl intihar ettiğini hatırlayamıyor: Zehir mi içmişti, çenesinin altına bir tüfek mi dayamıştı, migren mengenesindeki başını bir çuvala sokup kendini mi boğmuştu, karşısına koysa etkileyici resimlerini yapacağı bir sandalyeyi ayağının altından itip tavana astığı ipin boynunu kırmasına mı izin vermişti, uçurumdan mı atlamıştı... yoksa... yoksa... hatırlayamıyor...</p>

    <p class="normal">Şarap, yedek çocukların intiharlarını unutturan bir nehir gibi akıyor hafıza denizine doğru.</p>

    <p class="normal">Son anda kapıyı kırıp odaya dalan Kane sayesinde kurtuluyor Susan. Yastığın üstündeki yorgun başı, vücudundan ayrılmış bir bez bebek başı gibi. “Sana anlatmaya çalıştım ama başaramadım Charlie,” diyor, “ama artık devam edemem. Herkesin sana baktığı bir sahnede durmanın ne demek olduğunu bilemezsin...” Yirmibeş yaşındaki neşesinden eser kalmamış, kırışıklar içindeki yüzü gölgelerle kaplanmış Kane, ricayla emir arasında bir ses tonuyla konuşuyor genç kadınla: “İşte kavgaya tam da o anda başlamak gerekir.”</p>

    <p class="normal">Bir süre babasının izini sürdü Metin... daha doğrusu babasının çoktan geçmişte kalmış hayatının. Birkaç kere Beyoğlu’ndaki o kahvehaneye gitti; babasının değişmez mekânı olduğunu annesinin mektubundan öğrendiği yer. Onunla aynı günleri yaşayanların çoğu ölmüştü; bir kısmıysa seyrek gelir olmuştu. Kalanlar anılarını anlatıyorlardı; film çekimlerinde başlarına gelenler, İstanbul’un eskiden ne kadar güzel bir yer olduğu, paranın para ettiği zamanlarda nasıl fırtına gibi estikleri, bu işin acımasızlığı, insanların vefasızlığı... Bir de Suna’yı anlatmışlardı. Babasının son günlerini beraber geçirdiği kızı. Bir kulağı ağır işiten, sigara içmeyi beceremeyen, kahveye takıldığı kısa sürede herkesin kalbini fetheden gizemli kızı. Soğukkanlı görünmeye çalışıyordu ama Suna’nın adı her geçtiğinde içindeki buz erimeye başlıyor, yüreğine soğuk damlalar akıyordu: “Baban ölmeden hemen önce... Suna... her gün gelirdi... aynı otelde... sen yaşlardaydı, bilemedin dört-beş yaş büyüktür... Suna... bizimle kâğıt oynardı... sen... sen de oynar mısın?” Her gidişinde aynı sözleri duyuyordu: Sık sık uğra buraya, elbet Orson’un tayfasından başka birilerini de bulursun, onların da anlatacakları çok şey vardır. Vazgeçti sonra oraya gitmekten, babasını babasıyla aynı kaderi paylaşmış birilerinden dinlemek istemedi. Sanki ondan çok kendilerini anlatırlarmış gibi hissetti. Daha fazla yalan duymak istemiyordu.</p>

    <p class="normal">Hangi mezarlıkta yattığını söylediler. Ziyarete gitti. Sıradan bir mezar taşı. Kim yaptırmıştı acaba bu mezar taşını? Cezmi Konur adının altındaki boyası dökülmüş yazıya baktı uzun uzun; parantez içinde bir takma ad: Orson Cezmi. Çiçek koydu mezarına, soğuk mermerin kenarında oturup sigara içti. Mezar taşında Orson yazıyordu, ondan hep Orson diye söz ediyorlardı. Orson Welles’in ve <span class="ideitalik">Yurttaş Kane</span>’in peşine de bu yüzden düştü.</p>

    <p class="normal">Gece şehri tümüyle avuçlarının içine almış durumda ve Metin Konur, şarabın yorgunluğuna aldırmadan filmi izlemeye devam ediyor. Xanadu Şatosu’nun görkemli salonunda önündeki kocaman <span class="ideitalik">puzzle</span>’ı tamamlamaya çalışan Susan’ı gördüğü anda heyecanlanıyor birden. Ayağını sehpadan indirip öne doğru eğiliyor. Heyecanlandırıyor bu görüntü onu... bulmaca... bir bulmaca var kadının önünde; bütüne, ancak elindeki küçük parçaları doğru yerlere yerleştirerek ulaşabileceği bir bulmaca. Tıpkı babasının bütününe ulaşmak için kendisinin yaptığı gibi. Ele geçirebildiği küçük parçalardan, resmin bütününe ulaşma çabası. Babasının resmine ulaşarak, kendi resmine modellik eden kişiyi tanıma çabası. Susan’ın ellerine bakarken “Babaların modellik etmekten kaçındığı tablolar, ancak annelerin hayal güçlerini kullanmasıyla tamamlanabiliyor,” diye mırıldanıyor. “Belki de en güzeli bu, en güzeli mide bulandıracak kadar somut olanların arasında soyut kalabilmek.” Garipsiyor bu düşüncesini. Büyüsüne kapılmaktan çekiniyor. En korktuğu şeylerden biri düşüncelerinin kendisine kof gelmesi, büyüsüne kapıldığı cümlelerin ihanetine uğramak; kesekâğıdındaki son kestanenin kurtlu çıkması kadar korkunç, inanılan cümlenin ihaneti.</p>

    <p class="normal">Kahveye son gidişinde, saçı beyaz, bıyığı sigaradan kirli sarı olmuş kahveci, evdeki albümünden çıkarıp getirdiğini söylediği bir fotoğraf hediye etmişti; kahvede çekilmiş, yeşil çuhalı masanın arkasında oturan üç kişinin doğru-düzgün kareye oturtulamadığı, bulanık bir fotoğraf. Ortadaki baban, demişti adam; çillenmiş elini omzuna koymuş, sarılmak istemişti. Sevmedi bütün bunları, kendisini babası yerine koyan adamlardan uzak durmalıydı, fotoğrafı cebine koydu ve bir daha da kahveye uğramadı. Sinema-televizyon fakültelerinin arşivlerine girebilmek için aracılar buldu, dilekçeler yazdı, dekanlıkların kapısında bekledi. Filmlerin künyelerindeki bilgilerden fazlasına ulaşamadı. Babasının oyuncu kadrosunda göründüğü üç tane film izledi. İlk iki filmde kalabalık sahnelerde bir elindeki fotoğrafa, bir ekrana bakıyor, onlarca figüranın arasından babasını tanımaya çalışıyordu. Birkaç kişiyi birden benzetti fotoğraftaki adama, en uzun boylu olanın babası olduğuna inandı. Siyah-beyaz bir Türk filminden kendisine bir baba seçti. Size baba diyebilir miyim amca, demek geldi içinden, acıdı haline. Üçüncü filmde babasıyla tanıştı. Kalabalık bir sahne değildi bu; babası pirince taş, bulgura kum karıştıran dolandırıcı bir bakkalı oynuyordu. Dört sahnede göründü, toplam altı dakika. İlk sahnede nasıl bir sahtekâr olduğu ortaya çıkıyordu; ikinci sahnede aldıklarını borç defterine yazdırmak isteyen baş kadın oyuncuya, ödemeyi kadınlığını kullanarak da yapabileceğini ima ediyordu; üçüncü sahnede mahallenin bitirimi rolündeki baş erkek oyuncu tarafından madara ediliyor ve son sahnede de dükkânı halk tarafından talan edilirken, üstü başı un içinde kalmış durumda yerde oturuyor, bugüne kadar yaptıklarından dolayı kendisini affetmesi için Allah’a el açıyordu. Doğulu şivesiyle konuşuyordu ama büyük olasılıkla bu kendi sesi değildi. Babasını başkasının sesiyle tanıdı. Belki gerçekten komik olduğundan, belki de sinirleri bozulduğundan çok güldü filme. Gözlerinden yaşlar gelene kadar güldü. Bu gözyaşları bir ağlama krizine dönüşmedi. O an, babasının, kendisini güldüren dolandırıcı bir bakkal olarak kalması gerektiğine inandı. İzler silindi, takip bitti. Metin Konur, Cezmi Konur’un hayaletini o gün terk etmeye karar verdi... ama...</p>

    <p class="normal">Ama hayalet bir kez daha çıktı karşısına. İngilizce matematik kitaplarına bakmak için girdiği bir sahafta <span class="ideitalik">Yedi</span> diye bir dergi ilişti gözüne. Birileri al bu dergiyi diye kulağına fısıldamışçasına aldı dergiyi. Sahaftan çıkar çıkmaz bir muhallebiciye oturdu. Canı çekmediği halde dondurmalı kazandibi söyledi; bir şişe de su. Masaya yatırdı dergiyi. Kapağının alt tarafı ve içindeki çoğu sayfa yırtılmıştı. ‘İçindekiler’ sayfasına bakarken aniden yüreği ağzına geldi; babasının adıyla karşı karşıya duruyordu: ‘Körleme: Yeşilçam emekçisi Cezmi Konur ile ünlü filmler ve sinema üstüne konuştuk.’ Yazının ilk sayfası yoktu. Dergiyi bir arada tutmayı başaramamış tel zımbaya nefretle baktı. Geri kalan kısmı büyük bir dikkatle, defalarca okudu. Bunlar babasının sözleriydi. Annesinden, kahvedekilerden duyduklarının çok ötesinde, tümüyle gerçek, tümüyle babasına ait sözler. Artık bir babası vardı. Dolandırıcı bakkal tipiyle, bu sözleri söyleyen adamı birleştirdi kafasında. Hayatında ilk kez elmalarla armutları topladı. Sonuçta ortaya çıkan meyve sepeti mutlu etmişti onu.</p>

    <p class="normal">Birkaç gün sonra merakına yenik düşüp yazının sonundaki adlara ulaşmaya çalıştı. Caner Sağlam-Kaya Günver. Derginin künyesindeki matbaaya gitti, sayısız sorudan sonra derginin sadece deneme sayısından sonra basılmadığını öğrendi; yolunu var olmayan bir haritadan bulmaya çalışan kâşif gibiydi. Sinema dergilerine telefon etti, gazetelere mektup yolladı, telefon müdürlüklerinden bu adlara ait kayıt olup olmadığına baktırttı. Aylar sonra Kaya Günver’in telefon numarasına ulaştı. Aradı, buluştular. Ne soracağını bilmiyordu. Belki de bu yüzden çenesi açıldı; biraz savruk da olsa, hangi kelimeleri seçmesi gerektiğini bilemese de, neredeyse bütün hikâyesini anlattı karşısındaki sarı sakallı adama. Ne kadarını anlayacağını, hangi yönleriyle ilgilendiğini, doğruluğuna inanıp inanmadığını düşünmüyordu. Sır olarak kalmasını istediği şeyler bir bir dökülüyordu ağzından. Tutamıyordu çenesini. Önce çok kızdı bu yaptığına, sonra da üstünden bir yük kalkmışçasına rahatladı. Nasıl olsa bir gün dökülecektim, hiç değilse bir yabancıya açtım içimi, diye düşündü. Adam da ona babasının sinema konusunda nasıl bilgili olduğunu, olayları anlatırken mimiklerini, elini-kolunu, sesini nasıl ustalıkla kullandığını, özellikle geçmişten söz ederken nasıl duygusallaştığını anlattı; geri kalanı da söyleşideydi zaten. Duymak istediklerini duyuyordu; bu eski gazeteci, imal etmeye çalıştığı babası için gerekli malzemeleri veriyordu: bir tutam mesleki bilgi, iki ölçek neşe, göz kararı duygusallık... Biraz <span class="ideitalik">Yedi</span> dergisi hakkında konuştular; sağlam bir kopyası ne yazık ki Kaya Günver’in elinde de yoktu. Yaşadıkları günü konuşmadılar. O gündeydiler; o kahvede, o masada. Hatırlanan her ayrıntı bugünü biraz daha silikleştirip geçmişi biraz daha parlaklaştırıyordu. Kaya Günver, Beyoğlu’nda bir kahvede baba Konur ile başlayan dostluğuna aynı bölgede bir kafede oğul Konur ile devam ediyordu. Belki de... belki de alışkanlıklar ve hastalıklar gibi dostluklar da babadan oğula geçiyordu.</p>

    <p class="normal">Susan daha fazla dayanamıyor, terk ediyor modern zamanlar Cengiz Han’ını. (Suna da babasını terk etmiş miydi acaba?) Sinir krizi geçiriyor Kane; Susan’ın odasında ne var ne yok kırıp dökmeye başlıyor. (Babası da böyle delirmiş miydi? Belki de sırf en sevdiği filmlerden birinin, vurucu bir sahnesini taklit etmek için delirmiş gibi davranıp sağda solda ne varsa parçalamıştı... <span class="ideitalik">miş gibi</span>... Kane<span class="ideitalik">-miş gibi</span>...) Birden camdan bir küre çarpıyor Kane’in gözüne; kar küresi dedikleri cinsten, salladıkça içindeki küçük dağ evine yapay karların yağdığı bir oyuncak... (Oyuncak... yapay kar... önünde kızakla küçük bir dağ evi... kar yağması için önce sallamak, sarsmak, alt-üst etmek gerekiyor...) Xanadu Şatosu’nun sayısız hizmetlisinin şaşkın-sorgulayan bakışları arasında cam küreyi cebine koyup yürümeye başlıyor. Aynalarda çoğalıyor görüntüsü; o kadar çoğalıyor ki, sayısız Kane’den hangisinin gerçek Kane olduğunu anlamak olanaksız hale geliyor.</p>

    <p class="normal">Trafik kazasında ölen Orson... Bir mektupla canlanan Orson... Beş kelimeyle yeniden ölen Orson... Annesinin Orson’u... Kahvecinin Orson’u... Arkadaşlarının Orson’u.... Kaya Günver’in Orson’u... Başka Orson var mıydı? Orson Cezmi var mıydı?</p>

    <p class="normal">Aynalar parçalanıyor.</p>
  </div>

  <p class="normal">&nbsp;</p>

  <div class="calibre3" id="calibre_pb_29"></div>
</body>
</html>
