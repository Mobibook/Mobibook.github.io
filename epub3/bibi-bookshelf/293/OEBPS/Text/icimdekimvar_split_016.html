<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>icimdekimvar</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Can", serif, sans-serif;
    font-weight: normal;
    src: url(../Fonts/canregular.otf)
    }

                @font-face {
    font-style: italic;
    font-family: "Can", serif, sans-serif;
    font-weight: normal;
    src: url(../Fonts/canitalik.otf)
    }

                @font-face {
    font-style: bold;
    font-family: "Can", serif, sans-serif;
    font-weight: bold;
    src: url(../Fonts/canbold.otf)
    }
</style>
</head>

<body class="calibre">
  <div class="calibre2">
    <p class="normal">Canım oğlum;</p>

    <p class="normal">Son mektubun elime ancak birkaç gün önce geçti. Apartmanın girişini boyuyorlar, o yüzden de posta kutularını söktüler. Postacı sağa sola bırakırsam kaybolur, diye düşünmüş, geç getirmeyi tercih etmiş. İşgüzarlık mı desem iyi niyet mi, bilemedim. Ama bir karşılaştığımızda çatacağım; iki kat çıkıp kapıya bırakmak zor mu geldi, diyeceğim.</p>

    <p class="normal">Neyse, bunlarla seni yormayayım, zaten mektubuna cevap yazmakta geciktiğim için meraklanmışsındır. Bütün o koşturmanın, hayat gailesinin arasında bir de bana mektup yazmaya zaman ayırmanın senin için ne kadar zor olduğunu biliyorum. Telefonlaşmak da pek güzel, sesini duymak bütün günümün, hatta bütün haftamın iyi geçmesini sağlıyor. Ama mektubun yeri başka işte; babamdan kalma bir alışkanlık. Mektupların günler boyunca benimle dolaşıyor; bir elimde okuma gözlüğüm, bir elimde mektubun, oda oda geziniyorum evin içinde. Sanki farklı yerlerde okuyunca, yazdıkların da değişecekmiş gibi. Sen artık buna çocukluk mu dersin, yaşlılık mı dersin, ne dersen de, insan kendini alamıyor çıkarıp çıkarıp okumaktan. Her mektup gelişinde önce zarfı elimle tartıyorum, kalın mı ince mi diye, kaç sayfa olduğunu, açmadan anlamaya çalışıyorum. Kalınca bir zarfsa değme keyfime; inceyse de sıkmıyorum canımı, belki diyorum, küçük harflerle yazmıştır, yine de dolu doludur mektubum. Sen şimdi kısa mektupları sevmediğimi düşünür, uzun yazmak için kendini yorarsın. Aman çocuğum, sakın öyle zahmetlere girme. Senden bir satırcık bile gelse yüreğim ferahlıyor. Elâlemin çocukları doğru dürüst telefon bile etmezken, mektup yazman yeter de artar zaten.</p>

    <p class="normal">Doktor korkulacak bir şey yok, dedi, kemik erimesi neden oluyormuş bu ağrılara. Yaşıma göre durumumu iyi buldu ama her sabah bir bardak süt içmemi istedi. Çocukken sana süt içirmek için nasıl da peşinden koşardık anneannenle. Tadını hiç sevmezdin; bir gün şımartarak, bir gün azarlayarak içirirdik. Ne derler, etme bulma dünyası, süt denen mereti ben de sevmiyorum ama işin içinde sağlık olunca çaresiz kalıyor insan. İlaç da verdi doktor. Aman doktor, dedim, zaten günde şu kadar ilaç alıyorum, yakında midemde ilaç ağacı çıkacak. Bir şey olmaz teyze, bunu da içmen lazım, dedi. Sana ortaokulda spora giderken kullanman için bir sırt çantası almıştım hatırlıyor musun, hani iki kere kullanıp sapını koparmış, üstüne üstlük bu küçücük bir şey, ayakkabılarım bile sığmıyor içine, diye bir köşeye atmıştın, işte o çantaya sap yaptım, ilaç çantası olarak kullanmaya başladım. Hastaneye her gidişimde kaç kutu ilaç aldığımı hesapla artık. Bil bakalım çantanın sapını neden yaptım? Yine mi çerle çöple uğraşıyorsun, diye söylendiğini görür gibiyim. Market poşetlerini, naylon torbaları atmıyorum; şerit şerit kesip paspas, yolluk falan örüyorum. Sen beğenmezsin ama çantanın sapını da naylondan yaptım, hem güzel oldu, hem de sağlam. Bak şimdiden söyleyeyim, bacanın deliğine de örtü yapacağım naylondan, geldiğinde kaldırtmak yok, külahları değişiriz. Şaka yapıyorum canım oğlum, sen gel hele, beğenmezsen kaldırırız.</p>

    <p class="normal">Göğsümdeki ağrıyı da söyledim doktora. Şöyle bir dinledi; kendini fazla yorma, sıkma, yağlı yeme, havanın kirli olduğu günler dışarı çıkma, dedi. Üç ay sonrasına da kontrol için gün aldım. Eskiden çok zordu gün almak, son zamanlarda biraz rahatladı hastaneler. Hem artık gide gele tanıdılar beni, daha anlayışlı davranıyorlar. Hastaneye her gidişimde dedene hayır duaları ediyorum, şu sigorta işi olmasa ne yapardım bilemiyorum. Mektep durağında oturan Hatice Hanım’ı hatırlıyor musun, kadının ne sigortası var ne parası, hastalandığında kocakarı ilaçlarıyla bir şeyler yapmaya çalışıyor, içim paralanıyor vallahi.</p>

    <p class="normal">Doktorun söylediklerini harfiyen uygulamaya çalışıyorum. Gerçi ev işleri konusunda geri adım atmaya niyetim yok. Ayda bir temizliğe kadın geliyor, çok namuslu, temiz bir kadın, kocası taksiciymiş, kaza geçirmiş, iş göremez hale gelmiş, paraya ihtiyaçları varmış. Sakın temizlik parasını düşünmeye kalkma, Allah’a bin şükür ben halledebiliyorum. Ama inan kadın geldiği günler daha çok yoruluyorum. O temizliyor, ben üstünden bir daha gidiyorum. Eli hızlı, temiz kadın ama nereden bilecek benim huyumu suyumu; dolaplarım, biblolarım, banyom, mutfağım kendime göre... Kırklamazsam tuvalete giremem. Anlayacağın, huylu huyundan vazgeçmiyor, temizlik deyince yine kendimi helak ediyorum. Onun dışında doktor ne diyorsa yapıyorum: Canımı sıkmamaya çalışıyorum; bir de hasretin olmasa... Kirli havalarda hiç dışarı çıkmıyorum, yağlı yemiyorum. Kırmızı eti iyiden iyiye kestim; tavuk hem daha ucuz hem daha sağlıklı. Artık her şeyi var tavuğun, kıymasını bile yapmışlar. Geçenlerde tavuk kıymasıyla karnıyarık yaptım, biraz top top oluyor ama lezzeti yerinde. Geldiğinde sana da yaparım.</p>

    <p class="normal">Şimdi yazdıklarımı okuyunca yine vesvese yaptığımı düşüneceksin. Ama günlerdir bu konuyla yatıp bu konuyla kalkıyorum, seninle paylaşmazsam inan uykularım düzene girmez. Okul yolundaki manifaturacıyı biliyorsun, Kâmuran Bey’in manifaturacısı... Geçen hafta Kâmuran Beylerin başına olmayacak iş geldi, hani görünmez kaza derler ya, böylesini ne görmüşsündür ne duymuşsundur... Kâmuran Bey’in benzetmek gibi olmasın sen yaşlarda bir kızı var. Adı Alev, pırlanta gibi kız, anaokulunda hocalık yapıyor, iki-üç sene önce de çok beyefendi bir oğlanla evlendi. Çocuk yapmadılar, galiba adam tedavi görüyormuş; neyse, o ayrı konu. Geçen hafta kızcağız işinden çıkıyor, otobüse doğru yürüyor. O sırada yoldan hızla bir kamyonet geçiyor. Hani arabaların yanlarında aynalar olur ya, bu kamyonetlerin aynaları biraz dışarıda oluyormuş, nasıl olduğunu sen daha iyi anlarsın. Alev kaldırımda sakin sakin yürürken, kamyonet yanından Azrail gibi geçiyor ve aynası yavrucağın kafasına çarpıyor. Hemen hastaneye kaldırıp ameliyata almışlar. Kafatası mı çatlamış, beyin kanaması mı geçirmiş, tam bilemeyeceğim ama kız bir haftadır hastanede ölüm kalım savaşı veriyor. Makineye bağlamışlar, ailenin iki gözü iki çeşme... Komşularla toplandık, hastaneye ziyarete gittik. Kâmuran Bey’i görmeliydin oğlum; bir insan üç-beş günde bu kadar mı yaşlanır? Bitmiş adamcağız, baba yüreği işte... Böyle babalar da var...</p>

    <p class="normal">Bak oğlum, kazanın nereden geleceği hiç belli olmuyor. Aman diyeyim, kaldırımda yürürken bile dikkatli ol, bu minibüsler, kamyonetler falan... Maazallah, kaç gecedir aklıma düştükçe yüreğim ağzıma geliyor. Şimdi sen yola yakın yürüsem araba çarpar, binalara yakın yürüsem tabela, saksı düşer, iyisi mi evden çıkmayayım, dersin. Ama işte ana yüreği öyle geçiştiremiyor, evladının ipini sağlam kazığa bağlamasını istiyor.</p>

    <p class="normal">Arada elim erdikçe komşuların kızlarına falan bir şeyler dikmeye çalışıyorum. Geçenlerde Naime Teyze’nin kızı Sinem nişanlandı. Ördekbaşı yeşilden, tafta bir kumaş getirdiler, güzel bir elbise dikiverdim. Kız biraz kilolu, o yüzden belde fiyonk iyi durmaz, dedim ama ısrar ettiler, arzu ettikleri gibi yaptım. Para-pul istemem, Sinem benim de kızım sayılır, diye çok söylendim ama dinlemediler. Elbiseyi teslim alacakları gün bir paket verdiler, güzel bir başörtü almışlar, paketin içinden para da çıktı. Hal öyle olunca da alın paranızı demek yakışık almayacaktı. O gece oturdum, şu dikiş makinesini bana alan dedenin ruhuna bir Yâsin okudum.</p>

    <p class="normal">Mektubu yazmaya başladığımda neler diyeceğimi uzun uzadıya düşünmüştüm. Ama bu ilaçlar insanın uykusunu mu getiriyor, aklını mı alıyor, çoğunu unuttum gitti. Bundan sonra mektubu yazmaya oturmadan bir müsvedde kâğıdına, yazacaklarımı tek tek not edeceğim. Neyse, sonradan aklıma gelirse yazarım artık. Ama sakın sen her mektuba cevap vereceğim diye sıkma kendini. Ayda bir yazsan yeter. Kart bile atsan olur, daha önce yolladığın kartların hepsini buzdolabının üstüne mıknatısla tutturdum. Benim nasıl olsa seni düşünmekten başka işim yok. Böyle şeyler dememe kızarsın bilirim, yine de söylemeden edemeyeceğim; sabah kalkıp fotoğrafına günaydın, diyorum, akşam yatmadan öpüyorum. Ne zaman canım sıkılsa, geçiyorum karşısına dertleşiyorum. Aklıma gelmişken, yenilerde fotoğraf çektirdiysen bir zahmet yollayıver.</p>

    <p class="normal">Mektubunda işinden gücünden bahsetmemişsin, her şey yolunda mı? Apartmanınızın depreme dayanıklılığı kontrol edilecekti, sonuçlar ne oldu? Her akşam hava durumunda oraları da dinliyorum, soğuklar gelecekmiş, aman diyeyim giyimine kuşamına dikkat et, vitamin almayı unutma. Sana teflon tava almak için kupon biriktirmiştim, önümüzdeki ay teslim edeceklermiş, kargoyla mı yollayayım, gelince kendin mi alırsın? Yine bir sürü soru sordum değil mi? Sen bana bakma, hangilerini istiyorsan onları cevapla.</p>

    <p class="normal">Hasretle yanaklarından öpüyorum. Hayır dualarım seninle. Allah ayağını taşa değdirmesin oğlum.</p>

    <p class="normal">Annen</p>

    <p class="normal">&nbsp;</p>

    <p class="normal">Canım oğlum;</p>

    <p class="normal">Sana iki gün önce yazdığım mektubu bir türlü postaya veremedim. Bir haller oldu, elim ayağım kesildi, gidemedim postaneye. Eskiden ne güzel tam sokağın köşesinde posta kutusu vardı, sonra ne olduysa kaldırdılar onu. Mektup atmak için mecburen dolmuşa binip pazaryerinin oraya gidiyorum, oradan da iki sokak yürüyorum. Ama dedim ya, bir halsizlik çöktü üstüme, gidemedim. Bir de kaç gündür yağmur hiç dinmedi, öyle olunca da gözüm kesmiyor dışarılarda olmayı. Evde oturdukça kendimi dinlemeye, evhamlanmaya başladım. Sonunda, otur Behice, aklındakileri, senelerdir biriktirdiklerini bir bir yaz, belki bir daha yazacak, söyleyecek zamanın olmaz, dedim.</p>

    <p class="normal">Sen şimdi bunları okuyunca meraklanır, hatta gelmeye kalkarsın. Sakın diyeyim, işini gücünü aksatma. Böyle sıkıntılar oluyor arada, yaşıma ver. Sana mektup yazdığım günün gecesinde bir ağrı geldi oturdu göğsüme. Akşam yemeğinde mercimek yapmıştım, ayıptır söylemesi o gaz yaptı herhalde, diye düşündüm. Biraz rezene kaynatıp içeyim, dedim ama inan mutfağa gidecek halim yoktu. Sabahı zor ettim.</p>

    <p class="normal">Doktora gideceğimi daha önce yazmıştım. Bir güzel muayene olup ilaçlarımı da alınca bir şeyciğim kalmaz. Belki de üşütmüşümdür, ciğer ağrısı da göğse vurur. Anlayamadım gitti, dişetlerim kamaşıyor, sağ yanağıma ve omzuma sanki birileri iğne batırıyor. Kocakarı gibi söylenmeye başladım. Ne bileyim be evladım, dedim ya, evham geldi üstüme, içim sıkılıyor. Zaten bu ikinci mektubu yazmaya da biraz o yüzden karar verdim.</p>

    <p class="normal">Canım oğlum; aslında bu yazacaklarımı oturup yüz yüze konuşmamız, ana-oğul dertleşmemiz daha doğru olurdu, biliyorum. Ne desen haklısın; böyle olmamalıydı, senelerdir içimi kemiren kurdun başını iki satırlık bir mektupla ezmeye çalışmamalıydım. Anneannenin dediklerine kulak asmadan seni karşıma almalı, olanları anlatmalıydım. Diyeceksin ki madem anlatacakların vardı, anneannem öleli kaç sene oldu, o zaman anlatsaydın ya! Haklısın ama onu kaybettikten sonra da cesur olamadım. Hep beni engelleyen bir sebep oldu. Karşına gelince elim-ayağım sevgiden, dilim heyecandan kilitlendi. Hayatta senden başka kimsem kalmadığından, beraber geçirebildiğimiz anlarda heyecanlanmamı anlayışla karşıla. Anacığının dertlerini dökecek başka denizi olmadığını unutma yavrum.</p>

    <p class="normal">Bu eve geldiğimizde daha yeni tay-tay durmaya başlamıştın. Salondaki orta sehpanın köşesine tutunur, ayağa kalkmaya çalışırdın. Biraz doğruluverince de sehpanın üstünde ne var ne yok yere atardın. Deden de, anneannen de bütün o azgınlıklarına bir kere bile laf etmediler, sen ailenin altıntopuydun. O günler benim bütün üzüntülerime, gözyaşlarıma rağmen bu evin en mutlu günleriydi. Dedeni kaybettikten sonra o günlerimizi kırmızı dipli mumla arar olduk. Çok başka adamdı rahmetli. Babanla yaşadıklarımızı duyunca, tek bir eşya bile almadan eve geleceksin kızım, demişti. Değil eşya, çöpüm bile olmadığını biliyordu. Bir dikiş makinem, bir de sen... Başka bir baba olsaydı, yerin kocanın yanıdır, sorunlarınız zamanla çözülür, aileni dağıtma, derdi. Ya da sorunları erkek erkeğe, kavga dövüş halletmeye çalışırdı. Oysa deden bizi o karabasandan kurtarmakla kalmadı, o şehirden de kaçırdı. Ömrünü verdiği İstanbul’dan tayinini isteyip Ankara’ya gelme nedenini hep başka sıkıntılara, özellikle de Bahri Dayı’nın anısına bağlardı ama hepimiz bal gibi biliyorduk ki asıl amacı ikimizi babandan uzaklaştırmaktı.</p>

    <p class="normal">Deden, Bahri Abimin de benim de okumamız için çok çaba harcadı. Ama ben, abim gibi başarılı bir öğrenci olamadım. Baktı ki okuyamayacağım, bu sefer elimin bir iş tutması için çabaladı rahmetli. Emektar dikiş makinesini alıp önüme koydu. Patron çıkarmayı, biçkiyi, teyellemeyi, sürfile makası kullanmayı, mekik sarmayı hep o öğretti. Bütün bunları dedem nereden biliyordu, diyeceksin. Sırf bana öğretebilmek için terzilik yapan arkadaşlarına gidiyor, hani nasıl derler, önce kurs görüp sonra ders veriyordu. Kafasına koyduğunu yapana kadar vazgeçmeyen, çalışkan, inatçı bir adamdı. Allah’ıma binlerce şükür ki, bu özellikleri sende de var. Sonra baktı ki, böyle giderse işi tam öğrenemeyeceğim, aldı beni Bay Kiryake’nin Sirkeci’deki atölyesine götürdü. Hiç unutmam, yağmurlu bir gündü. Babam elimin iş tutmasını, altın bilezik sahibi olmamı istiyor ama genç kızlık işte, benim aklım başka yerde. Bir gece öncesinde annemin çalıştırıp da ne yapacaksın, kız kısmına yakışır mı elin herifleriyle diz dize olmak, otursun evde hayırlı kısmetini beklesin, dediğini de duymuşum ya, dokunsalar ağlayacak durumdayım. Babam annemi epey paylamıştı, bana akıl öğretmeye kalkma hanım, geri kafalı adam mıyım ben, demişti. Annem mırın kırın etmeye devam edince de, benim kızım Cumhuriyet kızı, çalışacak ki bu ülkeye katkısı olsun, diye gürlemişti. Sirkeci’ye giderken bir yandan ne olduğunu anlamasam da Cumhuriyet kızı olmaktan hoşlanıyorum, bir yandan da anamın sözleri kulağımda, çalıştığım için çevredekiler kötü gözle bakar diye korkuyorum; dedim ya, yağmur hızını biraz artırsa ben de başlayacağım hüngür hüngür ağlamaya. O atölyede çalışmam iyi mi oldu kötü mü, hâlâ sorarım kendime. Orada hem meslek sahibi oldum hem de babanla tanıştım. Hem senin gibi bir evladım oldu hem de ömrümün geri kalanını...</p>

    <p class="normal">Ne yazacağımı bilemedim. Yine yanağıma iğneler saplanmaya başladı. Kalktım çay suyu koydum. Limonlu bir çay içmek iyi gelir belki. Masaya tekrar oturunca neler yazdığıma baktım da utandım. Koskoca kadın mızıldanan çocuğa dönmüşüm. İnsan yaşlandıkça çocuklaşır dedikleri bu olsa gerek. Aman evladım, sakın okuyup da dertlenme. İnsan kaç yaşında olursa olsun içini dökme ihtiyacı duyuyor. Okumak-yazmak gibisi yoktur, derdi deden, kişi ne kadar okursa dimağını o kadar doldurur, ne kadar yazarsa okudukları o kadar ebedi olur. Arada bir insanın kafasını gereksiz bilgiden, dertten, sıkıntıdan arındırması, boşaltması gerektiğini söylerdi; boşaltacaksın ki tekrar doldurmaya yer açılsın. Sen de bu yazdıklarımı içi sıkıntıyla dolmuş kafamı boşaltmak isteğime ver. Bazen geceleri salondaki kanepeye oturup kurmaya başlıyorum; şu şöyle olsaydı ne olurdu, bunu tanımasam ne değişirdi, keşke şurada şu lafı etseydim de içimde kalmasaydı falan filan... İnanmayacaksın, kimi gece kendimi gün ağarana kadar oturmuş buluyorum. Hele hele bir yaştan sonra yalnızlık çok zormuş.</p>

    <p class="normal">Keşke deden okullarını başarıyla bitirdiğini, okumaya-yazmaya olan düşkünlüğünü, efendiliğini, çalışkanlığını görebilseydi. Koltukları kabarırdı. Kalpten gidecek adam mıydı? Belli etmemeye çalışırdı ama Bahri Dayı’nın vefatından sonra toparlanamadı zaten. Kader, kısmet dediğimde kızarsın ama insan sormadan edemiyor; musibetler hep iyiliği mi bulur? Öylesine iyi, öylesine temiz kalpli bir adamın çektikleri Allah’tan reva mıdır? Oğlunu kaybetti, kızı mutsuz bir evlilik yaptı, doğduğu büyüdüğü yerleri terk etmek zorunda kaldı, hayatının son döneminde bağlandığı torununun ağzından dede kelimesini işitemeden de göçtü gitti.</p>

    <p class="normal">Sen bütün bunları neden yazdığımı anlamışsındır da ben nereden başlayacağımı bilemediğimden lafı uzatıp duruyorum. Babandan bahsedeceğim oğlum. Olayların bu noktaya gelmesinde biraz da anneannenin hatası var. Hata mı demeli, yoksa suç mu? Şimdi sen kızsan da, babamın sözünü dinleyeceğim ve kafamdakileri boşaltmak için ne düşünüyorsam yazacağım. Gerçekleri yazacağım...</p>

    <p class="normal">Bu ağrılar, sancılar, uyuşmalar, sıkıntılar aklıma binbir türlü şey getiriyor. Sağ olsun komşular alakalarını eksik etmiyorlar, dün bütün gün benden ses çıkmayınca aşağıdaki Sevgi Hanım meraklanmış. Ne olur ne olmaz diye evin yedek anahtarını da vermiştim ama kibar kadın, önce kapıyı çaldı. Meraklandırmamak için bir şeyim yok, dedim. Ama kabul etmeliyiz ki evladım, Allah geçinden versin, ölüm hepimiz için. Yaşadıklarımı sana anlatamazsam gözüm açık giderim.</p>

    <p class="normal">Babanla kızlığımda çalıştığım konfeksiyon atölyesinde tanıştık. Atölyede toptan işlerin yanı sıra filmler için de kostüm hazırlanıyordu. Tarihi ya da özel kıyafetler gerektiren filmler olduğunda gelip Bay Kiryake ile anlaşır, toptan fiyatına dikim yaptırırlardı. Biz ünlülerden biri gelecek de tanışacağız diye beklerken, gele gele yaşlı, şişman bir adam gelirdi hep. Derken bir gün, iki kişi geldi. Biri kısa boylu, zayıf, hafiften çopur yüzlü; diğeri boylu poslu, bıyığı düzgün kesilmiş, saçları geriye taralı, hoş kokulu, şık. Çalışan bütün kızların gözü yakışıklı olanın üstünde. Kafasına yandan oturttuğu bir fötrü var, belini kemeriyle büzdürdüğü bir pardösü giyiyor, kızlar Ayhan Işık’tan bile yakışıklı ayol, diye kıkırdıyorlar arkasından. Patronla bir şeyler konuşuyorlar; kısa olanı pazarlık yapıyor, yakışıklı bakışlarıyla hepimizi tartıyor. Günlerce kim olduğunu öğrenmek için yerli yersiz yanlarından geçtim, konuşmalarına kulak kabarttım. Kısanın adının Rıza olduğunu hemen öğrendim de, öbürüne ne dediklerini anlayamıyorum. Allah seni inandırsın orlon gibilerinden bir şey söylüyorlar sanıyorum, meğer Orson derlermiş. Orson!.. Bir süre yabancı herhalde, diye düşünmüştüm. Asıl adının Cezmi olduğunu, ama yakınlarının ünlü bir yabancı artistin adıyla çağırdığını sonradan kendisi anlatmıştı bana. Henüz yirmilerinde, gözü açılmamış bir kızım; bu adamın oturuşu, kalkışı, konuşması, gülmesi içime düşüverdi birden. Gel zaman git zaman bana kur yapmaya başladı. Bay Kiryake fark eder de babama haber uçurur, diye aklım gidiyordu ama bir yandan da sadece benim değil atölyedeki bütün kızların hayran olduğu bir adamın ilgisinden hoşlanıyordum. Bir-iki kere iş çıkışına geldi, otobüse kadar yürüdük, bir keresinde de hafta sonu buluştuk, çay bahçesine götürdü. Nasıl hoşsohbet, nasıl bilgili, nasıl eğlenceli... O konuşsun sen dinle, o gülsün sen seyret...</p>

    <p class="normal">Tam ben bulutların üstünde uçarken ailemiz Bahri Abimin vefatıyla sarsıldı. Ah, canım abim... Öksürük-aksırık, zayıflık, halsizlik derken bir öğrendik ki zatürreeymiş, tanıdık bütün doktorlar seferber oldu ama biçarenin zayıf ciğerleri dayanamadı. Nur içinde yatsın...</p>

    <p class="normal">Araya bu acı girince bir süre koptuk babanla, atölyeye gidemez olmuştum. Annem o günden sonra kendini iyice hacıya-hocaya, türbeye, yatıra, duaya verdi. Zaten babamla uyumsuz olduğu yanlar vardı, hayata yumuşak, olumlu yönünden bakamazdı. Oğlunu kaybetmesiyle iyiden iyiye sinirli oldu, aksileşti, terslenmelere başladı. Ailede en çabuk babam toparlandı. Daha doğrusu biz toparlandığını sandık... Aldı annemi karşısına, acın böyle dinecekse karışmam ama ben bu evde müspet olmayan işe izin vermem, dedi. Bana da işe devam etmem gerektiğini söyledi. Belki de devam etmeseydim, babanı bir daha göremeyecektim. Gerçi öyle olsaydı da senin gibi bir oğlum olmayacaktı. Çektiğim bütün sıkıntılara değecek bir evlatsın sen.</p>

    <p class="normal">O sıkıntılı, üzüntülü günlerimde baban çok destek oldu bana. Neşesine, aklına, kibarlığına bağlandım gitti. Bir ağzımdan çıkanı bir daha unutmuyordu. Farzı misal dondurmalı kazandibi sevdiğimi mi söyledim, muhallebiciye gittiğimizde daha ben ağzımı açmadan siparişi veriyordu. Bir de oyunlar yapardı ki pek hoşuma giderdi; kazandibi yanığından olsun, hanımefendinin yanık sevdiğini ne çabuk unutuyorsun çocuğum, diye azarlardı garsonu. Hem de daha önce hiç gitmediğimiz bir muhallebicide.</p>

    <p class="normal">İki satır yazınca yoruluyorum, ne oldu iki gündür bana anlayamadım. Yanağıma saplanan iğneler omzuma doğru inmeye başladı. Eğer yarına da böyle sıkıntılı uyanırsam mutlaka eczaneye gidip tansiyonuma baktıracağım. Bir ara sana telefon edeyim diye düşündüm, sesini duyarsam ferahlarım diye. Ama o zaman kilitlenirdi dilim, yine susar kalırdım. Korktum oğlum, sesini duymaktan bile korktum; kafam dağılır, içimdekileri dökemem, yazdıklarımı da yırtar atarım diye korktum.</p>

    <p class="normal">Bir gün Çamlıca tepelerine götürdü beni. Çay içtik, kır pidesi yedik, yürüdük, elimi tuttu. Sonra gözden ırak bir ağacın altına geldiğimizde... İşte bilirsin, koca adam oldun... Gözlerime bakarak ‘İçimde Kim Vardır’ şarkısını söyledi. Şimdi bile dinlediğimde, o ağacın altı, baban, gençliğim gelir aklıma. Şarkıyı söylerkenki sesi, duruşları, elini kolunu ahenkle sallayışı, gırtlak nameleri bütün yaşananlara rağmen bugün bile aklımda... Şarkıyı başından sonuna kadar okudu. Bitirince uzun süre susup bir sigara içti. Gözlerini kısıp Boğaz’ı seyretti... Sonra da evlenme teklif etti.</p>

    <p class="normal">Gerisi nasıl oldu desen, ne diyebilirim ki? Rüyada gibiydim zaten. Dedenle tanışması, dedenin önce karşı çıkması, sonra da gönlüm olduğunu öğrenince yelkenleri suya indirivermesi, razı oluşu. Hani filmleri hızlı hızlı oynatırlar, insanlar oradan oraya koşturur ya, işte öyle koşturuyordu hayatım.</p>

    <p class="normal">Hemen gelip babamdan isteyiverdi beni. Annesi-babası rahmetli olmuştu, yakın akrabası da yoktu İstanbul’da. Hoş, sonradan da akrabalarını ne tanıdım ne de nerede yaşadıklarını öğrendim. Yanında yaşlı, hoşsohbet, babacan bir beyle gelmişti. Ünlü bir prodüktörmüş adam, garip bir adı vardı, her seferinde unuturum. İki ay içinde evlendik. Düğünümüze kimler kimler geldi; Suzan Avcı, Muzaffer Tema, Hüseyin Zan, Hamdi Değirmencioğlu... Başkaları da var ama saysam bile sen tanımazsın, o senelerde hepsi ünlüydü, sonradan unutulup gittiler. Zamanla neler unutulmuyor ki, iki-üç insanın ünü, adı nereden hatırlanacak?</p>

    <p class="normal">Cicim aylarımız çok kısa sürdü... Yine de yalan söylemeyeyim, o kısa süreyi dolu dolu yaşattı bana. İşlerimizden arta kalan zamanı hep birlikte geçiriyorduk. Yemeklerimizi neredeyse her gece dışarıda yedik, sazlı-sözlü eğlencelerde ilk içkimi içtim, sinemaya-tiyatroya gittik, sahilde yürüdük, adalarda gezdik... Arkadaşlarıyla tanıştırdı beni, göğsünü gere gere karım, dedi her yerde... Sana hamile kaldığımı öğrendiğinde setteki arkadaşlarına üç tepsi baklava götürdü. İçine mi doğmuştu nedir, durmadan oğlum geliyor, derdi...</p>

    <p class="normal">Derken eve geç gelmeleri, hatta gelmemeleri, somurtmaları, suskunlukları başladı... Kimi gece sabaha karşı geliyor, onda da yanıma yatmıyordu. Hamileliğimin ilk ayında, olur da aş ererim diye eve meyveler, tatlılar, gül reçelleri, leblebi şekerleri getiren adama sanki birileri karabüyü yapmıştı. Gezmelerden, eğlencelerden geçtim, birlikte sofraya bile oturamıyorduk. Bütün gün, bütün gece dışarıda oluyordu. İşi olmasa bile benim yanımda olmaktansa kahvede pineklemeyi tercih ediyordu. Sırf onu görebilmek için birkaç kere kadın başıma Ağa Camii’nin oradaki kahveye bile gittim. Ben uyanmadan evden çıkıyordu, arkasından koltuğun sağına soluna attığı boş şişeleri topluyordum. Çok içiyordu. Neler olduğunu sormaya çalıştığımda ya bağırıyor ya da kapıyı vurup gidiyordu. O kadar kısa sürede o mükemmel görünen adamı neyin değiştirdiğini hâlâ merak ederim. Süsüme püsüme dikkat ediyor, sırf evde olsun diye sofralar kuruyor, isterse konuşuyor, istemezse susup odaya çekiliyordum. Geçenlerde televizyonda gördüm; gazeteciler, uzmanlar, artistler oturmuş, evlilik aşkı öldürür mü konusu üstüne tartışıyorlar. İçim cız etti birden. Düşündüm de bulamadım, babanla aramızda aşk vardı da evlilik mi öldürdü, yoksa ben onun için her film çekiminde yaşadığı heyecanlardan bile farklı değil miydim? Peşimden koştuğu günlerde beni başıma düşen yapraktan koruyan adam, en sonunda bir gece, hamileliğime bile aldırmadan tekme-tokat dövdü. Şimdi anlıyorum ki kâğıt üstünde ne kadar olursa olsun, bizim evliliğimiz gerçekte başlamadan bitmişti.</p>

    <p class="normal">Bütün bunları okumanın seni üzdüğünü, hatta sinirlendirdiğini biliyorum evladım. Bugüne kadar babandan doğru düzgün bahsetmemişken, şimdi bunları söylüyor olmak inan beni de yaralıyor. Ama gerçekler bunlar; istesem de değiştiremem ki. Yaşananlar geçti gitti, kim dertli günlerini sil-baştan yapabilmiş ki? Hem inan evladım, nimet üstüne yemin ederim, kırgınlığım, kızgınlığım kalmadı kimseye. Rahmetli babam hayvanın alacası dışında, insanın alacası içinde, derdi. Ne güzel söz değil mi? Kızacaksam kendime kızmalıyım, çevremdekilerin, özellikle de babanın ve anneannenin içinde ne olduğunu anlamaya çalışmadığım, hep işin kolayına kaçtığım için. Bu saatten sonra dövünmek, söylenmek ne fayda?</p>

    <p class="normal">Biraz ses olsun da kafam dağılsın diye radyoyu açtım; bil bakalım hangi şarkı çalıyor? Anacığının sevdiği şarkıyı bir çırpıda bilmişsindir sen. Türkân Sultan yazmış bu şarkının sözlerini, ilk öğrendiğimde çok şaşırmıştım. Kaç kere dinlemişimdir şimdiye kadar ama hiç böyle işlememişti içime. Bak ne diyor şimdi:</p>

    <p class="siir">“Yıllar yılı gönlümde bir gün sabah olmadı</p>

    <p class="siir">Bu ne bitmez çileymiş, neden hâlâ dolmadı</p>

    <p class="siir">Sevmek korkulu rüya, yalnızlık büyük acı</p>

    <p class="siir">Hangi kapıyı çalsam karşımda buruk acı...”</p>

    <p class="normal">Mutfak masasında oturuyorum şu anda. Buzdolabının üstündeki kartlara bakıyorum, senden gelen kartlara. Limonlu bir çay yapayım kendime demiştim, vazgeçtim. Gençten bir kadın okuyor şarkıyı, kim olduğunu bilmiyorum. Çocukken içinde adamlar mı var bunun, dediğin pilli radyo masanın köşesinde. Radyonun içinde kim var bilmiyorum ama benim içimde gerçekten de buruk acı var.</p>

    <p class="normal">Kavgaları, dedenin sıkıntıyı fark edip beni apar topar eve çağırmasını, boşanmayı, hamileliğin en sıkıntılı günlerinde çektiklerimi uzun uzun anlatıp tadını daha da kaçırmaya niyetim yok. Baba evine dönmemden hemen sonra Ankara’ya taşındık. İlk bir sene çok zorlandık ama deden öyle derleyip toparlayıcı bir adamdı ki, kısa sürede düzenimizi sağladı. Allah gani gani rahmet eylesin, çok erken bıraktı bizi. Bunca yaşadığım şey içinde tek isyanım babamın erken ölümünedir. Hiç değilse senin aklın erene kadar başımızda olsaydı inan bütün bu sıkıntıları yaşamazdık. Eminim o seni senelerce yalanla oyalamamıza razı olmazdı. Bu konuda kendimi hiç affetmedim ama gençliğimi, çektiğim acıları, çaresizliğimi bahane ettim. Hatta bu yalanlara ben de inanır oldum. Abim ölmüştü, mutsuz bir evlilik yapmıştım, genç yaşımda kucağımda bir çocukla dul kalmıştım, doğup büyüdüğüm şehirden, işimden ayrı düşmüştüm, üstüne üstlük tam düze çıkacağız derken hayatta en değer verdiğim insanı, babamı kaybetmiştim. Annemin sözlerini dinlemekten başka çarem yoktu. Hani Taktak dediğin tahtadan bir kuklan vardı çocukken, iplerini çekiştirdikçe kolunu bacağını oynatırdı, ondan farkım yoktu işte. Anneannene de kızmanı istemem, rahmetli bütün bu sıkıntıları babana yoruyordu. Bütün felaketlerin o hayatımıza girdikten sonra başımıza geldiğine inanıyordu. Onu başımızdan atabilirsek tekrar rahatlayacağımıza inanıyordu. Bunu nasıl yazacağımı bilemediğimden sözü uzatıp durdum oğlum, belki de sen çoktan anladın ne yazacağımı: Anneannen bir karar verdi ve sana babanın öldüğünü söyledik.</p>

    <p class="normal">Ah oğlum, ah Metin, affet beni. Seni senelerdir bu yalanla büyüttüğüm için affet. Bütün bunları bir mektupta anlatacak kadar korkak olduğum için affet. Bu kadar güçsüz bir anne olduğum için affet. Bundan böyle yüzüme bakmasan diyecek sözüm var mı, bu ne vicdansızlıktır, desen ne yaparım bilmiyorum. Seni ben doğurdum ama gönlünü ben doğurmadım oğlum. Anlayışla karşılarsan daha da incelecek boynum karşında, arkanı dönüp gitsen gırtlağıma bir şey oturacak, dur oğlum, diyemeyeceğim. Yine de içimde bir umut var: Akıllıdır oğlum, diyorum, koskoca öğretmen oldu, yazdıklarımı okuyunca bütün bunların neden olduğunu, çaresizliğimi anlayacaktır. İnan şu satırları yazarken bir yandan ağlıyor, bir yandan da durup durup Allah’a dua ediyorum. Gerçi yaşadıklarım bir şey daha öğretti; günahsa da söylüyorum işte: Allah benden de çaresiz.</p>

    <p class="normal">Baban Cezmi Konur ölmedi evladım. Ölmedi ama hayaleti de aramızdan eksik olmadı.</p>

    <p class="normal">Uzun süre nerede olduğumuzu bilmedi baban. Hep bir gün çıkıp gelecek, anneannenle benim yalanlarımızı yüzümüze vuracak, seni alıp götürecek diye korktum. Korktuğum başıma geldi en nihayetinde. Nasıl bulduysa evin adresini bulmuş, mektuplar gelmeye başladı. Annem birini bile vermedi bana. Okuyor muydu, yoksa okumadan mı yırtıyordu bilmiyorum. Evde onun adını anmak, hatta İstanbul’dan bahsetmek bile yasaktı. Eski Türk filmleri bile seyredilmezdi evde, olur da babanın adını görür, soru sorarsın diye. Sağa sola dikiş işlerine başlamama da sırf başka şeylerle oyalanayım, düşünmeyeyim diye izin verdi. Hatta bir ara bu evden taşınmamız gerektiğini söyledi, bütçemiz elverseydi yapardı da. Mektup yazdı, hatta sanırım birkaç kere telgraf çekti ama gelmedi baban. Telefon numaramızı da bulabilirdi, en azından arayıp konuşabilirdi.</p>

    <p class="normal">Geçenlerde Nurten Hanım’ın gününde, eskiden noterde çalışmış bir kadınla tanıştım. Nurten’in kızı da boşanmak üzere; laf lafı açtı, boşanma konusuna, nafaka konusuna geldi.</p>

    <p class="normal">Benim de aklım boşanma günlerime gidiverdi tabii. Dedenin avukat bir arkadaşı vardı, ona vekâlet vermiştim, bir celsede halletmişti davayı. Sonradan annemle babam konuşurken duymuştum, ziyaret laflarını, nafaka laflarını. Babam, beş kuruşunu istemem kızımı üzen herifin, demişti. Bu noter memuresi hanımın dediğine göre nafaka karşı taraf istenmese bile ödenmeliymiş, yoksa davalar, biriken borçlar falan filan... Eve geldiğimde hırslandım, oturup kurmaya başladım: Dava açsam babana; ne nafaka ödedi, ne de oğlunu ziyarete geldi diye. Mecbur olsa ortaya çıkmaya, geçse karşıma, yiyip bitirdiği senelerimin hesabını verse... Kimi gün de diyorum ki kendi kendime, kalk git İstanbul’a Behice, madem o seni aramadı, sen onu ara, bul, oturt karşına... Anlayacağın içimdeki kin beni yiyip bitiriyor oğlum.</p>

    <p class="normal">Ankara’daki ilk günlerde sudan çıkmış balık gibiydim. Kendi halinde, dikiş diken bir kızken, şaşaalı bir hayata merhaba demiş, sonra da başka bir şehirde eve kapatılıvermiştim. Delirmek üzereydim, sinir ilaçlarını kullanmaya o günlerde başladım. Beklenmedik zamanlarda çalan kapı zilleri, gecenin bir vakti gelen telefonlar, posta kutusundan ucu görünen bir mektup elimi ayağıma dolaştırıyordu. Sana yalan söylediğim için çekmem gereken cezaydı bu. Ne kadar çeksem de, seni babasız bırakmanın bedelini ödeyemeyeceğim bir ceza. İsteseydi gelirdi, adresi biliyordu. Gelseydi seni de görürdü, beni de, görse bir şeyler değişir miydi, annemi ezip onunla konuşabilir miydim bilmiyorum ama bunlar olmadı. Bir yanım o kısa süren mutlu günlerdeki Cezmi’yi görmek, bir sıkıntısı varsa yanında olmak istiyordu, bir yanım yaşattıkları yüzünden affetmiyordu. Hâlâ da affetmedim. Kendimden dolayı değil, bunca sene çıkıp da oğlunu görmeye gelmeyen bir babayı kim affeder ki? Baban gerçekte kimdi bilemedim; hamilelik haberini aldığı gün havalara uçtuğunu, Beyoğlu’nda yolun ortasında göbek attığını söyleyen, o gece eve gelirken getirdiği çiçeğe ‘Dünyanın en güzel annesine sevgilerle’ yazacak kadar duygulu olan adam mıydı, alkolden saçı-sakalı, ağzı-yüzü birbirine karışmış, küfretmekten, tokat atmaktan çekinmeyen, çaresiz bıraktığı karısını bir yana koy, oğlunu kucaklamaktan kaçan adam mı?</p>

    <p class="normal">Annem öldükten sonra bütün bunları sana anlatmak istedim. Hatta kendi başıma yapmaya korktuğum zamanlarda, önce sana gerçekleri anlatmak, sonra da, gel oğlum, İstanbul’a gidip babanı arayalım, demek istedim. Ama korktum. Seni kaybetmekten korktum. İstanbul’a gitsek bile, babanı görsek bile, bir kere daha incitilmekten korktum. Ben babanı çok sevmiştim oğlum. Bütün bunları da hak etmedim. Annem, ne onu aramama izin verdi ne de bir daha evlenmeme. Şimdi düşünüyorum da, oğlunun ölmesinin intikamını seni babasız bırakarak, kocasının ölmesinin intikamını da beni kurutarak aldı. Ne denir ki bu saatten sonra... yine de nur içinde yatsın... öyle de olsa böyle de olsa, annem işte...</p>

    <p class="normal">Ne zaman bunları düşünsem aklım karmakarışık oluyor. Keşke, demeye başlıyorum. Annem, hatta babam hiç karışmasaydı, o sıkıntılı günleri atlatıp düze çıkardık belki de. Komşuları dinliyorum, gazeteleri okuyorum, televizyonu seyrediyorum, mutlu evlilik yok ki. Herkes türlü badireler atlatıyor, herkes dert üstüne dert çekiyor. Ne yanıma dönsem benimki kadar kısa sürmüş mutluluk, benimki kadar neden bittiği bile belli olmayan bir evlilik göremiyorum. Abim gibi, babam gibi erkenden gitseydim daha mı iyi olurdu?..</p>

    <p class="normal">İnan seni üzmek için söylemiyorum bunları, öyle hissediyorum. Şimdi karşımda olsan, önce biraz kızar, sonra da sarılıp dik dur karşımda annecim, derdin belki de... Bunları yüzüne söyleyebilseydim... Söyleyemedim... Şu göğüs ağrısının getirdiği ölüm korkusu olmasaydı yazamazdım bile. Ama son yolculuğuma bu yükle çıkmak istemiyorum. İçimdekileri yazdım ve boşalttım.</p>

    <p class="normal">Deden bırakıp da gitmeseydi, her şey farklı olurdu. Ah babacığım ah! Ne günah işledim ki böyle geçti ömrüm. Lepiska saçlım, diye severdin beni, şimdi görsen tanımazsın. İstediğin gibi bir evlat olamadım, işin kötüsü bu yaşıma kadar nasıl bir insan olmamı istediğini de anlamadım. Saatlerdir şu mutfak masasında oturmuş, kâh ağlayarak kâh umutlanarak yazıyorum. Doğru duydun baba, hâlâ umutlanıyorum. Bütün ömrümün boşa geçmediğini anlayacağım an’ın umuduyla yaşıyorum. Çocukken abimle beni dizinde hoplatırdın hani, biz dur durak nedir bilmeden oynamak isteyince de, durun artık bacaklarım karıncalanmaya başladı, derdin. Pantolonunun paçalarını sıyırıp görmeye çalışırdık o karıncaları. Hayat benimle öyle dur durak bilmeden oynadı ki, içim dışım karıncalandı artık babacığım.</p>

    <p class="normal">Metinciğim, canım yavrum; çocukken seni Gençlik Parkı’ndaki hayvanat bahçesine götürmüştük hatırlıyor musun? Aslanların kafesinin küçüklüğünü, pisliğini görünce dertlenmiştin. Hatta gözlerin doldu diye kızmıştı anneannen; erkek adam ağlamaz, zırlama öyle, demişti. O günden sonra değil ağladığını, gözünün dolduğunu görmedim. Bugün de ağlamanı istemem. Senin bir damla gözyaşına kıyamam. Beni affet, demek neyi değiştirecek bilmiyorum ama diyecek başka sözüm de kalmadı. Beni affet oğlum.</p>

    <p class="normal">Zarfın içine babanın bir fotoğrafını da koymak isterdim ama anneannen hepsini yırtıp attı. Babandan geriye sararmış da olsa bir fotoğraf bile kalmadı. Bu satırları okuduktan sonra ne yapacağını bilmiyorum. Belki kalkar, Beyoğlu’ndaki kahveye babanı aramaya gidersin. Geç de olsa baba-oğulun kavuşması için dua edeceğime emin ol. Onu gördüğünde, beni sorarsa... sen ne konuşacağını bilirsin.</p>

    <p class="normal">Kendimi toparlar toparlamaz göndereceğim bu mektubu. Hatta son anda göndermekten vazgeçersem korkusuyla, komşulardan rica edeceğim postaya vermeleri için. Şimdi apartman boşluğundan Sevgi Hanım’a sesleneceğim. Gel komşu, diyeceğim, şu yağmurlu havada iyi gider, birer limonlu çay içelim, biraz da dertleşelim. Kırmaz beni, hemen üstüne bir hırka geçirip geliverir. Eski eteğimi söküp kılıf diktim mutfak sandalyelerine, onu gösteririm. Pek güzel olmuş, oturmayalım da yeni kalsın, der. Ben de dura dura solacağına oturulmaktan yıpransınlar, derim. Yeter ki hemen gitmesin, evde bir ses olsun. Hayat dediğin böyle geçip gitti işte evladım.</p>

    <p class="normal">Ne olur cevap yaz oğlum. Kızgınsan da, nefret de etsen ben senin annenim. Ve şu koskoca dünyada bir sen varsın benim için.</p>

    <p class="normal">Hasretle yanaklarından öpüyorum.</p>

    <p class="ortadan">Annen</p>
  </div>

  <p class="ortadan">&nbsp;</p>

  <div class="calibre3" id="calibre_pb_24"></div>
</body>
</html>
