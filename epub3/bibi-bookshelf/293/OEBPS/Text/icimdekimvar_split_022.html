<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>icimdekimvar</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Can", serif, sans-serif;
    font-weight: normal;
    src: url(../Fonts/canregular.otf)
    }

                @font-face {
    font-style: italic;
    font-family: "Can", serif, sans-serif;
    font-weight: normal;
    src: url(../Fonts/canitalik.otf)
    }

                @font-face {
    font-style: bold;
    font-family: "Can", serif, sans-serif;
    font-weight: bold;
    src: url(../Fonts/canbold.otf)
    }
</style>
</head>

<body class="calibre">
  <div class="calibre2">
    <p class="normal">Yoktu.</p>

    <p class="normal">Ne buldularsa aldılar zaten. Başka da bir şey yoktu. Her yere baktılar. Valizleri, dolaptakileri, sehpanın üstündekileri, pencerenin kenarındakileri... hepsini aldılar. Üç kişi geldi. Biri, babama sorular sorarken, öbür ikisi sağa sola baktı. Zayıf olanı çıkmadan her tarafı bir kere daha kontrol etti... dolabın üstü, somyanın altı, perdelerin arkası.... Sandalyeleri ayağının ucuyla itiverdi. Babama bir kâğıt imzalattılar, diğer işler için geç olmadan gel, dediler. Gittiler.</p>

    <p class="normal">Gittiklerinde saat tam ikiyi beş geçiyordu.</p>

    <p class="normal">Cumadan gelir gelmez sordu babam. Kimse çıkmadı, gözümü kapıdan bir an bile ayırmadım, dedim. Söylediklerimi dinlemedi bile. Ceketinin ceplerini karıştırdı, aradığını bulamayınca bankoya doğru yürüdü. Korktum birden, vallahi baba, dedim, duymadı. Beni kenara itip çekmeceyi açtı. Koca bir tomar kâğıt aldı. Hesap pusulaları. Hızla baktı kâğıtlara, birkaç tanesini ayırdı. Merdivenlere yürüdü. Hemen yerimden kalktım. Sana ne oluyor geri zekâlı, otur oturduğun yerde, dedi. Oturdum. Söylene söylene merdivenleri çıkmaya başladı. İçim içimi yedi, yerimde duramadım, peşine düştüm. Cezmi Amca’yı üzecek bir şey demesini istemiyordum. En kısa zamanda ödeyeceğim, demişti. Söz vermişti. Ben söz falan anlamam Cezmi Bey, cumaya senedim var, eğer o gün de ödemezsen kapıya koyarım, diye çıkışmıştı babam. Gülmüştü Cezmi Amca, sonra da babamın omzuna elini koyup dert etme, demişti, bütün borçlar ödenir bir gün... seninki de benimki de...</p>

    <p class="normal">Merdivenlerin köşesinde durup babamı seyrettim. Önce tıklattı kapıyı. İçeride olduğunu biliyorum Cezmi Bey, diyordu. Sustu. Kulağını kapıya dayayıp dinledi. Ses gelmedi. Sanki kapı aniden açılacakmış gibi, elindeki kâğıtlara bakarak bekledi bir süre, sonra yumruklamaya başladı. Aç kapıyı, diye bağırıyordu. Birden durdu, arkasına döndü. İki basamak aşağı inip saklanmaya çalıştım ama yakalandım. Sana yerinden ayrılma demedim mi salak herif, diye kükredi. Korktum. Geveledim... bağırmanı duyunca... bir şey oldu sandım... yardıma ihtiyacın varsa diye... Aklıma başka yalan gelmedi. Cezmi Amca’ya zarar vermenden korktuğum için takip ettim, diyemedim. Tam merdivenlerden inmeye başlamıştım ki, yedek anahtarı getir, dedi babam. Cezmi Amca’nın eşyasını kapının önüne koyacaktı. Yine de hırsını alamayacaktı, Suna Abla’nın odasına dalacaktı. Belki de onun eşyasına dokunmaz, Ankara’dan dönmesini beklerdi. Ama Cezmi Amca... Aşağıda biraz oyalanmayı, sonra da anahtarı bulamadım demeyi düşündüm. Cebime atardım, kaybolmuş derdim, üstümü arayacak hali yoktu ya. Ama işe yaramazdı ki. Kafasına bir şeyi koyduğunda asla vazgeçmezdi babam, çilingir çağırırdı, gerekirse kapıyı kırdırırdı. İşlerini bitirince de benimle hesabını görürdü, anahtarı kaybettiğim için demediğini bırakmazdı. Belki de... döverdi.</p>

    <p class="normal">Aslında babamın dövmesinden hiç korkmam. Bazen tokat atar ama o kadar güçsüzdür ki sivrisinek sokması gibi gelir. Kemerinin tokalı kısmıyla vurduğunda canımın acıyacağını sanıyor. Oysa hissetmiyorum bile. Zaten üç-dört kere vurduktan sonra nefesi kesiliyor, yıkıl karşımdan, diyor. Yalnız bir keresinde, bira içtim diye fena girişmişti, kemerinin tokası yüzüme geldi, dudağımın kenarı yırtıldı, günlerce doğru düzgün yemek yiyemedim. Birayı Orhan Baba’nın filmine dertlenip içmiştim, yediğim dayaklar vız gelir tırıs gider. Orhan Baba deyince akan sular durur. Hiçbir filmini kaçırmam. Otelde gece yarısından ertesi gün öğlene kadar çalışıyorum, sonra eve yolluyor babam. Yedi-sekiz saat uyku, akşam yemeği, sonra tekrar otel. Ama kafama uygun bir film geldiyse, uykusuz kalmayı göze alıp kapağı sinemaya atıyorum. O gün de Orhan Baba, öyle bir içimize işlemişti ki, çıkışta birer bira parlatalım demiştik. Otele geldiğimde bizimki durumu hemen çakmıştı. Resepsiyonun arkasındaki odaya çekip... İstediği kadar dövsün... Orhan Baba’ya canım feda...</p>

    <p class="normal">Bir arkadaş Orhan Baba’yı yakından görmüş. Kısa boylu bir adam demişti. İnanmadım tabii... Koskoca Orhan Baba, ben boylarda bir adam olur mu? Cezmi Amca’ya sormuştum, doğru mudur diye. Meğer filmlerde, kısa boylu adamların ayaklarının altına takoz koyarlarmış. Beşlik, onluk, onbeşlik takozlar vardır, duruma göre yerleştirir, çekimi de takoz görünmeyecek şekilde yaparsın, demişti Cezmi Amca. Önce biraz bozulmuştum bu boy meselesine ama sonra unuttum gitti. Hem böylesi daha iyi. Demek ki güçlü olmak için, delikanlı olmak için boylu poslu olmaya gerek yok. Keşke gerçek hayat da sinema gibi olabilse, istediğimiz zaman istediğimiz boyda, istediğimiz kiloda olabilsek.</p>

    <p class="normal">Yedek anahtar elimde, merdivene doğru yürürken içimi bir sıkıntı kapladı. Babamın Cezmi Amca’ya bir kötülük yapmasını istemiyordum. Anahtarı yukarı çıkarmakla, sanki babamın kötülüğünün suç ortağı olacaktım. Başım döndü. Dört katlı bina başıma çökecekti. Adanalı tüccarın her gece başka kadınla çıktığı en üst kattaki oda, otel kayıtlarındaki gerçek adıyla çağırdığım için beni hep tersleyen Beyazgül Abla’nın odası, geldiği günden beri bir kere olsun selam vermeyen gözlüklü adamın odası, Suna Abla’nın, Cezmi Amca’nın ve diğerlerinin kaldığı odalar başıma yıkılacaktı. Babam alt kattaki depoyu bile oda yaptığı için, tavan arasında sakladığımız deterjanlar, sabunlar, havlular, kovalar, yedek ampuller, sağı-solu kırıldığı halde atılmayan sandalyeler, yayı atmış iki somya zemine inecekti. Somyanın demirinden korunayım derken, başımı resepsiyon bankosunun köşesine çarpacaktım, gözlüğüm kırılacaktı. Sonra karanlıkta kalacaktım. Karanlık.</p>

    <p class="normal">Arkadaşlar şaka olsun diye gözlüğümü gözümden çekiverirler bazen. Deliririm buna. Azgın boğa gibi sağa sola saldırırım ama hiçbir şey göremem, onlar vermedikçe geri alamam gözlüğümü. Bununla nasıl görüyorsun ulan, derler, şişe dibi gibi camları var. Gülüştüklerini duyarım, o zaman anlarım ki gözlüğümü takıp birbirlerine komiklik yapıyorlar. Başıma ağrı girmesin diye, gözlerimi kapatır, eğlencelerinin bitmesini, insafa gelmelerini beklerim. Gözlüğümü elime tutuşturdukları anda ferahlarım. Sonra ben yanlarında değilmişim gibi muhabbet ederler... Biraz daha zorlasa kör olacak, kaç numara bunun gözleri... Herif askerlikten yırtmak için ne gerekiyorsa yapıyor, gözden olmasa kilodan, kilodan olmasa boydan... Hiçbiri olmasa kafadan...</p>

    <p class="normal">Anahtarı babama verdim.</p>

    <p class="normal">Cezmi Amca yıllardır bizim otelde kalır. Daha önce de babamla para yüzünden kavga ettikleri olmuştu ama ne yapar eder borcunu öderdi. Bazen bir süre uğrayamayacağını, merak etmememizi söyler, ortadan kaybolurdu. Aradan bir hafta geçmeden geri dönerdi. O arada ne yaptığını merak ederdim, ağzından laf almaya çalışırdım. Film çekimindeydik, derdi. Hemen nasıl bir film olduğunu, kimlerin oynadığını sorardım. Başlardı anlatmaya. Beni Orhan Baba’yla tanıştırmasını çok istemiştim. Onu tanımıyorum ama istersen Cüneyt’le tanıştırırım bir gün, demişti. Elim ayağım terlemişti. Cüneyt Arkın’la tanışacaktım, hatta bir de fotoğraf çektirirdik belki. Elini omzuma atardı, beraber gülerdik... Sorardım Cezmi Amca’ya, ne zaman tanışacağım diye, sabırlı ol, bu aralar başkalarıyla çalışıyorum, derdi. Odasına çıkmadan paltosunun ceplerini kontrol eder, sigarası bitmişse beni arka sokaktaki gececi büfeye yollardı. Gitmişken bir de votka al, derdi. Parası çıkışmazsa ben hallederdim, ya cebimden ya da kasadan tırtıkladıklarımdan öderdim sigarayla votkanın parasını. Geciktirmezdi borcunu, hemen öderdi. Bir de sinema bileti verirdi yanında, bu da borcun faizi, diye gülerdi. Beyoğlu’ndaki bütün sinemacılar arkadaşıydı Cezmi Amca’nın. Orson derlerdi ona. Kıyak bir film gelmişse, benim için bedava bilet kapardı. Babamın sinemaya gitmeme kızdığını bildiğinden, onun yanında vermezdi bileti. Hatta onun yanında doğru düzgün selam bile vermezdi. Zaten sabah erkenden çıkar, gece geç vakit dönerdi otele. Babamla karşılaşmazlardı pek. Geldiğinde ben resepsiyonda oturmuş Tom Braks ya da Zagor okuyor olurdum. Tom Braks’a bayılırım. Çantasında hep balmumundan burun, takma sakal, gözlük, peruk falan vardır. İşler istediği gibi gitmediğinde hemen başka birinin kılığına bürünüverir. Ama korkaklığından değil, gerektiğinde silahını da yumruğunu da konuşturmayı bilir. Tom Braks’ın kimin kılığına girdiğini bulmaya bayılırım. Nerede beli iki büklüm olmuş bir ihtiyar var, anla ki o aslında Tom Braks. Haydutlar ihtiyarı tekmeleyip alay etmeye başlayınca içimi bir sevinç kaplar. Bir-iki sayfaya kadar Tom Braks maskesini çıkaracak ve herifleri darmadağın edecek. İşler çok sarpa sarsa bile korkmam. Diyelim ki uğursuzun teki Tom Braks’ı uçurumdan aşağı atacak... arkasından sinsice yaklaşıyor... son anda Tonton’la Baron imdada yetişir, can yoldaşlarını ölümden kurtarırlar. İstediğim kılığa girebilsem, derim, sabaha karşı elektrikli sobayla ayaklarımı ısıtmaya çalışırken. Çantandan bir peruk çıkarıyorsun, bir takma burun, gözlüğü de atıveriyorsun... bambaşka birisin artık...</p>

    <p class="normal">Ama asıl kahramanım Zagor’dur. Baltalı ilah Zagor. Kimse onun gibi olamaz. Ne Tom Braks, ne Tommiks, ne de Teksas. Zagor hiçbir şeyden korkmaz: haydutlardan, kötü Kızılderililerden, Amazonlardan, büyücülerden, vampirlerden, kurt adamlardan... kimseden korkmaz. “Ahyaak!” diye bir bağırdı mı, karşısında kimse duramaz. Sarmaşıklara tutunarak daldan dala uçar, ata eyersiz biner, en azgın nehirlerde kano kullanır... Zehirli oklarla vurulsa bile kendini kaybetmez, işkence yapsalar bile ağzından laf alamazlar, elini ayağını bağlayıp kötü ruhlara kurban etmeye kalksalar bile gözünde korkuyu göremezler... Kafasına bir şey koydu mu mutlaka yapar, en ateşlisinden kadınlar çevresinde dans etseler dönüp bakmaz. Zagor. En güçlü kahramandır. Arkadaşlar, çevredeki esnaf, hatta otelin sürekli müşterileri bile bilir Zagor’a ne kadar hayran olduğumu. İlk kim dedi, sonra diğerleri nasıl duydu bilmiyorum ama adım bu hayranlık yüzünden Çiko oldu. Keşke Zagor olabilseydim, herkes o günkü gibi Zagor deseydi... Demediler. Baltalı ilah olamadım ama hiç değilse onun can yoldaşıyım: Çiko.</p>

    <p class="normal">Zagor, öleceğini bilse de yapmazdı ama Çiko anahtarı babasına verdi.</p>

    <p class="normal">Geçenlerde sabaha karşı geldi otele Cezmi Amca. Sarhoştu. Selam bile vermeden merdivenlere doğru yürüdü. İlk basamağa adımını attı, durdu. Çıkamadı. Yardım edeyim mi, dedim, duymadı. Ben yine de bankonun arkasından çıktım, hani düşerse falan tutayım diye. İkimiz ayakta durduk bir süre. Dışarıdan bir gürültü geldi, sarhoşun biri oteline dönerken yere yuvarlandı herhalde. O gürültüyle kendine geldi Cezmi Amca. Döndü, beni gördü. Bir kahve yapsana, dedi. Daha önce hiç kahve istememişti. İstersen hazırda çay var Cezmi Amca, dedim. Olur anlamında başını salladı. Sen çık, ben odana getiririm dememe kalmadan, kendine de koy bir bardak, dertleşelim biraz, dedi. Ne yapacağımı şaşırdım, daha önce kimse benimle dertleşmemişti. Girişteki koltuklara oturduk, şeker atmadı çayına. Ayılsın diye koyu koymuştum çayını, ya beğenmezse diye korktum. Çok güzel olmuş, ellerine sağlık, dedi. Sigarasını çıkardı, bana da tuttu bir tane. Sağ ol Cezmi Amca, ben içmiyorum, dedim, yalandı. Paketi burnuma doğru sallayarak, al bir tane, dedi. Emretti. Yaktık sigaraları. Ne diyeceğini bilmeden, derdine nasıl çözüm bulacağımı bilmeden bekledim. Bir ara durdu. Sevgilin var mı, dedi. Kızardım. Yok, dedim. Kaç yaşındasın, dedi. Söyledim. Dikkatlice yüzüme baktı, daha büyük gösteriyorsun demesini bekledim, demedi. Bardağını gözlerinin önüne kadar kaldırıp uzun uzun çayını seyretti. Sanki o çayın içinde bilmediğim bir şey varmış, Cezmi Amca’dan başka kimsenin anlayamayacağı sırlar saklıymış gibi baktı, yüzü bir garip oldu. Koca bir yudum içti sonra. Kapatma kendini buraya, dışarıda bambaşka bir dünya var, dedi. Başımı öne eğdim, çayın dumanı gözlüğümün camlarını buğulandırdı, çıkarıp kazağıma sildim. Çayı bitene kadar başka bir şey söylemedi. Sigarasını söndürdükten sonra, parmaklarını kokladı, yüzü ekşidi. Keşke hafızamız olmasaydı, unutabilseydik her şeyi, dedi. Sözünü bitirdiği anda sabaha kadar bizim otelin paspasında uyuyan, esnafın verdikleriyle beslenen uyuz köpek havladı. Ayağa kalktı. Ben de kalktım. Omuzlarımdan tutup kendine çekti beni, sarıldı. Sen iyi bir çocuksun, sakın bozulma, dedi. Saçlarımı okşadı. Sonra ağır adımlarla merdivenlerden çıkmaya başladı.</p>

    <p class="normal">Cezmi Amca, beni gerçekten seviyordu. Ben de onu.</p>

    <p class="normal">Babam, nerede kaldın geri zekâlı, dedi. Üstünde ‘6’ yazan ağır pirinç anahtarlık elden ele geçti. Parmaklarını anahtarın tırtıklarında gezdirip tersini-düzünü bulmaya çalıştı, sonra kapıya dönüp deliğe yerleştirdi. İyi, dedi, anahtarı kapıda bırakmamış. Kilitten tık diye bir ses geldi, sonra açıldı kapı. Koridorun karanlığından sonra, odadaki öğlen güneşi ikimizin de gözünü aldı. Babam tam pencerenin önündeki sandalyede oturan Cezmi Amca’ya “Kapıyı kıracaktım neredeyse, duymadın mı...” derken sustu. Odanın içine doğru iki adım attık, durduk. Cezmi Amca üstünde takım elbisesi, boynunda kravatı, ayağında boyası parlayan ayakkabıları, kolları iki yana sarkmış, öylece oturuyordu. Kucağında kâğıtlar vardı. Gözleri açıktı. İzmaritle dolu bir kül tablası, biri devrik iki boş votka şişesi, ağzına kadar dolu bir bardak, bir de kalem duruyordu yerde. Babam, başucunda duran küçük aynayı aldı, tozlarını pantolonuna sildi. Aynayı Cezmi Amca’nın ağzına doğru tuttu. Elinin titremesine engel olmaya çalışıyordu. Ayna Cezmi Amca’nın beyazlamış dudaklarını hâlâ çok net gösteriyordu.</p>

    <p class="normal">‘Batsın Bu Dünya’ filminde Müjde Ar’la beraber oynamıştı Orhan Baba. Evlatlığı olduğu zengin adamla ve üvey kardeşinin bütün kötülükleriyle nasıl da başa çıkmıştı. Kötülüğe kötülükle cevap vermez Orhan Baba. Ama üstüne gelindiğinde de alttan almaz, kavgaysa kavga, mücadeleyse mücadele... Sırf sazını çalamasın diye parmaklarını bile kırmışlardı o filmde. Yine de pes etmemişti, hayatına mal olacağını bilse de konsere çıkmıştı Orhan Baba... Ama sonunda... Ne ağlamıştım o filmde. Sinemaya yalnız gittiğime dua etmiştim, yanımda biri olsaydı, ağladığımı görünce dalga geçer, karı mısın sen, derdi. Sümüklerimi kazağımın koluna sile sile ağlamıştım. Orhan Baba kucağında göğsünden vurulmuş Müjde Ar’la, kırık ellerinin ve yaralı gönlünün acısına aldırmadan seyircisine doğru yürürken, batsın bu dünya diye bağırmak istemiştim... Sinemadan çıktığımda, içim titriyordu. İstiklâl’in kalabalığı üstüme üstüme geliyordu. Önüme gelene çarpmak, yere devirmek istiyordum. Otele gidene kadar yumruklarımı sıkıp Baba’nın şarkısını söyledim...</p>

    <p class="siir">“Batsın bu dünya, bitsin bu rüya</p>

    <p class="siir">Ağlatıp da gülene yazıklar olsun...”</p>

    <p class="normal">O anda... Cezmi Amca’yı öyle gördüğüm anda yine aynı şarkı geldi aklıma...</p>

    <p class="siir">“Ben ne yaptım kader sana, mahkûm ettin beni bana</p>

    <p class="siir">Her nefeste bin sitem var, şikâyetim Yaratana...”</p>

    <p class="normal">İlkokuldan sonra okumadım. Sevmiyordum zaten okulu. Küçücük sırada üç kişi oturmamız gerekiyordu. Sığmıyordum. Tahtayı göremiyordum. Ödev yapmaktan nefret ediyordum. Öğretmen hep azarlardı. Döverdi de. Sınıftakilerin biri bile işe yaramazdı. Hem babamın da yardımcıya ihtiyacı vardı. Almanya’daki büyük amcam oteli yeni almış, başına da babamı oturtmuştu. Önce komilik yaptım, odaları temizledim, yerleri sildim, çay getirip götürdüm. Sonra resepsiyonda oturmaya başladım. İki yıldır da gececiyim. Böylesi daha iyi... İstediğim gibi takılabiliyorum. Bir saatten sonra gelen giden olmaz. Müşterilerin hepsi anahtarını cebinde taşır; babam önceleri kızıyordu buna, sonra karışmamaya başladı. Onun bildiği iki şey vardır: Paralar zamanında gelsin ve polisle başı derde girmesin. Babam gittikten sonra, keyfim yerine gelir. Hava kötüyse, elektrikli sobayı yakar, geceyi Tom Braks’la, Zagor’la geçiririm. Hava iyiyse kapının önüne bir tabure atarım, karşıdaki Venüs Oteli’nin gececisi Hüseyin de dışarıya çıkar, laflarız. Hiç ortak noktamız yok, hatta düşman sayılırız ama yine de severim Hüseyin’i. O hem Cim-Bomlu hem de Ferdici. Benim damarımı kessen kanım siyah-beyaz akar, Orhan Baba’yı da kimselere değişmem. Biraz didişiriz, biraz iddialaşırız, zaman geçer gider. Gelen geçenle selamlaşırız. Alt sokaktaki işkembecinin gece vardiyasında çalışan Ferhat’ın palavralarını dinleriz. Bir gece gelir memleketteki havalı motorunu anlatır, bir gece kadın müşterilerin kendisini nasıl eve davet ettiklerini. Yalan söylediğini biliriz ama yine de şaşırmış gibi yaparız. Bir de sevmediklerim vardır. Klarnetçi Cengiz gibi... Kardeşleriyle meyhane meyhane dolaşıp avanta toplarlar, gece de pavyonda çalmaya gider. Geçerken içeride bile olsam uğrar, seni görmezsem işim rast gitmiyor dobik, der. Sinir olurum dobik demesine. Çorabından sigara çıkarırken, ver bakalım bir çay, der. Çay yok, derim başımdan savmak için. Beklerim, der yüzsüzce. Serseri... Bir de Neslihan var. Hüseyinlerin otelde kalıyor. Kısa etekler giyer hep. Çok çirkin bacakları vardır, odun gibi kalın. Öyle çok makyaj yapar ki, yüzüne bakmaya korkarım. Ter kokar ekşi ekşi. Yavrum, der bana, aslanım, der. Çevredekilerin güleceğini bildiğinden laf atar bana... Sırtım çok ağrıyor Çiko, üstüme çık da kulunçlarım ezilsin koçum, der... Seninkine selam söyleyeceğim ama işerken bile göremiyorsundur, boşa gider selamım, der... Biraz daha kilo alırsan sutyen takman gerekecek aslanım, istersen benim eskilerden bir tane vereyim sana, der... Midem bulanır, avuçlarım terler... Derin bir nefes alır, Orhan Baba gibi şişiririm göğsümü, duymamış gibi yaparım aptalca şakalarını... Ya Orhan Baba gibi severim ya da Zagor gibi kadınları görmezden gelirim.</p>

    <p class="normal">Ama Suna Abla farklıdır. Cezmi Amca’yı ne kadar seviyorsam Suna Abla’yı da o kadar severim. Zaten onlar da... bilemiyorum... Suna Abla’yı otele Cezmi Amca getirmiş. Geldiklerinde ben yoktum. Akşama geldiğimde babam, yedi numarada Cezmi Bey’in bir arkadaşı kalacak artık, demişti. Yaşlı biridir herhalde, Cezmi Amca gibi sinemacıdır, diye düşünmüştüm. Gece geç saatte gelmişlerdi. Üstünde mavi bir kazak, altında kot vardı Suna Abla’nın. Gençti. Zayıf, kısa saçlı. Makyajsızdı. Belki de biraz makyajı vardı ama fark edememiştim. Ne olursa olsun güzeldi, çok güzeldi. Yukarı çıkmadan yanıma gelmişlerdi. Bak Suna, bu da bizim Zagor, demişti Cezmi Amca... Zagor!.. Hayatımda ilk ve son defa o anda Zagor oldum ben. Bir tek Suna Abla Zagor diye tanıdı beni. Bir tek Cezmi Amca...</p>

    <p class="normal">Babam karakola git, polise haber vermemiz lazım, dedi. Ne diyeceğimi bilemedim. Durdum. Bağırdı babam. Bir an Cezmi Amca’nın oturduğu yerden kalkıp, bağırma çocuğa, diyeceğini sandım. Yerdeki votka şişelerine baktım. Boş şişelerin kapaklarının kapalı olması garibime gitti. Bir daha sandalyedeki dostuma baktım. O anda anladım Cezmi Amca’nın bir daha bana asla Zagor diyemeyeceğini. Babam hâlâ konuşuyordu. Gidiyorum baba, dedim. Odadan çıktım.</p>

    <p class="normal">Bu, Cezmi Amca’yı son görüşüm oldu.</p>

    <p class="normal">Bir keresinde otelden Cezmi Amca ve Suna Abla’yla beraber çıkmıştık. İstiklâl Caddesi boyunca yürümüştük. Gel de sana kahvede simitle çay ısmarlayalım, demişlerdi. Karnım toktu ama yine de olur, demiştim. Yol boyunca onlarla yürümek, gece nöbette neler yaptığımı anlatmak, Kara Kartalların hafta sonundaki maçta nasıl oynayacağını tartışmak öyle hoşuma gitmişti ki. Ağa Camii’nin yanındaki sokakta bir kahveye girmiştik. Kapının önündeki simitçiden altı tane simit almıştı Cezmi Amca, birkaç tane de çatal. İçeridekilerin çoğunu tanıyordum, otele gelip giderlerdi. Bahtiyar Amca, Ergun Amca, Rıza Amca... Hemen onların oturduğu masaya yerleşmişti Cezmi Amca, kahveci Suna Abla’yla bana da iki sandalye çekivermişti. Yan masada, iki adamla iki kadın kâğıt oynuyorlardı. Bizim masadakilerle şakalaştılar biraz. Sanki her gün oraya gidiyormuşum, sanki ben de onlardan biriymişim gibiydi. Çay içiyorduk, simit yiyorduk, sohbet ediyorduk, gülüyorduk. Bir ara duvardaki saate bakmıştı Cezmi Amca, sonra da ceket cebinden çıkardığı köstekli, kapaklı cep saatine bakıp beş dakika geri kalmış saatiniz, düzeltin bakayım, demişti. Ne güzelmiş saatin Cezmi Amca, diye mırıldanmıştım hayranlıkla. Zincirinden çıkarıp yakından göstermişti: Güzeldir ya, baba yadigârıdır bu saat, babamdan kalan tek miras... Ağzındaki koca simit parçasını yutmaya çalışan Rıza Amca, ne yadigârı be, diye söylenmişti, biz onu geçen ay Karaköy’den... Suna Abla kolunu tutup susturmuştu Rıza Amca’yı, Orson ne diyorsa doğrudur, demişti. Haklıydı. Cezmi Amca yalan söylemezdi.</p>

    <p class="normal">Kızdığım da oldu ona...</p>

    <p class="normal">Babam ne zaman büyük amcamla telefonla konuşsa, burnundan solur. Amcam öyle bağırır ki, sesi resepsiyondan lobiye yayılır. Konu hep aynıdır: Almanya’daki hesaba zamanında yatırılmayan paralar ve babamın otel işini eline yüzüne bulaştırması... Amcamın küfürlerini duydukça, babamın sanki karşısında öğretmeni varmış gibi iki büklüm olmasını gördükçe neşelenirim, gülesim gelir. Yine babamın fırça yediği, benim de hamama gitmiş gibi rahatladığım sabahlardan birinde dostluğumuza ihanet etmişti Cezmi Amca. Babamın, amcamdan işittiği azarların intikamını benden almaya çalışmasına destek vermişti. Bak, demişti, baban sizleri rahat yaşatabilmek için bu yaşında ne çilelere katlanıyor... Oteldeki tek dostum, beni satıyordu. Sırf sussun, neler hissettiğimi anlasın diye Zagor’un düşmanlarının kanını donduran bakışıyla bakmıştım ona. Anlamamış, konuşmaya devam etmişti: Bütün gün yiyip içip yatmakla olmaz, ileride bütün bu işleri tek başına çevireceksin, biraz toparlan artık... Gün boyunca bu hain ihtiyarı otelden attırma planları yapmıştım. Cezasını çekmeliydi... Ama aynı gece yarısı otele döndüğünde, yanıma gelmiş, hiçbir şey olmamış gibi hal hatır sormuştu. Dayanamamış, sabah babamın yanında neden azarladın beni Cezmi Amca, demiştim. Yüzümü ellerinin arasına alıp sıkıştırmış, ben ne dersem senin iyiliğin için derim, bunu sakın unutma, demişti... Küs kalamamıştım. Zaten dostlar birbirlerine uzun süre küs kalmazlar.</p>

    <p class="normal">Karakoldan polislerle birlikte döndüm. Üçü de o kadar hızlı yürüdü ki, arkalarından koşmak zorunda kaldım. Alnımda biriken terler, yağmura karıştı. Tam otelin önüne geldiğimizde, kafamı kaldırıp gökyüzüne baktım. Bir haftadır dinmemişti yağmur. Gözlüğümün camları sırılsıklam oldu. O anda ağlamak istedim... göğsümü şişirdim... yumruklarımı sıktım... ağlamadım...</p>

    <p class="normal">Otelin lobisi kalabalıktı. Babam kahveye telefon etmiş, arkadaşları kalkıp gelmişler. Onlarla konuşmak, Cezmi Amca’yla nasıl iyi dost olduğumuzu anlatmak istedim. Hiçbiri beni görmedi. Polislerden biri otel kayıtlarını göster, dedi. Resepsiyondaki defteri verdim. Hızla çevirdi sayfaları, hiçbir şey söylemedi. Sonra arkadaşlarının yanına gidip sorular sordu. Bilmediğimiz bir şey mi var memur bey, dedi Bahtiyar Amca. Burnunu çekiyordu, ağlamıştı. Yok canım, dedi polis, formalite sadece. Eşyasını karakola götürürüz, sonra gelir alırsınız, dedi merdivenlere doğru yürürken, cenazeyi kimin kaldıracağını falan da orada konuşuruz.</p>

    <p class="normal">Yukarı çıktığımda, yere yatırmış, gül desenli pembe battaniyelerden birine sarmışlardı Cezmi Amca’yı. Başucuna doğru yürüdüm. Duvara dayandım. Polislere bir şeyler anlatan babamın, battaniyesini geri isteyip istemeyeceğini düşündüm. İsterdi. Ama önce aşağı iner, Cezmi Amca’nın arkadaşlarından birikmiş borçları isterdi. Suna Abla’yı düşündüm sonra. Ankara’daydı. Bir gün önce valizini kapıya kadar taşıdığımda, gelirken bir şey getirmemi ister misin, diye sormuştu. Sağ salim gel o bana yeter abla, demiştim. İstanbul sana emanet, demişti. Ben emanete sahip çıkamadım.</p>

    <p class="normal">Polisler her yere baktılar. Ne buldularsa aldılar, başka da bir şey yoktu. Babam valizleri gösterip şunları aşağı indir, dedi... Zayıf olanı çıkmadan her tarafı bir kere daha kontrol etti... sonra da sandalyeleri ayağının ucuyla itti. Bir saat kadar önce Cezmi Amca’nın oturduğu sandalyeden bir gıcırtı yükseldi. Ürperdim. Kapının önünde babama bir kâğıt imzalattılar, karakola gelmen lazım, dediler. Gittiler.</p>

    <p class="normal">Resepsiyona döndüğümde, herkes gitmişti.</p>

    <p class="normal">Cebimden köstekli saati çıkardım. Gittiklerinde saat tam ikiyi beş geçiyordu.</p>
  </div>

  <p class="normal">&nbsp;</p>

  <div class="calibre3" id="calibre_pb_31"></div>
</body>
</html>
