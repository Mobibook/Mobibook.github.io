<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 style="text-align: center;"><a id="a1">I</a><br /></h1>

  <p>Saat bire tam çeyrek vardı ki, doğa bilimleri salonunda öğretmen masasında, uzun ve boş deneylerin sonunda, güçlükle, heyecanlı bekleşmelerin ödülü olarak, Bunsen lambasının renksiz alevinde zümrüt yeşili, nefis bir çizgi parladı. Bu, öğretmenin, alevi yeşile boyadığını kanıtlamak istediği maddenin gerçekten alevi yeşile boyadığını gösteriyordu. Evet, bire çeyrek kala, tam bu zafer dakikasında, komşu evin avlusundan piyano sesleri gelmeye başladı ve bununla, sınıftaki ciddilik ortadan kalkıverdi. Bu sıcak mart gününde pencereler ardına kadar açıktı ve müzik, serin ilkyaz rüzgârının kanatlarında dersliğe doluyordu. Bu, piyanoda bir yürüyüş marşına dönüşen oynak bir Macar havasıydı ve öyle tatlı, öyle şen yankılanıyordu ki, bütün sınıf gülümsemek istedi; hatta, gerçekten gülümseyenler bile oldu.</p>

  <p>Bunsen lambasında yeşil alev neşeyle dalgalanıyordu ve buna ancak ön sıradan birkaç çocuk dalmıştı. Ötekiler pencereden dışarıya bakıyorlardı. Buradan, komşu küçük evin damı ve uzakta, parlak öğle güneşi altında, kilisenin çan kulesi görünmekteydi. Bu kuledeki saatin yelkovanı on ikiye doğru, bakanlara avuntu verecek biçimde ilerliyordu.</p>

  <p>Çocuklar pencereden dışarıya dikkat edince, müzikle birlikte, başka, yabancı seslerin de salona dolmakta olduğunun ayrımına vardılar. Atlı tramvayların sürücüleri boru çalıyor, evlerin birinde bir hizmetçi kız piyanodakinden büsbütün başka bir şarkı söylüyordu.</p>

  <p>Sınıf kıpırdanmaya başladı. Çocukların bir bölümü sıralarında kitaplarını karıştırıyor, daha dürüst olanlar kalemlerini temizliyor, hokkasını kapatıyordu. Bu öyle güzel yapılmıştı ki, birisi cebine bir yumruk veya bir tekme indirmedikçe içinden mürekkep sızmazdı. Çele, dağılmış olan kitap yapraklarını topluyordu. O, kitap yerine bunları getirirdi. Çünkü şıklığa düşkündü; başkaları gibi bütün kitaplığı koltuğunun altında taşımazdı. Yalnızca gereken yaprakları getirirdi. Bunları da iç ve dış ceplerine özenle dağıtırdı. Çonakoş, en arka sırada, canı sıkılan bir suaygırı gibi esniyordu. Vays cebinin içini dışına çevirdi ve saat ondan saat bire kadar cebinden lokma lokma koparıp yediği ekmeğin kırıntılarını temizledi. Gereyb ayağa kalkmak isteyen insanın yaptığı gibi, sıranın altında ayaklarını yere sürtmeye başladı. Barabaş hiç sıkılmadan muşambasını dizlerine yaydı; kitapları boy sırasıyla üst üste koydu. Sararken sırımı öyle güçlü sıktı ki altındaki sıra bile gıcırdadı ve kendisi kıpkırmızı oldu. Özetle, herkes çıkmak için hazırlık yapıyordu. Beş dakika sonra her şeyin sona ereceğinden haberi olmayan yalnızca öğretmendi. Yumuşak bakışlarını sevimli çocuk başlarının üstünde dolaştırarak:</p>

  <p>- Bu ne? diye seslendi.</p>

  <p>Bunun üzerine odayı derin bir sessizlik kapladı. Bir ölüm sessizliği... Barabaş ister istemez sırımı gevşetti; Gereyb ayaklarını altına çekti; Vays cebini gene içeriye çevirdi; Çonakoş ağzını eliyle kapayarak esnemesini avucunun arkasında tamamladı; Çele "yapraklar"ı oldukları yerde bıraktı; Bika kırmızı hokkasını çabucak cebine soktu ve bundan, cebe iner inmez, güzel mavi bir mürekkep sızmaya başladı.</p>

  <p>Öğretmen :</p>

  <p>- Bu da ne? diye yineledi.<br />
  Şimdi herkes yerinde kımıldamadan duruyordu... Sonra, öğretmen, neşeli piyano seslerinin dolduğu pencereye baktı. Sanki, bu seslerin öğretmenlik yetkesi altında olmadığını herkese anlatmak istiyordu. Bununla birlikte, sesin geldiği yana doğru sert sert bakarak:</p>

  <p>- Çengei, pencereyi kapa! dedi.</p>

  <p>İlk sıranın başında oturan Çengei, minik Çengei kalktı, gayet ciddi ve sert bir yüzle pencereyi kapamaya gitti.</p>

  <p>Bu anda Çonakoş sıranın yanından eğilerek küçük, sarışın bir çocuğa:</p>

  <p>- Dikkat, Nemeçek! diye fısıldadı.<br />
  Nemeçek başını geriye çevirdi ve hemen yere baktı. Yanına, buruşturulmuş bir küçük kâğıt yuvarlanmıştı. Aldı, açtı. Bir yüzünde "Bika'ya verilecek" diye yazılıydı.<br />
  Nemeçek biliyordu ki bu yalnızca adresti ve mektubun kendisi, asıl söylenecek olan şey kâğıdın öteki yüzünde yazılıydı. Fakat Nemeçek çok dürüst ve özyapısı sağlam bir çocuk olduğu için başkasının mektubunu okumak istemedi. O da kâğıdı dürüp uygun zamanı bekledi. Şimdi de o yere eğildi ve fısıldadı:</p>

  <p>- Dikkat, Bika!..</p>

  <p>Bu kez Bika yere baktı. (Sıraların arasındaki bu yol çocukların herhangi bir iş için konuşmalarını sağlıyordu.) Küçük kâğıt parçası top gibi yuvarlanarak oraya gelmişti. Kâğıdın öteki yüzünde, sarışın Nemeçek'in namusluca bir davranış saymadığı için okumadığı yüzünde, şu yazılıydı:</p>

  <p>"Öğleden sonra üçte toplanacağız. Alanda başkan seçimi var. Arkadaşlara ilet."<br />
  Bika kâğıt parçasını cebine koydu ve kitap paketine son düğümü vurdu.Saat birdi. Elektrikli saat çalmaya başladı. Dersin bittiğini şimdi artık öğretmen de anlamıştı. Bunsen lambasını söndürdü, nereye kadar çalışacaklarını söyledi ve ders araçları odasına, koleksiyonların yanına döndü. Buradan, kapının her açılışında, doldurulmuş hayvanlarla, raflara dizilen doldurulmuş kuşlar cam gözleriyle aptal aptal dışarıya bakarlardı ve sararmış, gizem dolu, korkunç bir insan iskeleti sessizce fakat ağırbaşlı bir tavırla köşede dururdu.</p>

  <p>Çocuklar bir saniye içinde salonu boşalttılar. Geniş ve sütunlu merdivenlerde vahşi bir saldırış vardı. Bu, ancak öğretmenler uzun boylarıyla gürültülü çocuk kalabalığının arasına karıştıkları zaman yumuşayıp ivedi bir yürüyüş biçimi alırdı.</p>

  <p>Böyle zamanlarda, koşanlar adımlarını yavaşlatır, bir an sessizlik olurdu; fakat öğretmen köşeyi dönünce aşağıya doğru yarış yeniden başlardı,<br />
  Kapıdan dışarıya uğrayan çocuk kalabalığının yarısı sağa, yarısı sola ayrılırdı.<br /></p>

  <p>Aralarında öğretmenler de bulunur, böyle zamanlarda şapkalar hızla aşağıya inerdi. Göz alacak kadar aydınlık olan sokakta hepsi de yorgun ve aç bir durumda yürürlerdi.Başlarında hafif bir sersemlik olurdu ve bu, ancak, sokağın gözleri önüne serdiği birçok neşeli ve canlı görüntü karşısında yavaş yavaş dağılırdı. Sanki hepsi de özgürlüklerine kavuşan küçük tutsaklardı; açık havada ve parlak güneş altında öyle sallana sallana yürürler; kendileri için "arabaların, atlı tramvayların, sokakların ve dükkanların karışık yığınından ve bunların arasında evi bulmaktan" başka bir şey olmayan bu gürültülü, taze ve devinimli boş kentin kaldırımlarında öyle gezinirlerdi.</p>

  <p>Çele, komşu kapılardan birinin altında kozhelvası satan bir adamla gizlice pazarlık ediyordu. Helvacı fiyatları gerçekten utanmazcasına yükseltmişti. Bu helvanın fiyatı, o zaman, dünyanın her yanındabeş paraydı. Demek istiyorum ki, helvacı, elindeki küçük bıçakla bir vuruşta içi cevizli büyük, beyaz parçadan ne kadar kesebilirse bunun için beş para alırdı. Zaten, kapı altında, her şeyin fiyatı -ölçü bu olduğu için- beş paraydı. Tahta parçalarına geçirilmiş üç erik, üç yarım incir, üç yaban eriği, üç yarım ceviz, ağdaya batırılmış olarak, hep beşer parayaydı. Kocaman bir horoz şekeri ve büyük bir parça akide şekeri için de hep beş para verilirdi. Hatta "öğrenci yemi" dedikleri, dört köşeli küçük parçalara ayrılmış olan ve en lezzetli şeyler karıştırılarak yapılan tatlı bile beş parayaydı.</p>

  <p>Bunun içinde fındık, kuru üzüm, şeker parçaları, badem, sokak çöpleri, çörek kırıntıları ve sinek bulunurdu. El emeğiyle, birçok hayvan ve bitki ürününün bedeli bu beş paranın içindeydi.</p>

  <p>Çele pazarlık ediyordu; çünkü helvacı fiyatları artırmıştı. Ticaret kurallarından anlayanlar iyi bilirler ki, alışveriş tehlikeye düştüğü zaman da fiyat yükselir. Örneğin, haydut yatağı bölgelerden getirilen Asya çayları pahalıdır ve bu tehlikeyi biz Avrupalılar ödemek zorundayız. Helvacıda da yetkin bir ticaret zekâsı vardı. Zavallıya okul yakınlarında satış yapmayı yasaklamak istiyorlardı. Adamcağız iyi biliyordu ki, yasak etmek istiyorlarsa elbette edeceklerdi. Bu nedenle, bütün sattıkları tatlı olduğu halde, önünden geçen öğretmenlere, içindeki çocuk düşmanlığını gizlemek için tatlı tatlı gülümseyemiyordu. Onlar:</p>

  <p>- Çocuklar bütün paralarını bu İtalyan'a veriyorlar! diye söylenirlerdi. İtalyan, bu lisenin yanında artık uzun süre kalamayacağını anlıyordu. Ne yapsın, fiyatları yükseltmişti. Mademki buradan gidecekti, gidinceye kadar biraz para kazanmalıydı.<br />
  Çele'ye:</p>

  <p>- Şimdiye kadar her şey beş parayaydı; bundan sonra her şey on paraya! dedi.<br />
  Bu Macarca sözleri güçlükle kekelerken elindeki küçük bıçağı vahşi devinimlerle havada sallıyordu.</p>

  <p>Gereyb, Çele'nin kulağına eğildi:</p>

  <p>- Şekerlerin ortasına vur şapkanı!</p>

  <p>Düşünce, Çele'nin pek hoşuna gitmişti. Bu ne enfes bir şey olurdu! Şekerler sağa, sola nasıl fırlayıp dağılırdı! Çocuklar amma da eğleneceklerdi!..</p>

  <p>Gereyb şeytanlıkla onu kandırmak için kulağına fısladı:</p>

  <p>- Vur şapkanı be! Soygunculuk bu...</p>

  <p>Çele şapkasını çıkardı:</p>

  <p>- Bu güzel şapkayı mı? dedi.</p>

  <p>Fırsat kaçırılmıştı. Gereyb bu güzel önerinin yerini iyi seçememişti. Zaten Çele şıklığa düşkündü ve kitaplarının bile yalnızca yapraklarını getirirdi.</p>

  <p>Gereyb sordu:</p>

  <p>- Acıyor musun?</p>

  <p>- Acıyorum; ama sakın beni korkak sanma. Ben korkak değilim: yalnızca şapkama kıyamıyorum. Bunu sana kanıtlayabilirim. İstersen seninkini ver; bak nasıl vuruyorum, görürsün!</p>

  <p>Gereyb'e böyle şey söylenmez. Bu, adeta aşağılamadır. Hemen köpürdü ve dedi ki:</p>

  <p>- İş benim şapkaya kaldıysa kolay. Ben kendim de vururum. Bu kazıkçının biri be... Sen korkuyorsan çek arabanı!</p>

  <p>Onda dövüşçülük işareti olan bir davranışla, şapkasını şekerle dolu tablanın orta yerine çarpmak üzere, aşağıya indirmişti.</p>

  <p>Ama arkadan birisi elini tuttu. Hemen hemen erkekçesine ciddi bir ses ona sordu:</p>

  <p>- Ne yapıyorsun?</p>

  <p>Gereyb arkasına baktı. Orada duran, Bika'ydı.Yeniden sordu:</p>

  <p>- Ne yapıyorsun?</p>

  <p>Ve ciddi, yumuşak bakışlarla ona baktı. Gereyb, eğiticisi gözünün içine baktığı zaman aslanın yaptığı gibi, homurdandı. Yumuşadı. Şapkasını giydi ve omuz silkti.</p>

  <p>Bika yavaş sesle:</p>

  <p>- Bu adama dokunma, dedi. Ben cesur olanları severim; fakat bu işin hiç anlamı yok. Haydi gel!..</p>

  <p>Elini ona uzattı. Eli mürekkep içindeydi. Koyu mavi renkli su, hokkadan cebine rahat rahat sızmıştı ve Bika bunu sezerek elini cebinden çıkarmıştı. Ama buna aldırış etmediler. Bika elini duvara sürdü. Bunun sonucu şu oldu ki, duvar boyandı ve Bika'nın eli temizlenmedi. Bununla birlikte, mürekkep işi böylece kapanmış oldu.</p>

  <p>Bika, Gereyb'in koluna girdi ve sokakta yürümeye başladılar. Sevimli, minik Çele geride kalmıştı. Fakat onun homurtulu bir sesle ve silahı alınmış bir devrimcinin acı boyun eğişiyle İtalyan'a söylediği sözü duydular:</p>

  <p>- Pekâlâ... Mademki bundan sonra her şey on para, öyleyse on paralık helva ver...</p>

  <p>Yeşil renkli, güzel, küçük para çantasına elini soktu. İtalyan gülümsedi ve yarından başlayarak her şeyi on beş paraya çıkarsam ne olur acaba? diye düşündü. Ama bu yalnızca düşlemdi; insanın, düşünde, parasının yüz misli değerlendiğini görmesine benzer bir şeydi. Bıçağını hızla indirdi ve ayrılan parçayı bir kâğıda koydu.</p>

  <p>Çele suratını ekşiterek baktı:</p>

  <p>- Ama, bu önceden verdiğinden daha az!..<br />
  Ticari başarı İtalyan'ı şimdi artık küstahlaştırmıştı. Gözlerini açarak: - Mademki şimdi daha pahalı, elbet daha az olacak! diye yanıtladı ve bu olayı gördükten sonra onluğu avucunda tutan yeni müşteriye döndü. Elindeki küçük bıçağı, birtakım acayip devinimlerle, beyaz, büyük helva külçesinin orasında burasında gezdirdi. Bunu yaparken; küçük bir karış boyundaki bıçakla fındık kafalı, ufacık insanların başlarını kesen, adı masallara geçmiş, dev cüsseli bir ortaçağ celladına benziyordu. Helvadan da adeta kanlar akıyordu.</p>

  <p>Çele yeni müşteriye:</p>

  <p>- Bundan alma be... Kazıkçının biri! dedi ve bütün parçayı birden ağzına attı. Kâğıdın yarısı helvaya yapışmıştı. Bunu çıkarmak olanaksızdı ama, yutmak güç değildi. Bikalara:</p>

  <p>- Bekleyin! diye bağırdı ve arkalarından koştu.<br />
  Köşe başında onlara yetişmişti. Buradan Pipo Sokağı'na, Şorokşar Caddesi yönüne saptılar. Üçü baş başa vermişlerdi. Bika ortadaydı ve her zamanki gibi yavaş, ciddi bir sesle bir şeyler anlatıyordu. On dört yaşındaydı ve yüzünde erkeklik izleri daha pek azdı. Fakat ağzını açtığı zaman birkaç yaş büyük görünürdü. Sesi derin, yumuşak ve ciddiydi. Söyledikleri de sesine benzerdi. Anlamız söz pek az konuşurdu ve külhanbeyce davranışlardan hiç hoşlanmazdı. Ufak tefek kavgalara karışmaz; onu yargıcı yapmak istedikleri zaman bile çekinirdi. O, "yargı"dan sonra hep bir yanın kırıldığını ve bu acı kırgınlığı yargıcıya karşı duyduklarını artık biliyordu. Ama, tehlike arttığı ve kavga öğretmenlerin işe karışmasını gerektirecek kadar büyüdüğü zaman Bika araya girer, barıştırırdı. Barıştıranaysa, ne o yan kızar, ne bu yan. Özetle, Bika akıllı bir çocuk gibi görünüyordu ve yaşamda -uzun zaman sürmeyecek bile olsa- mert ve namuslu bir erkek olarak yer alacak bir insan gibi davranıyordu.</p>

  <p>Eve gitmek için, Şorokşar Caddesi'nden Köztelek Sokağı'na sapmaları gerekiyordu. Bu sessiz ve küçük sokak ilkyaz güneşinin tatlı ışıklarıyla doluydu ve sokağın bir yanı boyunca uzanan tütün fabrikası hafif bir gırıltıyla çalışıyordu. Köztelek Sokağı'nda topu topu iki insan görüntüsü göze çarpmaktaydı. Ortada durmuş, bekliyorlardı. Bunlardan biri Çonakoş'tu; güçlü Çonakoş. Öteki küçük, sarışın Nemeçek'ti.</p>

  <p>Çonakoş omuz omuza yürüyen bu üç çocuğu görünce sevincinden iki parmağını ağzına götürdü ve lokomotif düdüğünü andıran keskin bir ıslık çaldı. Bu tür ıslıkta yalnızca o uzmandı. Kendi sınıfında kimse onun gibi yapamazdı; hatta bütün lisede bu arabacı ıslığını biraz becerebilen ancak birkaç çocuk vardı. Yalnızca Özeğitim (*) Kurulu Başkanı Tsinder'in bu ıslığı çaldığını biliyorlardı. Ama Tsinder bunu Özeğitim Kurulu'na başkan seçilinceye kadar kullanmış; ondan sonra parmağını ağzına götürmemişti. Her çarşamba öğleden sonra kürsüde, Macar dili profesörünün yanında oturan Özeğitim Kurulu Başkanı'na bu artık yakışmazdı.<br />
  Evet, Çonakoş ıslık çalmıştı. Çocuklar yanına geldiler ve sokağın ortasında kümelendiler.</p>

  <p>Çonakoş küçük, sarışın Nemeçek'e döndü:</p>

  <p>- Onlara söylemedin mi daha?</p>

  <p>- Hayır!</p>

  <p>Ötekiler hep bir ağızdan sordular:</p>

  <p>- Neyi?</p>

  <p>Küçük sarışının yerine Çonakoş yanıtladı:</p>

  <p>- Müzenin bahçesinde dün gene aynştand yapmışlar.</p>

  <p>- Kim?</p>

  <p>- Kim olacak! Pastorlar. İki kardeş.</p>

  <p>Aynştand ne demek belki bilmezsiniz. Bu, Peşte çocuklarının kullandığı bir sözcüktür. Büyücek bir çocuk kendisinden daha küçük ve daha zayıf çocukları zıpzıp, kalemucu, keçiboynuzu çekirdeği gibi şeylerle oynarken görüp de bunları ellerinden almak isterse: Aynştand! der. Bu çirkin Almanca sözcük, güçlü çocuğun bunları savaş ganimeti saydığını, karşı durmaya yeltenenlerden onları zorla alacağını anlatır. Demek ki aynştand bir "savaş ilanı"dır; aynı zamanda sıkıyönetimin, zorbalığın, yumruk hakkının ve haydutça kafa tutmanın kısa, ama güçlü anlatımıdır.</p>

  <p>İlk olarak Çele'nin sesi çıktı. Duygulu çocuk büyük bir korku içinde:</p>

  <p>- Aynştand mı yaptılar! dedi.<br /></p>

  <p>Küçük Nemeçek bu işin ne büyük bir etki yaptığını gördükten sonra cesaretini toplayarak:<br />
  - Evet! diye yanıt verdi.<br />
  Gereyb kendini tutamadı:<br />
  - Bu çekilmez artık! Ben bir şeyler yapmak gerektiğini çoktan söyledim ama, Bika hep suratını ekşitmekle yanıtlıyor. Bu gidişle onlardan dayak da yiyeceğiz.<br />
  Çonakoş bir sevinç ıslığı çalmak için iki parmağını ağzına götürdü. O, her devrime sevinçle karışmaya hazırdı. Ama Bika elini yakalayıp indirdi:<br />
  - Kulaklarımızı sağır edeceksin be! diye çıkıştıktan sonra ciddi bir tavırla küçük sarışına sordu:<br />
  - Anlatsana, nasıl oldu?<br />
  - Aynştand mı?<br />
  - Evet. Ne vakit oldu?<br />
  - Dün öğleden sonra.<br />
  - Nerede?<br />
  - Müzede.<br />
  Müzenin bahçesine böyle derlerdi.</p>

  <p>- Öyleyse, nasıl oldu anlat; ama, nasıl olduysa öyle. Çünkü onlara karşı bir şey yapmak istiyorsak işin doğrusunu bilmeliyiz...<br />
  Küçük Nemeçek, çok önemli bir işin tam ortasında bulunduğunu anladığında, heyecanlıydı. Bu, onun pek seyrek başına gelen bir durumdur. Nemeçek herkes için önemsizdi. Hesaptaki "bir" gibi, değerleri ne çoğaltır, ne azaltırdı. Kimse ona aldırış etmezdi. Silik, küçük, zayıf, güçsüz bir çocuktu. Onu iyi bir "kurban" olmaya elverişli bir duruma getiren de belki buydu.</p>

  <p>Konuşmaya başladı ve çocuklar baş başa verip dinlediler:</p>

  <p>- Bakın nasıl oldu. Öğle yemeğinden sonra müzeye gitmiştik: Vays, ben, Rihter, Kolnai, Barabaş. Daha önce Esterhazi Sokağı'nda oynamak istedik; fakat top Kolejlilerindi, onlar bırakmadılar. Bunun üzerine Barabaş "Müzeye gidelim; orada zıpzıp oynarız, duvarın dibinde" dedi. Biz de hep birden müzeye gittik ve duvarın dibinde oynamaya başladık. Oyun şuydu: Herkes bir zıpzıp atıyordu. Kimin zıpzıpı daha önce atılmış olan zıpzıplardan birine vurursa bütün zıpzıplar onun oluyordu. Sıra ile zıpzıpları yuvarlıyorduk. Duvar dibinde on beş kadar zıpzıp toplanmıştı ve bunların arasında iki tane de cam zıpzıp vardı. Bu sırada Rihter birden "Yandık; Pastorlar geliyor!" diye bağırdı. İki Pastor köşeden bize doğru geliyorlardı bile. Elleri ceplerindeydi, başlarını öne eğmişlerdi. Öyle ağır yürüyorlardı ki biz hepimiz çok kötü korktuk. Beş kişi olmamız da boşunaydı. Onlar, ikisi öyle güçlüydüler ki on kişi olsak gene bizi döverlerdi. Sonra, bizi beş kişi saymak da doğru değil. Çünkü, başı sıkıya geldi mi Kolnai de kaçar, Barabaş da kaçar. Onun için bizi üç kişi saymak daha iyi. Hatta, yerine göre ben de kaçarım; öyleyse yalnızca iki kişi saymak daha doğru. Gerekir de beşimiz birden kaçarsak bunun da yararı olmaz: Çünkü bütün Müzede Pastorlar en iyi koşucudur. Biz kaçmak istersek hemencecik yakalayıverirler. Ne diyordum: Pastorlar geliyordu. Gittikçe yaklaşıyorlardı ve zıpzıplara dik dik bakıyorlardı. Kolnai'ye "Zıpzıplarımız hoşlarına gitti" dedim. En akıllı Vays çıktı: "Geliyorlar, geliyorlar; bu gelişin sonunda büyük bir aynştand var" dedi. Ben, bize dokunmazlar diye düşünüyordum. Biz onlara hiçbir zaman bir şey yapmamıştık ki. Önce bize dokunmadılar. Yalnızca durdular ve oyunumuza baktılar. Kolnai kulağıma eğilip: "Bana bak, Nemeçek, oyunu bırakalım" dedi. Ben ona: "Ne münasebet. Tam şimdi ha? Attın da vuramadın diye mi? Şimdi sıra bende. Kazanırsam bırakırız" dedim. Bu sırada Rihter atıyordu; ama korkudan eli titredi. Yan gözle de Pastorlara bakıyordu; doğal olarak vuramadı. Pastorlar kımıldanmıyorlardı bile. Elleri ceplerinde, öyle duruyorlardı. Sonra ben attım, vurdum. Bütün zıpzıpları kazanmıştım. Bu otuz kadar zıpzıpı toplamaya gidiyordum ki Pastorlardan biri, küçüğü önüme dikildi; "Aynştand!" diye bağırdı. Başımı arkaya çevirip baktım: Kolnai ile Barabaş çoktan tabanları kaldırmışlardı. Vays duvarın dibinde duruyordu. Amma yüzü sapsarıydı. Rihter, kaçsın mı, kaçmasın mı diye düşünüyordu. Ben önce dürüst davranmayı denedim: "Rica ederim, buna hakkınız yok" dedim. Bu sırada büyük Pastor zıpzıpları toplayıp cebine koyuyordu. Küçüğü ceketimin yakasına yapışıp: "Aynştand diyorum, duymuyor musun?" diye bağırdı. Elbet, bundan sonra ben de bir şey söylemedim. Vays duvarın dibinde ağlamaya başlamıştı. Kolnai ile Barabaş müzenin köşesinden ne oluyor diye bizi gözetliyorlardı. Pastorlar bütün zıpzıpları topladılar ve bir sözcük söylemeden gittiler. Hepsi bu kadar.</p>

  <p>Gereyb, kızgınlıkla:</p>

  <p>- Görülmemiş şey! dedi.</p>

  <p>- Tam anlamıyla haydutluk!</p>

  <p>Bunu Çele söyledi. Çonakoş "Havada barut kokusu var" anlamına bir ıslık çaldı.</p>

  <p>Bika sessiz duruyor ve düşünüyordu. Herkes dikkatle ona bakıyordu. Aylardan beri herkesin yakındığı ve kendisinin ciddiye almadığı bu işler için ne diyeceğini herkes merak ediyordu. Bununla birlikte, bu iş, bu işteki apaçık haksızlık Bika'yı da heyecana getirmişti. Yavaş sesle:</p>

  <p>- Hele şimdi yemeğe gidelim. Öğleden sonra Alan'da buluşuyoruz. Orada hepsini konuşacağız. Artık ben de söylüyorum ki, bu görülmemiş şey! dedi.</p>

  <p>Bu söz hepsinin hoşuna gitmişti. Bika bu dakikada pek sevimliydi. Çocuklar ona sevgiyle bakıyorlardı ve akıllı küçük başına, şimdi içinde savaşçılık ateşi yanan parlak kara gözlerine bakarken gülümsüyorlardı. Sonunda o da kızdı diye, boynuna sarılıp öpmek bile istiyorlardı.</p>

  <p>Eve doğru yürümeye başladılar. Yojef Varoş yönünden neşeli çan sesleri geliyordu. Güneş parlaktı. Her şey güzel, her yer sevinçle doluydu. Çocuklar büyük işlerin önünde duruyorlardı. Hepsi iş yapmak isteğiyle yanıyor; hepsi de, acaba ne olacak diye heyecanlanıyordu. Çünkü, madem ki Bika "Bir şey yapacağız" demişti, kuşkusuz, bir şeyler olacaktı.</p>

  <p>Üllö Caddesi'ne doğru yürüdüler, yürüdüler. Çonakoş, Nemeçek'le geride kalmıştı. Bika arkasına dönüp baktığı zaman onlar tütün fabrikasının bir küçük bodrum penceresi yanında duruyorlardı. İnce tütün tozları bu pencerede kalın, sarı bir tabaka halinde toplanmıştı.</p>

  <p>Çonakoş sevinçle:</p>

  <p>- Burunotu! diye haykırdı; bir ıslık daha çaldı ve ince tozları burnuna çekti.<br />
  Nemeçek, bu küçük maymun katıla katıla gülüyordu. O da elini uzattı ve ince, küçük parmaklarının ucuyla biraz tütün tozu aldı. İkisi yan yana, hapşıra hapşıra, bu buluşun verdiği sevinç ve mutluluk içinde Köztelek Sokağı'nda ilerliyorlardı. Çonakoş, kızara kızara, korkunç aksırıklarla top gibi patlıyordu. Küçük sarışınınkiler öyle değildi. O, daha çok, kızdırılan bir adatavşanı gibi psihliyordu. Hapşırdılar, güldüler, koştular. O dakikada bu öyle büyük bir mutluluktu ki, büyük haksızlığı bile unuttular: Bika'nın, bizzat Bika'nın, sessiz ve ciddi Bika'nın dahi "görülmemiş şey" dediği büyük haksızlığı...<br /></p>
</body>
</html>
