<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 style="text-align: center;"><a id="a5">V</a><br /></h1>

  <p>İki gün sonra, perşembe günü, Bitki Bahçesi'ne akşamın karanlığı indiği zaman, köprünün üstündeki iki nöbetçi kapkara bir gölgenin yaklaştığını görerek silaha davrandı. Nöbetçilerden biri:</p>

  <p>- Selam! diye bağırdı. Bunun üzerine, ikisi birden, üzerlerinde solgun ay ışığı parlayan, ucu yaldızlı mızraklarını havaya kaldırdılar. Bu saygı duruşu kırmızı gömleklilerin komutanı Âtş Feri içindi. O, köprüden ivedi adımlarla geçerken nöbetçilere sordu:</p>

  <p>- Hepsi burada mı?</p>

  <p>- Evet, yüzbaşım.</p>

  <p>- Gereyb de burada mı?</p>

  <p>- İlk olarak o geldi yüzbaşım.</p>

  <p>Komutan sessizce selamladı. Bunun üzerine nöbetçiler mızraklarını yine havaya kaldırdılar. Kırmızı gömleklilerin tüfekle selam biçimi buydu.</p>

  <p>Bütün kırmızı gömlekliler, adanın küçük alanında toplanmışlardı. Âtş Feri yanlarına geldiği vakit Pastorlar'ın büyüğü:</p>

  <p>- Selam! diye haykırdı ve uçlarına yaldızlı kâğıt sarılmış birçok mızrak, hepsi birden, başlarının üstünde yükseldi.</p>

  <p>Âtş Feri selamlarını aldıktan sonra:</p>

  <p>- Çocuklar, acele edelim. Çünkü biraz geciktim. Hemen işe başlamalıyız. Feneri yakın! dedi.</p>

  <p>Komutan gelmeden fener hiçbir nedenle yakılamazdı. Fenerin yanması Âtş Feri'nin de adada bulunduğunu gösterirdi.</p>

  <p>Küçük Pastor feneri yaktı; kırmızı gömlekliler bu küçük ışığın çevresinde halka olup oturdular. Kimse konuşmuyor, herkes komutanın konuşmasını bekliyordu. O:</p>

  <p>- Söyleyeceğiniz bir şey var mı? diye sordu.</p>

  <p>Sebeniç el kaldırdı.</p>

  <p>- Nedir?</p>

  <p>- Saygımla bildirim: Bay Komutanın Pâl Sokaklılardan ganimet olarak aldığı kırmızı-yeşil bayrak cephanelikte yok.</p>

  <p>Komutan kaşlarını çattı:</p>

  <p>- Silahların hepsi tamam mı?</p>

  <p>- Evet. Buraya geldiğim zaman, cephanelik korumanı olarak yıkıntıya gittim; mızrakları, savaş baltalarını birer birer elden geçirdim. Hepsi tamamdı. Yalnızca küçük bayrak yoktu. Birisi çalmış.</p>

  <p>- Ayak izleri gördün mü?</p>

  <p>- Gördüm. Yasaya uyarak her akşam yaptığım gibi, dün akşam da yıkıntının içine ince kum yaymıştım. Bugün baktığım zaman küçük bir ayak izi gördüm. Bu iz, yarıktan dosdoğru bayrağın bulunduğu köşeye gidiyor, oradan gene yarığa dönüyordu. Orada izi yitirdim; çünkü orada yer sert ve çimenlidir.</p>

  <p>- İz küçük müydü?</p>

  <p>- Evet. Çok küçüktü; hatta Vendaver'inkinden daha küçük. Oysa aramızda en küçük ayak onun ayağı.</p>

  <p>Şimdi derin bir sessizlik vardı.</p>

  <p>Komutan:</p>

  <p>- Cephaneliğe bir yabancı girmiş. Hem de Pâl Sokaklılardan biri, dedi.</p>

  <p>Kırmızı gömlekliler arasında her kafadan bir ses çıkıyordu. Âtş Feri sürdürdü:</p>

  <p>- Şundan anlıyorum ki, eğer başka çocuk gelseydi silahtan hiç olmazsa bir tanesini alırdı. Fakat, gelen çocuk yalnızca bayrağı almış. Anlaşılan, Pâl Sokaklılar bayraklarını geri almak göreviyle birini gönderdiler. Gereyb, sen bu konuda bir şey bilmiyor musun?</p>

  <p>Gereyb artık sürekli casus rolü oynuyordu. Ayağa kalktı:</p>

  <p>- Bir şey bilmiyorum.</p>

  <p>- Peki, oturabilirsin. Bu işi anlayacağız. Hele şimdi kendi işimize bakalım. Geçende, ne utanılacak duruma düştük, biliyorsunuz. Hepimizin burada bulunduğu bir sırada düşman şu ağaca kırmızı bir kâğıt astı. Onları yakalayamadık; o kadar becerikli davrandılar. Ta Memurlar Mahallesi'ne kadar iki yabancı çocuğun arkasından koştuk. Ancak oraya vardığımız zaman anlaşıldı ki, onlar nedensiz kaçmışlar; biz de boşuna kovalamışız. Bu kâğıdın asılması bize karşı büyük bir aşağılamadır ve bunun öcünü alacağız. Alan'ın alınmasını, Gereyb yerinde inceleme yapıncaya kadar geri bırakmıştık. Şimdi Gereyb açıklamada bulunacak; biz de, savaşa ne zaman gireceğimizi kararlaştıracağız.</p>

  <p>Gereyb'e baktı:</p>

  <p>- Gereyb! Ayağa kalk!</p>

  <p>Gereyb yine ayağa kalktı.</p>

  <p>- Seni dinliyoruz. Ne yaptığını anlat.</p>

  <p>Çocuk, biraz şaşırarak anlattı:</p>

  <p>- Ben.. düşünüyordum ki.. belki, çarpışma yapmadan da orasını ele geçirebiliriz. Sonra, önceden ben de onlardandım... Niçin, başkasını değil de beni öne sürüyorsunuz?.. Hem, oranın bekçisini rüşvetle elde ettim. Bugün yarın onları oradan... oradan...</p>

  <p>Sözcükler boğazında düğümlendi. Âtş Feri gözlerinin içine öyle sert bakıyordu ki sözlerini sürdüremedi. Bunun üzerine Âtş Feri, bir nedenle çocuklara kızdığı vakit onları çok kez titretmiş olan güçlü ve engin sesiyle gürledi:</p>

  <p>- Yook; anlaşılan, sen kırmızı gömleklileri hâlâ tanımıyorsun. Biz rüşvet vermek yahut pazarlık yapmak için gidecek degiliz. Alan'ı gönül rızasıyla vermezlerse zorla alırız. Ne elinde her şey olan bekçiye, ne de onları kovmasına gereksinmem var benim. Ne bayağı iş bu?!</p>

  <p>Hepsi dinliyordu; Gereyb gözlerini yere indirmişti. Âtş Feri ayağa kalktı:</p>

  <p>- Korkuyorsan evine git!</p>

  <p>Gereyb'e bunları söylerken gözleri parlıyordu. Gereyb bu anda pek korkmuştu. Şimdi onu kırmızı gömlekliler aralarından atarlarsa, gerçekten, bu dünyada yeri olmayacağını duyumsuyordu. Onun için, başını kaldırıp, cesaretli bir sesle konuşmayı denedi:</p>

  <p>- Ben korkak değilim! Sizinleyim, sizinle kalacağım; size bağlı olacağım, söz veriyorum!</p>

  <p>Âtş Feri:</p>

  <p>- Lakırdı bunlar! dedi; fakat bu yeni üyeyi içten sevmediği yüzünde okunuyordu; bizimle kalmak istiyorsan yasamıza boyuneğeceğine söz verirsin.</p>

  <p>Gereyb:</p>

  <p>- Sevinerek! dedi ve geniş bir soluk aldı.</p>

  <p>- Ver elini öyleyse!</p>

  <p>Birbirinin elini sıktılar.</p>

  <p>- Şu andan başlayarak, teğmen rütbesiyle aramızdasın. Sebeniç sana da mızrakla savaş baltası versin ve adını gizli listeye yazsın. Şimdi beni dinle. Bu işi geciktiremeyiz. Baskın gününü yarın kararlaştıracağım. Yarın öğleden sonra hepimiz burada toplanacağız. Güçlerimizin yarısı Marya Sokağı yanından girip kaleleri zapteder; öteki yarısına sen Pâl Sokağı'ndaki küçük kapıyı açarsın. Bu bölük, Alan'dakileri dışarıya atacak; eğer odun yığınlarının arasına kaçarlarsa ötekiler de kalelerden saldıracak. Bize top oynayacak yer gerek ve ne yapıp yapıp bunu elde edeceğiz!</p>

  <p>Hepsi yerinden fırladı. Bütün kırmızı gömlekliler:</p>

  <p>- Yaşa! diye bağırdılar ve mızraklarını havaya kaldırdılar.</p>

  <p>Komutan susmaları için işaret etti.</p>

  <p>- Sana bir şey daha soracağım: Pâl Sokaklılar senin bize geçtiğini sezmiş olmasınlar? Ne dersin?</p>

  <p>Yeni teğmen yanıtladı:</p>

  <p>- Sanmam. Geçenlerde, kırmızı kâğıdı ağaca astıkları zaman onlardan biri buraya gelmiş bile olsa, karanlıkta beni görememiştir.</p>

  <p>- Öyleyse, yarın öğleden sonra, hiç çekinmeden yanlarına gidebilirsin.</p>

  <p>- Elbet.</p>

  <p>- Hiçbir şeyden kuşkulanmayacaklar mı acaba?</p>

  <p>- Hayır. Bir şeyden kuşkulansalar bile, söylemeye hiçbiri cesaret edemez; çünkü benden hepsi korkar. İçlerinde, bir tane olsun, yürekli çocuk yok.</p>

  <p>Keskin bir ses sözünü kesti:</p>

  <p>- Kim demiş!</p>

  <p>Çevrelerine baktılar. Âtş Feri heyecanla sordu:</p>

  <p>- Bu da kim?</p>

  <p>Hiçbiri yanıt vermedi. Keskin ses yine duyuldu:</p>

  <p>- Kim demiş!</p>

  <p>Sesin büyük ağacın tepesinden geldiğini şimdi artık çok açık olarak duymuşlardı. Hemen dallar hışırdamaya başladı; büyük ağacın sık yaprakları arasında bir şey çatırdadı ve bunu izleyen anda ağaçtan, küçük, sarışın bir çocuk yere indi. Son daldan yere atladığı zaman hiç istifini bozmadan giysisinin tozlarını silkti; dimdik durdu ve şaşkınlıktan ağızları açık kalan kırmızı gömleklilerin gözlerinin içine baktı. Kimse bir tek sözcük söyleyemedi; gökten inen bu çağrılmadan gelen küçük konuk herkese dilini yutturmuştu.</p>

  <p>Gereyb sapsarı olmuştu. Korku içinde:</p>

  <p>- Nemeçek! dedi.</p>

  <p>Küçük sarışın yanıtsız bırakmadı:</p>

  <p>- Evet, Nemeçek. Benim, Pâl Sokağı bayrağını cephanelikten kimin çaldığını anlamak için boşuna yorulmayın; onu ben çaldım. İşte, burada. Vendaver'inkinden de küçük olan ayak benimkidir. Hepiniz gidinceye kadar, ses çıkarmadan ağacın tepesinde kalacaktım. Zaten saat üç buçuktan beri orada tünüyordum. Ama, Gereyb bizim içimizde bir tane bile yürekli çocuk olmadığını söyleyince düşündüm: "Dur hele; Pâl Sokaklıların içinde de yürekli çocuk var mı, yok mu, şimdi görürsün! Kimse çıkmasa Nemeçek, er Nemeçek çıkar" dedim. İşte, karşınızdayım. Bütün konuştuklarınızı dinledim; bayrağı çaldım. Şimdi buyurun, ne yapacaksanız yapın. Dövün; bayrağı zorla elimden alın. Çünkü onu kendiliğimden nasıl olsa vermem. Haydi, haydi, ne duruyorsunuz? Hem, ben bir kişiyim, siz on kişi.</p>

  <p>Bunları söylerken yüzü kızarıyor ve kollarını yana açıyordu. Bir elinde bayrağı sımsıkı tutmaktaydı. Kırmızı gömlekliler şaşkınlıktan kurtulup kendilerine gelememişlerdi.</p>

  <p>Aralarına gökten düşmüş olan ve orada -iki güçlü Pastor ve Âtş Feri de içinde, bütün bu kalabalığı bir atılışta yere serecek kadar gücü varmış gibi-başını dimdik tutarak yüksek sesle suratlarına haykıran bu yumruk kadarcık sarışın delikanlıya bakmaktan başka bir şey yapmıyorlardı.</p>

  <p>En çabuk kendine gelen, Pastorlar olmuştu. Minimini Nemeçek'in yanına gidip sağdan, soldan kollarını tuttular. Sağında küçük Pastor vardı ve bayrağı zorla almak için eline doğru uzanmıştı ki, derin sessizlik içinde Âtş Feri'nin sesi duyuldu:</p>

  <p>- Bırakın! Dokunmayın ona!</p>

  <p>Pastor kardeşler şaşırarak komutana baktılar. O sürdürdü:</p>

  <p>- Ona dokunmayın! Bu çocuk hoşuma gidiyor. Dedikleri gibi cesur çocuksun, Nemeçek! Sana elimi uzatıyorum. Sen de kırmızı gömlekli olarak aramıza gir!</p>

  <p>Nemeçek yadsır biçimde başını salladı ve inatçı bir tavırla:</p>

  <p>- Hiçbir zaman! dedi.</p>

  <p>Sesi titriyordu. fakat, korkudan değil, heyecandan. Solgun bir yüzle ve sert bakışlarla ayakta duruyordu.</p>

  <p>- Hiçbir zaman! diye yineledi.</p>

  <p>Âtş Feri gülümseyerek şöyle dedi:</p>

  <p>- Mademki girmiyorsun, pekâlâ. Ben zaten kimseyi çağırmadım. Buradakilerin hepsi kendileri isteyerek girdiler. İlk olarak seni çağırıyorum. Mademki istemiyorsun, gelmezsin...</p>

  <p>Ve ona sırtını döndü.</p>

  <p>Pastorlar:</p>

  <p>- Ne yapalım onu? diye sordukları zaman komutan ancak şöyle omuz silkerek yanıt verdi.</p>

  <p>Büyük Pastor, Nemeçek'in kolunu bükerek, küçük ve güçsüz elinden kırmızı-yeşil bayrağı aldı. Kolu acımıştı; Pastorların uğursuzcasına sert avuçları vardı. Ama küçük sarışın dişlerini sıkmış ve ağzından en küçük bir ses bile çıkmamıştı.</p>

  <p>- Bayrağı aldım! dedi Pastor.</p>

  <p>Herkes, şimdi ne olacak diye, güçlü Âtş Feri nasıl korkunç bir ceza haykıracak diye bakıyordu. Nemeçek inatçı bir tavırla yerinde duruyor ve dudaklarını ısırıyordu.</p>

  <p>Âtş Feri ona dönerek Pastorlara işaret etti:</p>

  <p>- Bu çocuk pek zayıf. Onu dövmek yakışmaz. Yalnızca... hafif bir banyo yaptırın.</p>

  <p>Kırmızı gömlekliler kahkahalarla güldüler. Âtş Feri de güldü; Pastorlar da güldü. Sebeniç kasketini havaya attı; Vendaver çılgın gibi yerinden sıçradı. Hatta ağacın altında Gereyb bile gülüyordu. Bütün bu neşeli kalabalığın içinde ciddi duran bir tek yüz vardı: Nemeçek'in minimini yüzü. Çocuk soğuk almıştı ve günlerden beri öksürüyordu. Sokağa çıkmasını annesi o gün de yasaklamıştı; fakat küçük sarışın evde oturmamıştı. Saat üçte evden kaçmış; üç buçuktan akşama kadar adadaki ağacın tepesinde tünemişti. Ama, kıyamet kopsa bunları söylemezdi. Soğuk aldığını söylemeli miydi? O zaman daha çok gülerlerdi; Gereyb bile, şimdiki gibi, ağzını açabildiği kadar açıp bütün dişlerini göstererek gülerdi. Onun için, hiçbir şey söylemedi. Kahkahalar arasında adanın kıyısına götürülmeye ve orada Pastorlarca göle batırılmaya katlandı. Pastorlar korkunç iki çocuktu. Birisi kollarını tutmuş, öteki ensesinden bastırmıştı. Boğazına kadar suya soktular. Bu anda adada herkes bayram yapıyordu. Su kıyısında kırmızı gömlekliler neşeyl</p>

  <p>e dansediyorlar, şapkalarını havaya atıyorlar ve çılgınca haykırıyorlardı:</p>

  <p>- Huya, hop! huya, hop!</p>

  <p>Onlar böyle bağırırlardı.</p>

  <p>Birçok "huya, hop!" sesi kahkahalarla birbirine karışıyor; bu neşeli gürültü küçücük adanın akşam sessizliğini altüst ediyor ve Nemeçek'in su içinden, üzgün bir kurbağa yavrusu gibi üzüntüyle çevreye bakındığı kıyıda Gereyb, bacaklarını açmış, kahkahalar atarak ve başıyla küçük sarışını işaret ederek ayakta duruyordu.</p>

  <p>Biraz sonra Pastorlar bıraktı ve Nemeçek sudan çıktı. İşte asıl şimdi, onu her yanından şıpır şıpır sular akan çamurlu giysilerle gördükleri zaman korkunç bir kahkaha tufanı kopardılar. Ceketinden sular akıyordu ve kolunu salladığı vakit yenlerinden, bardaktan boşanırcasına su dökülüyordu. Islatılmış bir fino köpeği gibi silkindiği zaman herkes yanından kaçtı ve ona alaycı sözler haykırdılar:</p>

  <p>- Kurbağa!</p>

  <p>- Epey içtin mi?</p>

  <p>- Azıcık neye yüzmedin?</p>

  <p>Hiçbirine yanıt vermedi. Acı acı gülümsüyor ve ıslak giysilerini sıvazlıyordu. Bu sırada Gereyb karşısına dikildi; alaycı bir gülüşle ağzını açtı ve başını büyüklenmeyle sallayarak sordu:</p>

  <p>- Hoşuna gitti mi?</p>

  <p>Nemeçek, iri mavi gözlerini ona kaldırarak, yavaşça:</p>

  <p>- Gitti, diye yanıt verdi ve ekledi: -Çok hoşuma gitti. Herhalde, kıyıda durup benimle eğlenmekten daha iyiydi. Arkadaşlarımın düşmanlarıyla birleşip komplo yapmaktansa yılbaşına kadar suyun içinde otururum, daha iyi. Suya batırmaları vız gelir bana. Geçenlerde suya kendim düşüp ıslanmıştım. O zaman seni burada, yabancılar arasında gördüm... Beni de yanınıza çağırabilirsiniz; yaltaklanabilirsiniz; bana istediğiniz kadar armağan verebilirsiniz; fakat hepsi boşunadır. Beni bir kez daha suya soksanız, yüz kez, bin kez daha suya soksanız gene, yarın da, öbür gün de buraya geleceğim. Sizin görmeyeceğiniz bir yere saklanacağım. Ben sizin hiçbirinizden korkmam. Eğer Pâl Sokağı'na, bizim toprağımızı almaya gelirseniz biz de orada olacağız. Ben burada yalnızım da onun için böyle konuşuyorum; oraya gelin de, on kişi olduğumuz yerde sizinle nasıl konuşacağımızı size göstereyim. Bana istediğinizi yapabilirsiniz. Kim güçlüyse o kazanır. Pastorlar Müze bahçesinde zıpzıplarımı aldılar; çünkü onlar daha güçlüydü. Bir kişiyi,</p>

  <p>on kişi, elbet yener. Ama ben aldırmam. İsterseniz bana dayak da atabilirsiniz. Zaten, isteseydim beni suya sokmayacaktınız. Fakat ben sizden olmadım. Beni suda boğsanız, dayaktan öldürseniz, gene birisi gibi, nah şunun gibi hain, casus olmam...</p>

  <p>Kolunu uzatıp Gereyb'i gösterdi. Şimdi, onun kahkahası boğazına tıkanmıştı. Fenerin ışığı Nemeçek'in güzel, kumral başına, sudan parlayan giysisine vuruyordu. Cesaretle, gururla ve temiz yürekle Gereyb'in gözlerinin içine baktı. Gereyb bu bakıştan, içine bir ağırlık çöktüğünü duyumsadı. Ciddileşti ve başını önüne eğdi. Bu anda, sanki bir tapınaktaymışlar gibi herkes sustu ve derin bir sessizlik oldu. Nemeçek'in urbalarından sert toprağa düşen su damlalarının sesi apaçık duyuluyordu...</p>

  <p>Bu derin sessizlik içinde Nemeçek:</p>

  <p>- Gidebilir miyim? diye sordu.</p>

  <p>Kimse yanıt vermedi. O bir kez daha sordu:</p>

  <p>- Beni öldürmeyecek misiniz? Gidebilir miyim?</p>

  <p>Şimdi de kimse yanıt vermeyince, köprüye doğru, sessizce ve ağır ağır yürümeye başladı. Bir tek el bile kımıldamadı; bir tek çocuk bile yerinden kıpırdamadı. Artık herkes anlamıştı ki bu minimini sarışın çocuk gerçek bir küçük kahraman; yetişkin bir adam olmaya layık gerçek bir erkekti... Köprünün üstünde duran ve akşamdan beri görev gören iki nöbetçi, yalnızca, hayran hayran bakıyorlardı. Ona sokulmaya hiçbiri cesaret edemedi. Nemeçek köprüye ayak bastığı zaman Âtş Feri'nin engin ve güçlü sesi havayı çınlattı:</p>

  <p>- Selam!</p>

  <p>İki nöbetçi selam duruşuna geçerek ucu yaldızlı mızraklarını havaya kaldırdılar. Bütün çocuklar topuklarını birbirine vurdular ve hepsi de mızraklarını havaya kaldırdılar. Ucu yaldızlı mızraklar ay ışığında parıldarken hiçbirinin sesi çıkmıyordu. Yalnızca, Nemeçek'in, köprü üstünde gittikçe uzaklaşan ayak sesleri duyuluyordu. Biraz sonra o da kesildi; yalnızca, içine su dolmuş ayakkaplarıyla yürüyen birinin çıkardığı sese benzer bir fışırtı kulağa geliyordu...</p>

  <p>Nemeçek gitmişti.</p>

  <p>Adada, kırmızı gömlekliler birbirlerine şaşkın şaşkın baktılar. Âteş Feri, alanın ortasında, başını önüne eğmiş duruyordu. Gereyb yanına gitti. Yüzü duvar gibi bembeyazdı. Bir şeyler kekeledi.</p>

  <p>- Biliyorsun ki... rica ederim...</p>

  <p>Âtş Feri ona sırtın çevirdi. O zaman Gereyb kımıldamadan duran çocukların yanına dönerek, büyücek Pastor'a yaklaştı.</p>

  <p>- Biliyorum ki... rica ederim... diye ona da bir şeyler kekeledi.</p>

  <p>Ama, Pastor da komutanı gibi yaptı. O da Gereyb'e arkasını döndü. Şimdi Gereyb taş kesilmiş gibi kımıltısız duruyor ve ne yapacağını bilmiyordu. Sonra, boğuk bir sesle:</p>

  <p>- Öyle görünüyor ki gidebilirim, dedi.</p>

  <p>Buna da kimse yanıt vermedi. Biraz önce Nemeçek'in gittiği yolda şimdi o gidiyordu. Ama, onu kimse selamlamadı. Nöbetçiler, köprünün korkuluğuna dayanmış, suya bakıyorlardı. Bitki Bahçesinin sessizliği içinde Gereyb'in ayak sesleri de kayboldu.</p>

  <p>Kırmızı gömlekliler, böylece kendi kendilerine kaldıkları zaman Âtş Feri büyücek Pastor'un yanına gitti. Ona o kadar sokuldu ki nerdeyse yüzü yüzüne değecekti. Soğukkanlılıkla sordu:</p>

  <p>- Müze bahçesinde bu çocuğun zıpzıplarını sen mi aldın?</p>

  <p>Pastor sakin bir biçimde yanıt verdi:</p>

  <p>- Ben aldım.</p>

  <p>- Kardeşin de birlikte miydi?</p>

  <p>- Evet.</p>

  <p>- Aynştand mı yaptın?</p>

  <p>- Evet.</p>

  <p>- Kırmızı gömleklilere, ufak ve zayıf çocukların zıpzıplarını almayı yasak etmemiş miydim?</p>

  <p>Pastorlar, susuyordu. Âtş Feri'ye karşı gelinemezdi. Başkan onları sert bakışlarla tepeden tırnağa kadar süzdü. İtiraz götürmeyen bir sesle, fakat sakin bir biçimde:</p>

  <p>- Birer banyo yapın! dedi.</p>

  <p>Pastorlar, bir şey anlamamış gibi ona baktılar.</p>

  <p>- Anlayamıyor musunuz? Böyle, olduğunuz gibi, urbalarınızla. Şimdi siz banyo yapacaksınız.</p>

  <p>Bazı çocukların yüzünde gülümseme görünce:</p>

  <p>- Kim gülerse o da banyo yapacak! dedi.</p>

  <p>Bunun üzerine, kimsede gülmek için istek kalmadı. Atş, Pastorlara bakarak bu sefer aceleci bir sesle:</p>

  <p>- Haydi bakalım suya! dedi. Boğazınıza kadar. Bir, ki!</p>

  <p>Sonra öteki çocuklara döndü:</p>

  <p>- Yüzler arkaya! Bakmayın onlara!</p>

  <p>Kırmızı gömlekliler, topukları üstünde geriye dönerek göle sırtlarını çevirdiler. Hatta, Pastorların bu cezayı sonunda kendilerine nasıl uyguladıklarına Âtş Feri bile bakmadı. Pastorlarsa, üzgün bir biçimde, ağır ağır göle girdiler ve kendilerini bırakarak, su boğazlarına gelinceye kadar çömeldiler. Çocuklar onları görmüyorlar; yalnızca suyun çalkanışını duyuyorlardı.</p>

  <p>Âtş Feri, göle baktı ve iki çocuğun gerçekten boğazlarına kadar suya gömüldüklerine inandıktan sonra komut verdi:</p>

  <p>- Tüfek indir! Marş!</p>

  <p>Kıtayı adadan dışarıya yürüttü. Nöbetçiler feneri söndürerek arkadaşlarına katıldılar. Kıta rap! rap! asker yürüyüşüyle köprüyü geçip, bahçenin sık fundalıkları arasında gözden kayboldu...</p>

  <p>Pastor kardeşler sudan çıktılar. Birbirlerine baktılar. Her zamanki gibi ellerini ceplerine soktular ve onlar da yola düzüldüler. Bir tek sözcük bile söylemediler. Birbirlerinden utanıyorlardı.</p>

  <p>Ada, dolunaylı ilkyaz akşamının sessizliği içinde kendi başına kalmıştı...&nbsp;</p>
</body>
</html>
