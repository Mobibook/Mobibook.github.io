<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 style="text-align: center;"><a id="a6">VI</a><br /></h1>

  <p>Ertesi gün öğleden sonra saat iki buçuk sularında çocuklar Alan'ın küçük kapısından birbiri ardı sıra içeriye girdikleri zaman, tahtaperdenin iç yanında, dört köşesinden çok büyük çivilerle mıhlanmış büyük bir kâğıt yaprağı gördüler.</p>

  <p>Bu kocaman kâğıt parçası bir ilandı ve onu, bir gecesini vererek, Bika yazmıştı. İri kitap harfleriyle ve Çini mürekkebiyle yazılmıştı; yalnızca, cümlelerin ilk harfleri kırmızıydı.</p>

  <p>Bu ilanın tam metni şuydu:</p>

  <p>İLAN!!!</p>

  <p>Şimdi herkesin emre hazır bir durumda durması gerekir!</p>

  <p>Ülkemiz büyük bir tehlike karşısında bulunuyor; cesur olmazsak bütün toprağı elimizden alırlar!</p>

  <p>Alan tehlikede!</p>

  <p>Kırmızı gömlekliler bize saldırmak istiyorlar!</p>

  <p>Fakat biz onlara karşı duracağız ve gerekirse ülkemizi yaşamımızla bile savunacağız.</p>

  <p>Herkes görevini yapsın!</p>

  <p>BAŞKAN</p>

  <p>O gün kimsenin canı oynamak bile istemiyordu. Top Rihter'in cebinde rahat rahat dinleniyordu. (Çünkü topun memuru oydu.) Çocuklar bir aşağı bir yukarı geziniyorlar; yakında patlayacak olan savaştan konuşuyorlar; sonra, bir daha bir daha, tahtaperdeye asılı ilanın yanına dönüyorlar; heyecan ve coşkunluk veren bu yazıyı on kez, yirmi kez okuyorlardı. Bir çoğu onu ezberlemişlerdi ve odun yığınlarının üstünden bir savaşçı sesiyle yerdekilere okuyorlardı. Berikiler de onu ezberden bildikleri halde ağızlarını açmadan dinliyorlardı. Ve başından sonuna kadar dinledikten sonra tahtaperdenin yanına koşuyorlar; onu yeniden okuyorlar; sonra, onlar da birer yığına tırmanıyor; onlar da bunu bir söylev gibi yineliyorlardı.</p>

  <p>Bütün çocuklar, şimdiye kadar böyle bir şey görmedikleri için, hep bu ilanla ilgiliydiler. Gerçekten, Bika'nın, en yüksek olan kendi imzasıyla bildiri yazmaya gerek gördüğüne bakılırsa, yıkım çok büyük, tehlike olağanüstü ciddiydi.</p>

  <p>Çocuklar bazı şeyler duymuşlardı. Şurada, burada Gereyb'in adı geçiyordu; ama işin doğrusunu kimse bilmiyordu. Başkan, özel bazı nedenlerle, Gereyb işini gizli tutmayı uygun bulmuştu. Bu nedenlerden biri de şuydu: Onu burada, Alan'da, iş üstünde yakalamak ve hemen mahkemeye vermek istiyordu. Küçük Nemeçek'in kendi kendine Bitki Bahçesi'ne gidip orada, düşman savaş güçlerinin tam ortasında büyük bir olay çıkaracağı,elbet, aklının kıyısından bile geçmemişti... Başkan bunu ancak, o gün öğleden önce, okuldan, Latince dersinden çıktıkları zaman, okul hademesinin tereyağlı sandviç sattığı bodrum katında Nemeçek onu bir kıyıya çekip her şeyi anlattığı zaman öğrenmişti. Bununla birlikte, Alan'da, saat iki buçuğa geldiği halde henüz tam anlamıyla kuşku ve kararsızlık egemendi, ve herkes başkanın gelmesini bekliyordu.</p>

  <p>Bu genel kızgınlığın üstüne can sıkan başka bir şey daha çıktı, Macun Toplayanlar Birliği'nin kendi içinde bir kepazelik oldu. Birliğin macunu kurumuştu. Çatlamış ve kullanılmaz bir duruma gelmişti; yani onu yeniden çiğneyip yoğurmak olanaksızdı. Hiç kuşku yok, bu, başkanın yanlışıydı. Zaten bütün olup bitenlerden sonra ayrıca açıklamaya gerek bile yok ki, birliğin macununu vakit vakit çiğnemek birlik başkanının göreviydi. Kolnai, yeni başkan, bu görevini pek çirkin bir biçimde savsaklamıştı. Ona karşı ilk saldırıya kalkanın kim olacağını bulmak kolaydır. Bunu ortaya atan Barabaş'tı. Bir çocuktan ötekine gidiyor; yeni başkanın kayıtsızlığını acı sözlerle eleştiriyordu. Oradan oraya koşması sonuçsuz da kalmamıştı; çünkü, beş dakika içinde, üyelerin bir bölümünü, olağanüstü bir toplantı istemek için kandırmayı başarmıştı.</p>

  <p>Kolnai ne konuşulduğunu sezmişti.</p>

  <p>- Pekâlâ; dedi, fakat şimdi Alan işi daha önemlidir. Olağanüstü toplantıya genel kurulu yarın için çağırıyorum.</p>

  <p>Barabaş yaygarayı bastı:</p>

  <p>- Buna dayanamayız! Bay başkan korkuyor galiba!</p>

  <p>- Senden mi?</p>

  <p>- Benden değil, genel kuruldan! Toplantının bugün yapılmasını isteriz.</p>

  <p>Kolnai tam buna yanıt vermek üzere idi ki, kapı yanından Pâl Sokaklıların parolası duyuldu:</p>

  <p>- Hahooo! hooo! Hahooo! hooo!</p>

  <p>Hepsi o yana baktılar. Küçücük kapıdan Bika içeriye girdi. Yanında, işlemeli, büyük, kırmızı bir atkıyla boynu sarılmış olarak, Nemeçek vardı. Başkanın gelmesi tartışmayı kesmişti. Kolnai birden öneriyi kabul etti:</p>

  <p>- Pekâlâ, toplantıyı bugün yaparız. Hele şimdi Bika'yı dinleyelim de.</p>

  <p>Barabaş:</p>

  <p>- Buna razıyım, diye yanıt verdi. Fakat şimdi artık, Macun Birliği'nin üyeleri bütün öteki çocuklarla birlikte Bika'nın çevresini almış, ona binlerce soru yağdırıyorlardı.</p>

  <p>Onlar da kalabalığın yanına gittiler. Bika susmaları için işaret etti. Sonra, büyük bir dikkat içinde bekleyen arkadaşlarına şöyle dedi:</p>

  <p>- Çocuklar! Ne kadar büyük bir tehlike karşısında olduğumuzu ilanda da okudunuz. Casuslarımız düşman toprağına girdiler ve kırmızı gömleklilerin bize yarın saldırmaya karar verdiklerini öğrendiler.</p>

  <p>Bu söz üzerine büyük bir gürültü koptu. Savaşın hemen bir gün sonra başlamasını kimse beklemiyordu.</p>

  <p>Bika sürdürdü:</p>

  <p>- Evet, yarın. Onun için bugünden başlayarak sıkıyönetim ilan ediyorum. Herkes, üstlerine, kayıtsız boyuneğmek zorundadır ve subaylardan hiçbiri benim buyruğumdan dışarı çıkamaz. Yapacağımız işi bir çocuk oyunu sanmayın. Kırmızı gömlekliler hem güçlü çocuklar, hem de sayıları fazla. Çarpışma pek korkunç olacak. Bununla birlikte, kimseyi savaşa katılmak zorunda bırakmak istemiyoruz; onun için şimdiden ilan ediyorum: Savaşa girmek istemeyen, haber versin!</p>

  <p>Derin bir sessizlik vardı. Kimseden ses çıkmadı. Bika sözünü yineledi:</p>

  <p>- Kim savaşa girmek istemiyorsa ileri çıksın! Kimse çıkmıyor mu?</p>

  <p>Hep bir ağızdan bağırdılar:</p>

  <p>- Hayır!</p>

  <p>- Öyleyse hepiniz yarın saat ikide burada bulunacağınıza söz verin.</p>

  <p>Birer birer hepsi Bika'nın yanına gittiler ve Bika, ertesi gün saat ikide orada bulunacakları konusunda hepsinden ayrı ayrı söz aldı. Sırayla hepsinin elini sıkarken yüksek sesle şöyle dedi:</p>

  <p>- Yarın burada bulunmayan, onursuz bir dönektir. Bir daha buraya ayak basmasın; sopayla dışarı atarız.</p>

  <p>Leski sıradan ilerleyerek:</p>

  <p>- Başkanım, hep buradayız: Yalnızca Gereyb yok! dedi.</p>

  <p>Bu sözü bir ölüm sessizliği izledi. Gereyb'e ne oldu diye herkes merakla bekliyordu. Ama, Bika ilk verdiği karardan dönen bir çocuk değildi. O, Gereyb'i, burada, arkadaşlarının yanında iş üstünde yakalamadan atmak istemiyordu.</p>

  <p>Bir çoğu sordu:</p>

  <p>- Gereyb'e ne oldu?</p>

  <p>Bika, sakin bir biçimde:</p>

  <p>- Hiç, diye yanıtladı; bunu başka zaman konuşuruz. Şimdi, her şeyden önce, savaşı kazanmanın çarelerini düşünelim. Size görev vermeden bir şey söylemek isterim. İçinizde, birbirine kızıp darılmış olanlar varsa bu dargınlığa son versinler. Dargınlar barışsın.</p>

  <p>Kimseden ses çıkmadı. Başkan sordu:</p>

  <p>- Nasıl? Dargın kimse yok mu?</p>

  <p>Vays boynunu büktü:</p>

  <p>- Ben biliyorum...</p>

  <p>- Haydi, çabuk söyle!</p>

  <p>- Biliyorum ki... Kolnai ile... Barabaş...</p>

  <p>- Doğru mu?</p>

  <p>Barabaş kızardı:</p>

  <p>- Evet... Kolnai...</p>

  <p>Kolnai dedi ki:</p>

  <p>- Evet... Barabaş...</p>

  <p>Bika onlara bağırdı:</p>

  <p>- Haydi bakalım, hemen barışın. Yoksa ikinizi de buradan kovarım! Ancak, birbirimizle iyi dost olursak savaşabiliriz.</p>

  <p>İki dargın kös kös Bika'nın yanına gittiler ve istemeye istemeye birbirlerine el uzattılar. Daha birbirlerinin elini bırakmamışlardı ki Barabaş:</p>

  <p>- Başkanım! dedi.</p>

  <p>- Ne var?</p>

  <p>- Bir koşulum var.</p>

  <p>- Nedir?</p>

  <p>- Eğer.. eğer, kırmızı gömlekliler saldırmazsa o zaman.. o zaman ben gene dargın kalmak isterim. Çünkü...</p>

  <p>Bika, sanki bir ok gibi delip geçmek isteyen bir bakışla ona baktı:</p>

  <p>- Sus!</p>

  <p>Barabaş sustu. Ama biraz homurdandı. Eğer, keyifli keyifli gülümseyen Kolnai'ye o anda korkunç bir yumruk indirebilseydi gam yemeyecekti...</p>

  <p>Bika seslendi:</p>

  <p>- Er! hele şu savaş planını ver bana.</p>

  <p>Nemeçek, iş görmekten hoşlanan bir insan tavrıyla elini cebine sokarak bir kâğıt parçası çıkardı. Bika'nın o gün öğle yemeğinden sonra düşünerek yaptığı savaş planı buydu. Bu plan şöyleydi:</p>

  <p>Bika bunu bir taşın üstüne koydu. Bütün çocuklar çevresine toplanıp çömeldiler. Herkes, kendisi nereye verilecek, kendisine nasıl bir görev düşecek diye merak içinde bekliyordu. Bika savaş planını anlatmaya başladı:</p>

  <p>- İyi dikkat edin. Gözlerinizi şu resimlerden ayırmayın. Bu, bizim ülkemizin haritası. Casuslarımızın verdiği habere göre, düşman, iki yerden aynı zamanda saldıracak; Pâl Sokağı kapısından ve Marya Sokağı kapısından. Bakın, A ve B ile gösterilen şu iki kare, kapıyı savunacak olan iki taburun yeridir. A taburunda, Vays'ın komutasında üç kişi var. B taburu da üç kişiliktir; Leski'nin yönetiminde, Marya Sokağı kapısını da gene iki tabur savunacak. Burada C taburunun komutanı Rihter, D taburununki Kolnai'dir.</p>

  <p>Biri sözünü kesti:</p>

  <p>- Niçin ben olmuyorum?</p>

  <p>Bika sert bir tavırla sordu:</p>

  <p>- Kim bu?</p>

  <p>Barabaş kendini belli etti.</p>

  <p>- Gene mi sensin? Bir sözcük daha söylersen savaş divanına veririm seni. Otur yerine!</p>

  <p>Barabaş homurdandıktan sonra oturdu. Bika anlatmayı sürdürdü:</p>

  <p>- E harfiyle ve numaralarla işaretlenen siyah noktalar kaleleri gösteriyor. Buraları kum bombalarıyla dolduracağız. Her kaleye iki kişi yeter. Kumla çarpışma yapmak kolaydır. Hem, kaleler birbirine o kadar yakın ki, birisine saldırdıkları zaman öteki kaleler de saldıranları bombalayabilir. 1, 2 ve 3 sayılı kaleler Alan'ı Marya Sokağı yönünden savunacak; 4, 5 ve 6 sayılı kaleler de, kum bombalarıyla A ve B taburlarını koruyacak. Hangi kalede kimin bulunacağını sonra söylerim. Tabur komutanları kendi yanlarında çalışacak ikişer kişiyi kendileri seçecekler. Anladınız mı?</p>

  <p>Hep bir ağızdan:</p>

  <p>- Evet! diye yanıtladılar.</p>

  <p>Bu olağanüstü savaş planının çevresinde, çocukların hepsi, şimdi artık ağızları ve gözleri açık oturuyorlardı. Hatta bazıları ceplerinden not defterlerini çıkararak, başkomutanın söylediklerini sevinç ve heyecanla kaydettiler.</p>

  <p>Bika dedi ki:</p>

  <p>- İşte, savunma yerlerine yerleşmek bu biçimde olacak. Şimdi, asıl savaş buyruğunu veriyorum. Hepiniz iyi dinleyin. A ve B birlikleri, tahtaperdenin üstündeki gözcü kırmızı gömleklilerin yaklaştığını haber verince kapıyı açacaklar.</p>

  <p>- Kapıyı mı açacağız?</p>

  <p>- Evet ya, açacaksınız. Kendimizi kapayamayız: çünkü savaşı kabul ediyoruz. Önce onlar içeri girsin; sonra biz onları dışarı atarız. Onun için, kapıyı açarsınız; bırakırsınız girsinler. Son erleri de girince onlara saldırırsınız. Bu sırada 4, 5 ve 6 sayılı kaleler de bomba atmaya başlarlar. Bu, güçlerimizden birinin görevi. Pâl Sokağı karşısındaki ordunun. Onları püskürtebilirseniz ne ala; bu olmadığı takdirde, hiç olmazsa, 3, 4, 5 ve 6 sayılı kalelerin tuttuğu çizgiyi zorlamalarına ve Alan'da kalmalarına olanak vermezsiniz. Öteki ordunun, Marya Sokağı karşısındaki ordunun işi daha ağır. Rihter, Kolnai, iyi dinleyin beni. C ve D taburları Marya Sokağı'na gözcü çıkaracaklar. Kırmızı gömleklilerin diğer bölümü Marya Sokağı yönünden görünür görünmez taburlar savaş düzenine girecekler. Kırmızı gömlekliler büyük kapıdan içeri girdikleri zaman her iki tabur kaçıyormuş gibi yapacak. Buraya bakın.. haritaya... Görüyor musunuz? C taburu senin, Rihter... Siz hangara kaçacaksınız...</p>

  <p>Parmağıyla gösterdi:</p>

  <p>- İşte buraya, anladın mı?</p>

  <p>- Anladım.</p>

  <p>- D taburu, yani Kolnai'nin taburu da Yano'nun kulübesine koşacak. Dikkat edin şimdi; çünkü en önemli iş şimdi geliyor. Haritaya iyi bakın. Kırmızı gömlekliler makine yapısının sağından, solundan bu yana koşarlar ve makine yapısının arkasında 1, 2 ve 3 sayılı kalelerle karşılaşırlar. Bunlar hemen bomba yağdırmaya başlarlar. Tam bu anda iki tabur, biri hangardan, öteki de bekçinin kulübesinden, ileriye atılır ve düşmana arkadan saldırır. Eğer cesaretle çarpışırsanız düşman burada kıskaç içine düşer ve ister istemez teslim olur. Eğer teslim olmazlarsa onları bekçinin kulübesine tıkarsınız; kapıyı üstlerinden kilitlersiniz. Bu yapıldıktan sonra, C taburu kulübenin yanında, D taburu da -odun yığınlarının arkasından dolaşarak- 6 sayılı kalenin yanında ortaya çıkıp A ile B'nin yardımına koşar. 1 ve 2 sayılı kalelerin yiğitleri 4 ve 5 sayılı kalelere giderek bomba yağmurunu hızlandırırlar. Bunun arkasından A, B, C ve D taburları bir çizgi üzerinde sıralanıp saldırıya geçerler ve düşmanı Pâl Sokağı kapısına doğru sür</p>

  <p>erler. Bu sırada bütün kaleler düşmanın kafasına bomba yağdırır ve düşman bu birleşmiş güce karşı duramaz. O zaman onları Pâl Sokağı kapısından dışarıya atarız. Anlaşıldı mı?</p>

  <p>Bu soru üzerine korkunç bir heyecan oldu. Mendillerini bayrak gibi sallıyorlar, şapkalarını havaya fırlatıyorlardı. Nemeçek işlemeli büyük kırmızı atkıyı boynundan çıkararak, nezleli sesiyle o da genel gürültüye karıştı:</p>

  <p>- Yaşasın Başkan!..</p>

  <p>Yanıt da:</p>

  <p>- Yaşasın! oldu.</p>

  <p>Ama Bika yine işaret etti:</p>

  <p>- Susun. Bir şey daha söyleyeceğim. Ben, emir subayımla, C ve D taburlarına yakın bir yerde duracağım. Onunla ne haber gönderirsem, ben komut veriyormuşum gibi karşılayın.</p>

  <p>Bir ses sordu:</p>

  <p>- Emir subayı kim?</p>

  <p>- Nemeçek.</p>

  <p>Birkaçı birbirlerine baktılar. Hatta Macun Birliği üyeleri, buna karşı çıkmak gerek, der gibi, hafifçe dürtüştüler. Şöyle sesler duyuldu:</p>

  <p>- Söylesene be!..</p>

  <p>- Sen söyle!..</p>

  <p>- Niçin ben söyleyecekmişim? Sen söyle!..</p>

  <p>Bika şaşırarak onlara baktı:</p>

  <p>- Karşı olduğunuz bir şey mi var yoksa?..</p>

  <p>Konuşmak cesaretini gösteren, Leski oldu:</p>

  <p>- Evet.</p>

  <p>- Nedir bakalım?..</p>

  <p>- Macun Birliği'nin genel toplantısında, geçen gün... hani... şey...</p>

  <p>Bika'nın sabrı tükenmişti. Leski'ye bağırdı:</p>

  <p>- Yetişir! Sus! Budalaca düşüncelerinizi öğrenmeye hiç de merakım yok. Emir subayım Nemeçek olacak, işte bu kadar... Ona karşı bir sözcük söyleyeni savaş divanına veririm!</p>

  <p>Bu sözler biraz sertti; ama, savaş zamanında ancak böyle davranarak iş yapılabileceğini herkes kabul ediyordu. Onun için, emir subayının Nemeçek olmasına ses çıkarmadılar. Macun Birliği'nin ileri gelenleri arasında hafif bir fiskos oldu. Macun Birliği için bunun bir aşağılama olduğunu söylüyorlardı. Genel kurullarında "hain" ilan ettikleri ve adını birliğin kara defterine küçük harflerle yazdıkları birine savaş zamanında bu kadar önemli bir iş verilmiş olması onların yüzünü kızartıyordu. Oysa bilmiş olsalardı...</p>

  <p>Şimdi Bika cebinden listeyi çıkardı. Kimin hangi kaleye ayrılmış olduğunu oradan okudu. Tabur komutanları kendi yanlarına ikişer kişi seçtiler. Bütün bu işler büyük bir ciddilik içinde yapılıyordu ve çocuklar o kadar heyecanlıydılar ki, hiçbiri bir tek sözcük söylemedi. Bütün işler bittikten sonra Bika buyruğunu verdi:</p>

  <p>- Herkes yerine gitsin! Manevra yapacağız.</p>

  <p>Bir anda hepsi dağıldı ve herkes yerine koştu. Bika arkalarından:</p>

  <p>- Yeni bir komut verilinceye kadar herkes beklesin! diye bağırdı.</p>

  <p>Şimdi Alan'ın tam ortasında Nemeçek'le, emir subayıyla kalmıştı. Zavallı emir subayı korkunç öksürüyordu.</p>

  <p>Bika yumuşak bir sesle ona:</p>

  <p>- Ernö, atkıyı gene sar boğazına. Sen çok kötü üşütmüşsün, dedi.</p>

  <p>Nemeçek, dostuna şükranla baktı ve sanki ağabeyi imiş gibi ona boyuneğdi. İşlemeli, büyük, kırmızı atkıyı yeniden boğazına sardı; o biçimde ki, ancak kulakları görünüyordu.</p>

  <p>Bu iş bitince Bika:</p>

  <p>- Şimdi seninle 2 sayılı kaleye bir buyruk göndereceğim. İyi dikkat et.. dedi.</p>

  <p>Ama o anda Nemeçek o zamana kadar hiç yapmadığı bir şeyi yaptı. Üstünün sözünü keserek:</p>

  <p>- Beni bağışla, daha önce sana bir şey söylemek istiyorum, dedi.</p>

  <p>Bika kaşlarını çattı:</p>

  <p>- Nedir?</p>

  <p>- Demin burada Macun Birliği üyeleri...</p>

  <p>Başkan sabırsızlanarak bağırdı:</p>

  <p>- Bırak canım şunları!.. Sen de bu budalalıkları ciddiye mi alıyorsun?..</p>

  <p>Nemeçek yanıt verdi:</p>

  <p>- Evet. Çünkü onlar da ciddiye alıyorlar. Biliyorum ki onlar aptaldır. Benim için nasıl düşünürlerse düşünsünler, aldırmam. Ama eğer sen... sen... sen de benden yüz çevirirsen, işte bunu istemiyorum.</p>

  <p>- Senden ne diye yüz çevirecekmişim?</p>

  <p>Büyük, kırmızı atkının saçakları arasından, ağlamak üzere olan bir ses yanıt verdi:</p>

  <p>- Çünkü onlar benim için ilan ettiler ki... hainmişim...</p>

  <p>- Hain mi? Sen mi?</p>

  <p>- Doğru söylüyorum. Ben...</p>

  <p>- Bak, bu işi gerçekten merak ettim.</p>

  <p>Nemeçek boğuk sesle, kesik kesik, o günün olayını: Tam Macun Birliği üyeleri gizlice ant içerken gitmek zorunda kalışını, onların bu aksiliği fırsat bilip "Gizli derneğe girmeye cesaret edemediği için kaçıyor" diye söylenmelerini ve ona hain, alçak demelerini olduğu gibi anlattı. Gerçekte bütün bunlar şunun için oluyordu ki; Başkanın, kendileriyle arkadaşlık etmeyip de basit bir eri, devletin bütün gizli işlerine karıştırmasını teğmenler ve yüzbaşılar artık çekemiyorlardı ve sonunda, kara deftere adını hep küçük harflerle yazmışlardı.</p>

  <p>Bika bütün bunları sonuna kadar sabırla dinledi. Sonra gene sustu. Çocukların arasında böylelerinin de bulunması onun canını sıkmıştı. Bika akıllı çocuktu, bununla birlikte, öteki insanların bize hiç benzemediklerini ve bizim bunu üzücü duygular pahasına öğrenmek zorunda kaldığımızı henüz bilmiyordu.</p>

  <p>Sonra, küçük sarışına sevgiyle bakarak:</p>

  <p>- Pekâlâ, Ernö; dedi. Şimdi sen işine bak, onlara kulak asma. Şimdi, savaştan önce bir şey söylemek istemiyorum. Hele bir kez şu savaşı atlatalım, bak onlara neler yapacağım. Haydi şimdi çabuk 1 ve 2 sayılı kalelere atını sür; buyruğu götür; Çocuklar 4 ve 5 sayılı kalelere tırmansınlar. Bu iş için ne kadar zaman gerektiğini görmek istiyorum.</p>

  <p>Er selam duruşuna geçti, sert bir selam verdi ve o anda, kendi onuruyla ilgili bir sorunun savaş yüzünden geri kalmasının ne acı olduğunu düşünmekle birlikte, gene bütün acılarını yendi ve bir asker tavrıyla:</p>

  <p>- Başüstüne, Başkanım! dedi.</p>

  <p>Hemen koşmaya başladı. Bastığı yerden toz kaldırıyordu. Çok geçmeden, üstlerindeki kalelerden sevimli çocuk başlarının yusyuvarlak açılmış gözlerle baktığı odun yığınları arasında gözden kayboldu. İnsanları iyi tanıyan cesur savaş muhabirlerinin, çarpışmadan önce askerlerde görüldüğünü yazdıkları heyecanın aynı, çocukların yüzlerinde okunuyordu.</p>

  <p>Bika, Alan'ın orta yerinde tek başına kalmıştı. Tangır tungur geçen arabaların gürültüsü, tahtaperdeyle çevrilmiş olan bu geniş düzlüğe kadar geliyordu; ama Bika, buna karşın, sanki büyük bir kentin kıyısında değil de, herhangi uzak ve yabancı bir ülkedeymiş ve bir gün sonra bir savaşın iki ulusun alın yazısını belli edeceği geniş bir ovada bulunuyormuş gibi bir duyguya kapılmıştı.</p>

  <p>Çocuklar küçük bir gürültü bile yapmıyorlardı; herkes sessizce yerinde duruyor ve verilecek komutu bekliyordu. Bika şimdi her şeyin kendi elinde olduğunu anlıyordu. Bu ufak toplumun varlığı, geleceği ona bağlıydı. Neşeli öğle sonu saatleri, arkadaşlarının burada her gün oynadıkları toplar, türlü türlü oyunlar ve eğlenceler ona bağlıydı. Ve şimdi Bika, bu kadar güzel bir işi üzerine aldığı için gurur duyuyordu. Kendi kendine:</p>

  <p>- Evet, sizi savunacağım; dedi.</p>

  <p>Sevgili Alan'a göz gezdirdi. Sonra odun yığınlarının bulunduğu yana baktı. Bunların arkasından bıçkı yapısının ince demir bacası merakla başını kaldırıyor; sanki o gün de öteki günlerden farksızmış gibi... sanki hiçbir şey, ama hiçbir şey tehlikede değilmiş gibi... o kadar şen ve o kadar kayıtsız, havaya kar gibi beyaz buhar bulutçukları püskürtüyordu...</p>

  <p>Evet, şimdi Bika da, büyük Napolyon'u düşünüyordu... Kafasıyla geleceği düşlemeye dalmıştı. Bu acaba nasıldı? O, yaşamda ne olacaktı? Acaba gerçek bir asker olacak mıydı? Ve bir gün, Alan gibi küçük bir toprak parçası için değil, adına "yurt" denen büyük ve güzel ülke için, uzak, gerçek bir savaş alanında, gerçek askerleri yönetecek miydi? Yoksa, her gün hastalıklara karşı büyük, ciddi ve gözüpek savaşlar veren bir doktor mu olacaktı?</p>

  <p>Bika bunları düşünürken erkenci bir ilkyaz akşamı sessizce yere iniyordu. Bika derin derin içini çekti ve kalelerdeki yiğitleri gözden geçirmek üzere odun yığınlarına doğru yürüdü.</p>

  <p>Başkomutanın kendilerine doğru geldiğini çocuklar yığınların üstünden gördüler. Kalelerde kıpırdanmalar başladı. Kum torbalarını sıra sıra dizdiler ve herkes selam duruşuna geçti.</p>

  <p>Ama, başkomutan yolun yarısında birden durarak geriye baktı. Bir şeye kulak kabartıyor gibiydi. Sonra döndü ve ivedi adımlarla, geriye, tahtaperdedeki küçük kapıya doğru gitti.</p>

  <p>Kapı vuruluyordu. Bika sürmeyi çekip kapıyı açtı ve heyecandan geriye doğru sendeledi.</p>

  <p>Karşısındaki, Gereyb'di. Şaşkın bir durumda:</p>

  <p>- Sen misin? dedi.</p>

  <p>Bika derhal yanıt veremedi. Gereyb ağır ağır içeri girdi; kapıyı kapadı. Bika onun ne istediğini hâlâ bilmiyordu. Ama şimdi Gereyb önceki kadar neşeli ve sakin değildi. Solgun ve hüzünlüydü. Eliyle sinirli sinirli yakasını düzeltti. Belliydi ki bir şey söylemek istiyor, fakat nasıl başlayacağını bilmiyordu. Ne Bika konuştu, ne de o. Böylece, karşı karşıya birkaç dakika sessiz durdular. Hiçbiri ne yapacağını bilmiyordu. Sonunda Greyb konuştu:</p>

  <p>- Seninle... görüşmeye geldim.</p>

  <p>Bunun arkasından Bika'nın sesi duyuldu. Doğal ve ciddi bir sesle yanıtladı:</p>

  <p>- Seninle konuşacak hiçbir şeyim yok benim. Şu kapıdan, girdiğin gibi çıkıp gidersen, akıllılık etmiş olursun.</p>

  <p>Çocuk bu öneriyi kabul etmedi. Dedi ki:</p>

  <p>- Bana bak, Bika; ben artık biliyorum ki senin her şeyden haberin var. Biliyorum ki, benim kırmızı gömleklilere geçtiğimi hepiniz biliyorsunuz. Ben şimdi buraya bir casus gibi değil, iyi bir dost gibi geldim.</p>

  <p>Bika, yavaşça:</p>

  <p>- Sen buraya iyi bir dost gibi gelmezsin, dedi.</p>

  <p>Gereyb başını öne eğdi. Kendisine kaba davranacaklarını, kendisini kovacaklarını düşünerek buna hazırlanmıştı. Fakat kendisiyle bu kadar sessiz bir üzüntüyle konuşacaklarını hiç beklemiyordu. Bu ona dayak yemekten daha çok dokunmuştu. Şimdi artık o da yavaş sesle ve hüzünlü bir edayla konuşuyordu:</p>

  <p>- Ben yanlışımı onarmak için geldim.</p>

  <p>- Bu olanaksızdır, dedi, Bika...</p>

  <p>- Fakat ben pişman oldum.. çok pişman oldum... Ve bayrağınızı oradan alıp getirdim. Hani, Âtş Feri buradan alıp götürmüştü de küçük Nemeçek çalmıştı... Sonra da Pastor'lar küçük Nemeçek'in elinden zorla almışlardı...</p>

  <p>Bunu söyleyerek, ceketinin altından küçük kırmızı-yeşil bayrağı çıkardı. Bika'nın gözleri parladı. Ufacık bayrak buruşmuş, örselenmişti. Onun için epey boğuşmalar olduğu belliydi. Ama küçük bayrak için asıl güzel olan da buydu. Savaş zorlukları içinde yıpranan gerçek bir bayrak gibi eskiydi.</p>

  <p>Bika dedi ki:</p>

  <p>- Bayrağı yakında kırmızı gömleklilerden kendimiz geri alacağız. Geri alamazsak zaten hepsi boş... O zaman nasıl olsa buradan gidip darmadağın olacağız... Artık bir araya gelemeyeceğiz... Bayrağı bu biçimde almak istemeyiz. Zaten sana da gereksinmemiz yok...</p>

  <p>Bunu söyledikten sonra, yürüyüp gitmek istiyormuş gibi bir tavır takındı. Sanki Gereyb'i orada kendi başına bırakmak istiyordu. Ama o, ceketinin eteğini tuttu ve soluk alamayan bir insanın sesiyle:</p>

  <p>- Yanoş, dedi. İtiraf ederim ki size karşı çok büyük bir suç işledim. Ben yanlışımı düzeltmek istiyorum. Beni bağışlayın.</p>

  <p>- Ooo, ben seni çoktan bağışladım dedi, Bika.</p>

  <p>- Gene aranıza alacak mısınız?</p>

  <p>- Bu olamaz.</p>

  <p>- Asla mı?</p>

  <p>- Asla.</p>

  <p>Gereyb, mendilini çıkarıp gözlerine götürdü. Bika üzgün bir edayla:</p>

  <p>- Ağlama, Gereyb; dedi. Burada, karşımda ağlamanı istemem. Haydi güzel güzel eve git de bizi rahat bırak. Şimdi elbet yanımıza gelirsin; çünkü kırmızı gömleklilerin yanında da ipliğin pazara çıktı.</p>

  <p>Gereyb mendilini cebine koydu ve erkekçe bir davranışta bulunmak istedi.</p>

  <p>- Pekâlâ, giderim. Siz beni bir daha görmeyeceksiniz. Ama ant içerim ki buraya, kırmızı gömlekliler benden yüz çevirdiler diye gelmiş değilim. Bunun başka nedeni var.</p>

  <p>- Ne gibi?..</p>

  <p>- Bunu söylemem. Belki de biliyorsun. Yazıklar olsun bana, eğer sen bunu biliyorsan...</p>

  <p>Başkan gözlerini açtı:</p>

  <p>- Bir şey anlamıyorum.</p>

  <p>Gereyb:</p>

  <p>- Şimdi anlatmam.. diye kekeledi ve küçük kapıya doğru yürüdü. Orada durarak bir kez daha geriye döndü ve:</p>

  <p>- Beni gene alın diye rica etsem, boşuna mı? diye sordu.</p>

  <p>- Boşuna...</p>

  <p>- Öyleyse.. ben de rica etmiyorum.</p>

  <p>Hızla dışarıya çıkıp kapıyı kapadı. Bika bir an kararsızlık geçirdi. Yaşamında ilk defa olarak, birisine karşı acımasız davranıyordu. Arkasından gitmek ve:</p>

  <p>- Gereyb, geriye gel! Ama bundan sonra dürüst olacaksın! diye bağırmak için kımıldamıştı bile... Fakat bu anda birdenbire aklına bir sahne geldi: O gülüş... Gereyb'in, birkaç gün önce, Pâl Sokağı'nda önlerinden koşarak geçerkenki gülüşü... Onlarla alay edişi... Nemeçek'le ikisinin, Gereyb önlerinden sıçrayıp gittikten sonra, kulaklarında o alaycı ve hain gülüşle, yaya kaldırımının kıyısında üzgün ve boynu bükük kalışları...</p>

  <p>Kendi kendine:</p>

  <p>- Hayır, onu geri çağırmayacağım. Kötü bir çocuk o!.. diye söylendi.</p>

  <p>Odun yığınlarının yanına gitmek üzere geriye dönmüştü; ama şaşkınlığından, durmak zorunda kaldı. Bütün çocuklar odun yığınlarının üstünden bu sahneye bakıyorlardı. Kalelere ayrılmamış olanlar da oradaydılar. Bütün bu küçük ordu, düzgün odun küpleri üzerinde sessiz bir sıra halinde dizilmişlerdi. Hiçbiri bir sözcük söylemiyor; herkes, acaba Bika ile Gereyb arasında ne olacak diye, soluklarını tutarak bekliyordu. Gereyb gittiği ve Bika odun yığınlarına doğru yürüdüğü vakit, tutulan heyecanları boşandı ve bütün ordu ansızın, birdenbire, bir tek insan gibi:</p>

  <p>- Yaşa!.. diye bağırmaya başladı. Odun yığınlarının üstünden birçok taze çocuk sesi yankılanıyor ve şapkalar havada uçuşuyordu.</p>

  <p>- Yaşasın Başkan!..</p>

  <p>Korkunç bir ıslık baştan başa havayı parçaladı. Öyle güçlü bir ıslık ki, lokomotif bile, bütün gücünü toplasa belki böylesini çıkaramazdı. Bu, keskin bir zafer ıslığıydı, Bunu çalan kuşkusuz Çonakoş'tu. Mutlu bir insan görünüşüyle çevresine baktı ve şeytan şeytan gülerek:</p>

  <p>- Bu kadar keyifli bir ıslık ömrümde çalmadım, dedi.</p>

  <p>Bika, Alan'ın ortasında duruyordu; heyecanlı ve mutlu bir durumda, ordusunu karşıdan selamladı. Şimdi gene büyük Napolyon'u düşünüyordu. Onu da, emektar korumanları bu kadar çok severdi...</p>

  <p>Sahneyi herkes görmüştü ve şimdi artık kimse için Gereyb işinin bilinmeyen yanı kalmamıştı. İki çocuğun kapıda ne konuştukları oradan duyulmamıştı. Ama, davranışlarını görmüşler ve bunlardan her şeyi anlamışlardı. Bika'nın onu geri çeviren hareketini görmüşlerdi. Ona elini vermediğini görmüşlerdi. Gereyb'i ağlarken ve giderken görmüşlerdi. Kapıda geri dönüp Bika'yla yine konuştuğu zaman hepsi birden adeta irkilmişlerdi. Leski:</p>

  <p>- Eyvah.. Ya şimdi onu kabul ederse?.. diye fısıldamıştı.</p>

  <p>Ama Gereyb'in yürüyüp gittiğini ve Bika'nın "olmaz" der gibi başını salladığını gördükleri zaman heyecanlarını tutamamışlar ve Başkan onlara doğru dönünce "Yaşa!" sesleriyle havayı çınlatmışlardı. Başkanlarının çocuk değil de ciddi bir erkek olması onların hoşuna gitmişti. Onu kucaklamak ve öpmek istiyorlardı. Ama, savaş zamanıydı; bağırmaktan başka bir şey yapılamazdı. Onlar da, ciğerlerini şişirerek ve gırtlaklarının bütün gücüyle bunu yaptılar.</p>

  <p>Çonakoş, böbürlenerek:</p>

  <p>- Yaman delikanlısın be kardeşim! dedi. Sonra da korkarak hemen düzeltti:</p>

  <p>- "Kardeşim" değil.. bağışla.. "Başkanım."</p>

  <p>Bundan sonra manevra başladı. Sert komutlar işitiliyor; birlikler odun yığınları arasında koşuşuyorlar; kalelere saldırıyorlar ve sağa, sola kum bombaları yağıyordu. Her şey çok iyi gidiyordu.</p>

  <p>Herkes kendine düşen görevi iyi biliyordu. Ve bu, onların sevincini ve heyecanını artırmıştı. Her yandan sesler geliyordu:</p>

  <p>- Yeneceğiz!..</p>

  <p>- Onları sopayla dışarı atacağız!</p>

  <p>- Âtş Feri'nin kendisini yakalayacağız.</p>

  <p>Yalnızca Bika ciddi duruyordu. Onlara dedi ki:</p>

  <p>- Başarı sizi sarhoş etmesin. Neşenizi savaştan sonraya saklayın. Şimdi, isteyen evine gidebilir. Bir kez daha söylüyorum: Yarın vaktinde kim burada bulunmazsa kalleştir.</p>

  <p>Manevra sona ermişti. Fakat hiçbirinin canı eve gitmek istemiyordu. Küme küme ayrılıp Gereyb işini konuştular.</p>

  <p>Barabaş yaygaracı bir sesle bağırıyordu:</p>

  <p>- Macun Birliği! Macun Birliği!</p>

  <p>Çocuklar sordular:</p>

  <p>- Ne istiyorsun?</p>

  <p>- Genel kurul.</p>

  <p>Önceden söz vermiş olduğu genel kurul Kolnai'nin aklına gelmişti. Bu toplanmada, Birliğin macununu kuruttuğu suçlamasından kendini temize çıkarması gerekiyordu. Somurtarak razı oldu:</p>

  <p>- Pekâlâ, toplantı yapacağız. Sayın üyelerden rica ediyorum, şu yana gidelim.</p>

  <p>Sayın üyeler, şeytan Barabaş önde olmak üzere, odun yığınları arasından geçerek ileriye, tahtaperdenin yanına gittiler. Genel kurulu orada yapacaklardı.</p>

  <p>Barabaş:</p>

  <p>- Susalım! Susalım!.. diye bağırdı. Kolnai çok ciddi bir sesle:</p>

  <p>- Oturumu açıyorum. Söz Bay Barabaş'ındır, dedi.</p>

  <p>Barabaş, bir tehlike sezmiş gibi, gırtlağını kazıdı:</p>

  <p>- Ihhım, ıhhım! Sayın üyeler! Bay Başkana talih yardım etti. Kendisini yerinden düşürecek olan bu toplantı, savaş manevrası dolayısıyla, neredeyse büsbütün kalacaktı.</p>

  <p>Muhalif parti:</p>

  <p>- Ohhooo, ohhooo! diye bağırıyordu.</p>

  <p>Konuşmacı sesini yükselterek sürdürdü:</p>

  <p>- Ohhooo.. diye boşuna bağırıyorlar. Ben ne söylediğimi biliyorum. Bay Başkan manevra nedeniyle işi biraz savsakladı. Ama artık daha fazla geciktiremez. Çünkü şimdi...</p>

  <p>Birden sustu. Tahtaperdenin küçük kapısı sert sert vuruluyordu. Ve o aralık, çocuklar kapının her çalınışında çok kötü korkuyorlardı. Bilinmezdi, belki de düşman gelmiş olabilirdi.</p>

  <p>Konuşmacı:</p>

  <p>- Kapıyı çalan kim? diye sordu ve hepsi dikkatlerini oraya verdiler.</p>

  <p>Sert ve sabırsızca vuruşlar yine duyuldu. Kolnai titrek bir sesle:</p>

  <p>- Kapıyı çalıyorlar! dedi ve tahtaların arasındaki yarıktan dışarıya baktı. Sonra, şaşırmış yüzünü çocuklara çevirdi:</p>

  <p>- Kapıda bir adam var.</p>

  <p>- Bir adam mı?</p>

  <p>- Evet, sakallı bir adam.</p>

  <p>- Öyleyse aç kapıyı.</p>

  <p>Kapıyı açtı. Gerçekten, büyük siyah yakalı paltosu olan, iyi giyinmiş bir adam içeri girdi. Kara, yuvarlak bir sakalı vardı ve gözlüklüydü. Eşikte durarak içeriye bağırdı:</p>

  <p>- Pâl Sokağı'nın çocukları siz misiniz?</p>

  <p>Bütün Macun Birliği hep birlikte yanıtladı:</p>

  <p>- Evet.</p>

  <p>Bunun üzerine paltolu adam içeri girdi ve ansızın bakışlarını yumuşatarak çocuklara baktı. Küçük kapıyı kaparken:</p>

  <p>- Ben Gereyb'in babasıyım, dedi.</p>

  <p>Bunun üzerine bir sessizlik çöktü. Gereyb'in babası oraya kadar geldiğine göre, iş artık ciddi bir biçim almıştı. Leski, Rihter'i dürttü.</p>

  <p>- Koş, Bika'yı buraya çağır!</p>

  <p>Rihter bıçkı makinesinin bulunduğu yana doğru koştu. Bu sırada Bika orada, çocuklara, Gereyb'in neler yaptığını anlatıyordu.</p>

  <p>Top sakallı adam Macun Birliğine döndü:</p>

  <p>- Oğlumu buradan ne diye kovdunuz?</p>

  <p>Kolnai öne çıktı:</p>

  <p>- Çünkü bizi kırmızı gömleklilere sattı.</p>

  <p>- Kim bu kırmızı gömlekliler?</p>

  <p>- Bu, başka bir çocuk topluluğu. Onlar Bitki Bahçesi'nde oynarlar... Ama şimdi burasını bizim elimizden almak istiyorlar; çünkü top oynayacak yerleri yok. Bizim düşmanımız onlar.</p>

  <p>Sakallı adam alnını kırıştırdı:</p>

  <p>- Oğlum demin ağlayarak eve geldi. Ne derdi olduğunu anlamak için onu çok sıkıştırdım; bir türlü söylemek istemedi. Sonunda zorlayınca, kendisini casuslukla suçladığınızı itiraf etti. Bunun üzerine ona dedim ki: "Şimdi ben şapkamı giyip o çocukların yanına gidiyorum. Onlarla konuşacağım; bunun doğru olup olmadığını soracağım. Doğru değilse, senden af dilemeleri için direteceğim. Eğer doğruysa, o zaman başına geleceği düşün. Senin baban bütün ömrünce namuslu bir insan olarak yaşadı; oğlunun, arkadaşlarına karşı casusluk etmesine katlanamaz." Ona böyle dedim. İşte, şimdi buradayım ve size soruyorum. Namuslu ve doğru insanlar gibi yanıt verin: Oğlum casusluk yaptı mı, yapmadı mı? Ha?..</p>

  <p>Bunu, derin bir sessizlik izledi.</p>

  <p>Gereyb'in babası yine sordu:</p>

  <p>- Ha?.. Korkmayın benden. Doğrusunu söyleyin. Oğlumu haksız yere mi incittiniz; yoksa, bu cezaya layık mı o? Bunu bilmeliyim...</p>

  <p>Kimse yanıt vermedi. Kimse, küçük bir liseli olan çocuğunun ahlakı için bu kadar büyük bir titizlik gösteren ve iyi bir insana benzeyen bu paltolu adamı öfkelendirmek istemiyordu.</p>

  <p>O Kolnai'ye döndü.</p>

  <p>- Sizi sattığını sen söyledin. Şimdi senin bunu kanıtlaman gerek. Ne vakit sattı? Nasıl sattı?</p>

  <p>Kolnai kekeledi:</p>

  <p>- Ben.. ben.. ben yalnızca işittim...</p>

  <p>- Bundan bir şey çıkmaz. Bu işin doğrusunu bilen kim? Kim gördü? Kim biliyor?</p>

  <p>Bu anda, kalelerin önünde Bika ile Nemeçek göründü. Onları Rihter getiriyordu. Kolnai geniş bir soluk aldı:</p>

  <p>- Efendim, işte geliyor... Şu küçük sarışın... Nemeçek... O görmüş, o biliyor.</p>

  <p>Üç çocuk yanlarına gelinceye kadar kekelediler. Fakat Nemeçek kapıya doğru gidiyordu. Kolnai o yana bağırdı:</p>

  <p>- Bika! Hele buraya gelin!</p>

  <p>Bika yanıt verdi:</p>

  <p>- Şimdi olmaz, lütfen biraz bekleyin. Nemeçek'e çok kötü öksürük nöbeti geldi... Önce onu eve götürmeliyim...</p>

  <p>Paltolu adam Nemeçek adını duyunca ona bağırdı:</p>

  <p>- Nemeçek sen misin?</p>

  <p>Küçük sarışın yavaşça:</p>

  <p>- Evet, dedi ve siyah paltolu adamın yanına geldi. Adam ona sert sert dedi ki:</p>

  <p>- Ben Gereyb'in babasıyım. Oğlum casus mu, değil mi, bunu öğrenmek için geldim buraya. Sen görmüşsün, sen biliyormuşsun; arkadaşların böyle diyor. Namusun üzerine yanıt ver: doğru mu, değil mi?</p>

  <p>Nemeçek'in yüzü hummadan yanıyordu. Şimdi gerçekten çok hastaydı. Şakakları atıyordu; elleri ateş gibiydi. Ve çevresinde bütün dünya öyle tuhaftı ki... Kendisiyle o kadar sert konuşan, Profesör Rats'ın kötü öğrencilerle konuştuğu gibi konuşan bu sakallı, gözlüklü amca.. gözlerini açmış, ona bakan bu bir alay çocuk.. savaş... Birçok heyecan, hepsi... Ve bu ciddi soru... Bunun arkasında da şu: Gereyb çocuk, gerçekten casussa, işte o zaman kıyamet kopacak...</p>

  <p>Siyah paltolu adam sabırsızlanıyordu:</p>

  <p>- Yanıt ver! Konuşun artık! Yanıt ver! Oğlum casus mu?</p>

  <p>Küçük sarışın, ateşten kızaran yüzüyle, ateşten parlayan gözlerle, suçlu kendisiymiş de şimdi bir itirafta bulunuyormuş gibi, sakin ve cesaretle yanıt verdi:</p>

  <p>- Hayır efendim, casus değildir.</p>

  <p>Baba gururla ötekilere döndü:</p>

  <p>- Demek yalan söylediniz?..</p>

  <p>Macun Birliği üyeleri korkudan sanki taş kesilmişlerdi. Küçük bir kıpırtı bile yoktu. Kara sakallı adam, alay ederek:</p>

  <p>- Hahha! Demek yalan söylediniz! Ben derhal anlamıştım: Benim oğlum namuslu çocuktur! dedi.</p>

  <p>Nemeçek ayakta ancak durabiliyordu. Boynunu bükerek sordu:</p>

  <p>- Gidebilir miyim?</p>

  <p>Sakallı adam ona bakıp güldü.</p>

  <p>- Gidebilirsin, küçük bilgin!</p>

  <p>Nemeçek, sendeleye sendeleye, Bika ile sokağa çıktı. Şimdi artık, her şey gözlerinin önünden silinmişti. Şimdi artık hiçbir şey görmüyordu. Siyah adam, sokak, birçok odun yığını karmakarışık bir biçimde önünde dans ediyor; kulağına acayip sözler geliyordu. Bir ses: "Çocuklar, kalelere!" diye çınladı. Bunn arkasından başka bir ses: "Çocuğum casus mu?" dedi. Siyah adam alay ederek güldü ve gülerken ağzı okulun kapısı kadar büyüdü... Ve bu kapıdan Profesör Rats çıktı...</p>

  <p>Nemeçek şapkasını indirdi. Bika sordu:</p>

  <p>- Kime selam veriyorsun? Bütün sokakta canlı bir sinek bile yok.</p>

  <p>Küçük sarışın yavaşça:</p>

  <p>- Profesör Rats'a selam veriyorum, dedi.</p>

  <p>Bika ağlamaya başlamıştı. Yavaş yavaş karanlığa gömülen sokakta küçük dostunu çekerek adeta sürükleyerek eve götürüyordu.</p>

  <p>Alan'da Kolnai ileri çıkıp siyah adama:</p>

  <p>- Efendim, bu Nemeçek yalancının biridir. Biz onu "hain" diye ilan ettik ve Birlikten attık, dedi.</p>

  <p>Baba keyifliydi. Onayladı:</p>

  <p>- Belli zaten. Yüzünden okunuyor. Kötü yürekli çocuk.</p>

  <p>Mutlu bir durumda, eve, çocuğunu bağışlamaya gitti. Üllö Caddesi'nin köşesine vardığı zaman, Bika'nın, Nemeçek'le, Klinika'nın önünden, sendeleye sendeleye yolun öbür yanına geçtiğini gördü. Ama o zaman artık Nemeçek de ağlıyordu; pek hüzünlü ve pek acı bir biçimde, er yüreğinin en derin acılarıyla ağlıyordu. Ve bu sıtmalı ağlayış sırasında, birdenbire, yalnızca şunu kekeledi:</p>

  <p>- Adımı küçük harfle yazdılar... Benim zavallı, lekesiz adımı küçük harfle yazdılar...</p>
</body>
</html>
