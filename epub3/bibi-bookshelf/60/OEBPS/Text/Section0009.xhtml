<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 style="text-align: center;"><a id="a9">IX</a><br /></h1>

  <p>Macun Toplayanlar Birliği'nin büyük defterinden birkaç sayfa:</p>

  <p>KARAR</p>

  <p>"Bugünkü genel kurulda aşağıdaki kararları verdik ve bunları derhal Birliğin büyük defterine kaydediyoruz.</p>

  <p>1.</p>

  <p>Büyük defterin 17'nci sayfasında küçük harflerle "nemeçek ernö" diye bir kayıt var. Bu kaydın geçerliliği derhal kaldırılmıştır. Çünkü bu kayıt yanlışlıkla yapılmıştır. Genel kurul derhal bildirir ki, Birlik, adı geçen üyeyi nedensiz olarak incitmiştir ve o, buna, onurlu bir insan gibi katlanmıştır; tarihi bir olay olan savaşa, tam anlamıyla bir kahraman gibi katılmıştır; bu nedenle Birlik bildirir ki, eski kayıt, Birliğin bir yanlışıdır ve yazman, üyenin adını buraya derhal baştan başa büyük harflerle yazacaktır.</p>

  <p>2.</p>

  <p>Derhal, baştan başa büyük harflerle kaydediyorum:</p>

  <p>NEMEÇEK ERNÖ</p>

  <p>Yazman</p>

  <p>Leski</p>

  <p>3.</p>

  <p>Macun Toplayanlar Birliği genel kurulu, generalimiz Bika Yânoş'a, dünkü çarpışmayı tarih kitabındaki başkomutanlar gibi yönettiği için teşekkür etmeye oybirliğiyle karar vermiştir. Ve saygımızın kanıtı olarak şunu da karar altına aldık ki, Macun Toplayanlar Birliği'nin her üyesi, eve gider gitmez, tarih kitabının 168'inci sayfasının yukarıdan 4'üncü satırındaki "Hunyadi Yânoş" adının yanına mürekkeple, "ve Bika Yânoş" diye yazmak zorundadır. Bu kararı, Başkomutan buna layık olduğu için verdik. Çünkü eğer o, işini o kadar iyi yapmasaydı, kırmızı gömlekliler bizi tepelerlerdi. Aynı biçimde, herkes "Mohaç Bozgunu" başlıklı konudaki "Başpiskopos Tomori" adının üstüne -kendisi de onun gibi tepelendiği için- kurşun kalemle "ve Âtş Ferens" diye yazmak zorundadır.</p>

  <p>4.</p>

  <p>General Bika Yânoş, Birliğin servetini (üç kuruşu), razı olmadığımız halde, zorla almıştı. Çünkü, savaş gereksinimleri için, herkesin nesi varsa vermesi gerekliydi. Oysa bununla, yalnızca, 14 kuruşa bir boru satın almışlardı; oysa Rözer pazarından 6 kuruşa, 5 kuruşa bir boru alınabilirdi. Böyleyken yine, daha güçlü ses çıkarıyormuş diye pahalısını aldılar. Oysa kırmızı gömleklilerin, kendi savaş borularını ele geçirmiştik. Şimdi iki tane borumuz var. Oysa şimdi bize bir tanesi bile gerekli değil. Ve eğer gerekliyse bir tanesi de yeter. Onun için, Birliğin, servetini (üç kuruşu) geri istemesine; Generalin boruyu bir yerde satmasının uygun olacağına; ne olursa olsun, -kendisinin de söz vermiş olduğu- bu paraya bizim gereksinmemiz olduğuna karar verdik.</p>

  <p>5.</p>

  <p>Birliğin başkanı Kolnai Pâl derhal üyelerin eleştirisine uğrayacak; çünkü Birlik macununun kurumasına neden oldu. Görüşmeleri kayıt defterine geçirmek gerektiğinden, görüşmeleri kayıt defterine geçiriyorum:</p>

  <p>Başkan: Ben macunu şunun için çiğnemedim; çünkü savaşla uğraşıyordum.</p>

  <p>Üye Barabaş: Bu bir özür değildir.</p>

  <p>Başkan: Barabaş her zaman alay eder; onun bozduğunu hep ben düzeltirim. Ben macunu seve seve çiğnerim; çünkü namus ve onurun ne olduğunu bilirim ve anayasaya göre, macun çiğnemek için başkan seçildim. Ama benimle alay etmelerine izin veremem...</p>

  <p>Üye Barabaş: Ben kimseyle alay etmiyorum.</p>

  <p>Başkan: Ediyorsun.</p>

  <p>Üye Barabaş: Hayır.</p>

  <p>Başkan: Evet.</p>

  <p>Üye Barabaş: Hayır.</p>

  <p>Başkan: Pekâlâ, senin üstünde kalsın.</p>

  <p>Üye Rihter: Sayın üyeler, önerim var: Büyük deftere Başkan için bir "azar" yazalım; çünkü görevini yapmamıştır.</p>

  <p>Üyeler: Uygun, uygun...</p>

  <p>Başkan: Ben, Birliğin bu seferlik beni bağışlamasını dilerim. Düşünün ki, dün bir yabanıl aslan gibi dövüştüm ve emir subayı bendim ve en büyük tehlike içinde sipere koştum ve düşman beni yere yatırıp ezdi ve ülkemiz için acılara katlandım. Öyleyse şimdi, macunu çiğnemedim diye, niçin ayrıca acı çekeyim?</p>

  <p>Üye Barabaş: Bu başkadır.</p>

  <p>Başkan: Başka değildir.</p>

  <p>Üye Barabaş: Başkadır.</p>

  <p>Başkan: Değildir.</p>

  <p>Üye Barabaş: Başkadır.</p>

  <p>Başkan: Pekâlâ, senin üstünde kalsın.</p>

  <p>Üye Rihter: Efendim, kabulünü öneriyorum.</p>

  <p>Birlik: Kabul ediyoruz, kabul ediyoruz.</p>

  <p>Soldan bir ses: Kabul etmiyoruz.</p>

  <p>Başkan: Oya koyalım.</p>

  <p>Üye Barabaş: Rica ederim, açık oyla olsun.</p>

  <p>Oylar toplandı.</p>

  <p>Başkan: Birlik üç fazla oyla, Başkan Kolnai Pâl'in suçlu olduğunu kabul ediyor. Bu rezalettir.</p>

  <p>Üye Barabaş: Başkanın oy çokluğuna karşı kabalık etmeye hakkı yoktur.</p>

  <p>Başkan: Vardır.</p>

  <p>Üye Barabaş: Yoktur.</p>

  <p>Başkan: Vardır.</p>

  <p>Üye Barabaş: Yoktur.</p>

  <p>Başkan: Pekâlâ, senin üstünde kalsın!</p>

  <p>Gündemde başka madde olmadığı için, başkan oturumu kapar.</p>

  <p>İmzalar: Leski (Yazman)</p>

  <p>Kolnai (Başkan)</p>

  <p>Gene de diretiyorum ki, bu rezalettir."</p>
</body>
</html>
