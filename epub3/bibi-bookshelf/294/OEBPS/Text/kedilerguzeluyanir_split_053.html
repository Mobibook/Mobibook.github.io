<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kedilerguzeluyanir</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_44">Belki de Bu Son</h1>

  <p class="normal">"Artık yazmalısın," diyor. Tam o sırada çaylarımızı getiren garsona bakıyorum. Birden o çayları üstümüze boca etmeye karar verse, canhıraş bir çığlıkla hayata duyduğu öfkeyi bizden çıkarsa, diye düşünüyorum.</p>

  <p class="normal">"Açık çay kimindi?" diyor garson kibarca. Başımı sallıyorum.</p>

  <p class="normal">Garson uzaklaşırken çay tabağını kenarından tutup önüne çekiyor. Döküyor biraz. Aldırmıyor. Tatlandırıcı atıyor. Küçücük beyaz bir kar tanesi gibi yayılıyor tatlandırıcı, ince belli bardağın dibinde. Karıştırmaya başlıyor.</p>

  <p class="normal">Kaşığın bardaktaki her dönüşünde başka bir şarkı geliyor aklıma. Notalar ordusunun ayakları altında eziliyor beynim. Şarkılar postal giymeyi sevmiyor.</p>

  <p class="normal">Sessizliğin suçunu üstleniyorum. Bir şey söylemem lazım: "Ne diyordun?"</p>

  <p class="normal">"Artık yazmalısın," diyebilmek için çay bardağını bir saniyeliğine uzaklaştırıyor ağzından. Kaşlarımı kaldırıyorum. Garson arkamızdaki masaya akıl çelici bir pasta dilimi götürüyor. Göz göze gelmeye çalışıyorum, olmuyor.</p>

  <p class="normal">İçimde uzun bir cümle var, oturup yazsam sayfalar dolduracak bir cümle. Uzun zamandır zihnimin, adresini sadece benim bildiğim bir sokağında oturan, komşularıyla didişmekten, mahallenin belalısı olmaktan hoşlanan bir cümle. Eşyasız evinde bir aşağı bir yukarı yürüyor, arada pencereden dışarı bakıyor, önünü görebilmek için elinin tersiyle dağıtıyor sigarasının dumanını, sokağın başında konserve kutusu tekmeleyerek çift kale maç yapan, attığı gole kendi dilinde sevinemeyen çocukları izliyor.</p>

  <p class="normal">İçimde ölü bir yazar var, yazdığı kitapların bir satırını bile okumayan, artık istese de okuyamayacak olan, sağ elinin işaretparmağı sigara sarısından mürekkep moruna dönmüş, tırnakları hâlâ uzayan, apışarası terli, cümleleri kederli bir yazar. Arada bir, gündüz düşlerime geliyor, ne yazdığımı soruyor, anlattıklarımı dinlemeden gidiyor.</p>

  <p class="normal">"Nasıl bir şey yazacaksın?" diyor. Sağ omzumun üstünden arka masaya bakıyorum, beyaz gömleğinin kollarını kıvırmış bir adam, pastanın yarısını yemiş bile.</p>

  <p class="normal">"Bilmem," diyorum ketum bir ses tonuyla. Bunu nasıl başardığımı ben de bilmiyorum. Çayımdan bir yudum alıyorum, ince bir höpürtü duyuluyor. Zihnimdeki mahallede bir çocuk diğerine sert giriyor, yedi kusurlu hareketten biri, yedi yüzyıl sürecek bir kavganın ateşini yakıyor. Dişlerim kenetleniyor.</p>

  <p class="normal">Bu kadar gevezeyken hayat, uykusuz gecelerimin zor bulunur rüyalarına sinen fısıltılardan fazlasını istemiyorum. Ruhum kalemini çoktan kırdı.</p>

  <p class="normal">Garsonu çağırmak için elimi kaldırdığım anda, pasta yiyerek intihar etmeye karar veriyorum.</p>
</body>
</html>
