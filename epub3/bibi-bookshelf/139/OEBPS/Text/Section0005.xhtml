<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h1>1. Ultimatom</h1>

  <p><b><i>Bella,</i></b></p>

  <p><b><i><br/></i></b></p>

  <p><b><i>Neden sanki ikinci sınıftaymışız gibi, Charlie vasıtasıyla Billy'ye notlar yolladığını anlamıyorum. Eğer seninle konuşmak isteseydim</i></b></p>

  <p><b><i>Sen tercihini yaptın, değil mi? İkisine de aynı anda sahip olamazsın,</i></b></p>

  <p><b><i>"Can düşmanı" lafının hangi kısmını anlamakta güçlük çekiyorsun</i></b></p>

  <p><b><i>Bak, pisliğin teki olduğumu biliyorum ama bunun başka bir yolu yok</i></b></p>

  <p><b><i>Arkadaş olmamızın imkanı yok çünkü sen gamamın bir avuç</i></b></p>

  <p><b><i>Seni düşünmek her şeyi daha da zor hale getiriyor, bu yüzden bir daha yazma</i></b></p>

  <p><b><i>Evet, ben de seni özledim. Hem de çok. Bu hiçbir şeyi değiştirmez. Üzgünüm.</i></b></p>

  <p><b><i><br/></i></b></p>

  <p><b><i>Jacob</i></b></p>

  <p><br/></p>

  <p>Parmaklarımı kâğıdın üzerinde gezdirdim, neredeyse kâğıdı delercesine arkasında bıraktığı girintilere dokundum. Mektubu yazarkenki halini düşünmeye çalıştım. Kötü el yazısıyla bu öfke dolu mektubu nasıl yazdığını, yazdıkları ona yanlış geldikçe satırların üzerini tek tek çizdiğini hayal ettim. Belki de kalem kocaman ellerinde ikiye ayrılmıştı, hem bu mektuptaki mürekkep damlalarını da açıklıyordu. Siyah kaşlarının üzüntüyle bir araya geldiğini ve alnının kırıştığını hayal edebiliyordum. Eğer orada olsaydım, muhtemelen bu haline gülerdim. Kendini bu kadar sıkma Jacob, derdim ona. Söyle gitsin.</p>

  <p>Aslında, mektubu defalarca okuyup yazdığı bütün kelimeleri aklıma kazıdığımdan, gülmek yapacağım en son şeydi. Onun da dediği gibi, ikinci sınııf öğrencilerinin yapacağı türden bir şey yaparak Charlie vasıtasıyla Billy'ye oradan da nihayet ona ulaşan özür notuma verdiği bu cevap hiç de şaşırtıcı olmamıştı.</p>

  <p>Daha mektubu açmadan ne yazdığını tahmin etmiştim.</p>

  <p>Asıl şaşırtıcı olan şey, üzeri çizilmiş satırların beni bu kadar yaralamış olmasıydı. Daha da önemlisi, her birinin öfkeyle başlamasına rağmen derinlerinde büyük bir keder saklıyor olmalarıydı; Jacob'ın çektiği acı, beni kendi çektiğim acıdan daha çok yaralamıştı.</p>

  <p>Oturmuş bunları düşünürken, burnuma mutfaktan bir yanık kokusu geldi. Herhalde, benden başka kimse, evlerinde yemek pişirildiğinde benim kadar panik yapmazdı.</p>

  <p>Hemen buruşmuş kâğıdı arka cebime koydum ve zaman kaybetmeden alt kata koştum.</p>

  <p>Charlie'nin mikrodalga fırına koyduğu bir kavanoz makarna sosu mikrodalga fırının içerisine takılıp kalmıştı, kapağını açtım ve onu çıkardım.</p>

  <p>"Neyi yanlış yaptım?" diye sordu Charlie.</p>

  <p>"Once kapağını açıp çıkarmalıydın, baba. Metal şeyler mikrodalga için uygun değil." Hemen kapağını açtım, sosun bir kısmını kâseye boşalttım ve fırına koydum. Fırının <span style="text-indent: 1em;">zamanını ayarladıktan sonra, kavanozu tekrar buzdolabına koydum.</span></p>

  <p>Charlie dudağını bükmüş beni izliyordu. </p>

  <p>"Doğru düzgün bir makarna yiyebilecek miyim?"</p>

  <p>Kokunun kaynağını fark edince ocağın üzerindeki tavaya baktım. </p>

  <p>"Biraz karıştırmanın yardımı dokunur," dedim kibarca. Bir kaşık aldım ve sıcak su ekleyerek lapa haline gelmiş yığını sulandırmaya çalıştım. Charlie iç geçirdi.</p>

  <p>"Peki tüm bunlar ne için?" diye sordum. Kollarını göğsünde kavuşturmuş, yağmur damlalarının vurduğu arka pencereden hiddetle dışarıya bakıyordu. </p>

  <p>"Neden bahsettiğini bilmiyorum," diye söylendi.</p>

  <p>Şaşırmıştım. Charlie yemek mi yapıyordu? Bu haşin tavır da neyin nesiydi? Üstelik Edward bile burada değilken; bu tip davranışları genellikle sevgilime saklardı, "hoş karşılanmadığını" göstermek için elinden geleni ardına koymazdı. Fakat Charlie'nin bu çabası gereksizdi, Edward, Charlie belli etmese bile, hakkında ne düşündüğünü biliyordu.</p>

  <p>Sevgili kelimesi, tanıdık bir hissin ortaya çıkmasına neden oldu. Tek sorun doğru kelime olmamasıydı. Sonsuz bir bağlanışı ifade edecek başka bir deyişe ihtiyacım vardı... Fakat günlük konuşmalarda, kader ve alınyazısı gibi kelimeleri kullanmak kulağa eski moda geliyordu. </p>

  <p>Edward'in aklında ise, bu hissettiğim tuhaf duygunun da kaynağı olan başka bir kelime vardı. Bu kelimenin düşüncesi bile beni rahatsız ediyordu.</p>

  <p>Nişanlılık. Tüylerimi ürperten bu düşünceyi hemen aklımdan uzaklaştırdım.</p>

  <p>"Ben bir şey mi kaçırdım? Ne zamandan beri yemek yapıyorsun?" diye sordum Charlie'ye. Kaynayan sudaki makarnayı karıştırıyordum. "Ya da deniyorsun, demeliydim."</p>

  <p>Charlie umarsızca omuz silkti. </p>

  <p>"Kendi evimde yemek yapamayacağıma dair bir kural mı var?"</p>

  <p>"Biliyor olmalıydın," dedim gülümseyerek, bir yandan da ceketine iliştirdiği rozete bakıyordum.</p>

  <p>"Güzel espriydi." Sanki ben hatırlatmışım gibi, ceketini çıkardı ve diğer teçhizatlarıyla birlikte askıya astı. Silahı da askıda duruyordu, son birkaç haftadır yanına alma gereği duymamıştı. Washington'ın küçük bir kasabası olan Forks'ta, artık birdenbire ortadan kaybolmalar, orda burada görülen devler ve ormanda meydana çıkan gizemli kurtlar yoktu...</p>

  <p>Makarnayı sessizce karıştırırken Charlie'yi neyin bu kadar rahatsız ettiğini anlamaya çalışıyordum. Babam kelimelerle arası çok da iyi olan biri değildir, bu yüzden de, eğer benimle oturup yemek yemeyi planladıysa, aklında her zamankinden farklı bir şeyler olduğu kesindi.</p>

  <p>Sık sık saate bakıyordum, bunu son günlerde alışkanlık haline getirmiştim. Gitmeme yarım saat kalmıştı.</p>

  <p>Günün en zor kısmı öğleden sonralarıydı. En iyi arkadaşım Jacob Black (kurt adam) motosiklete bindiğimi ispiyonladığından beri, erkek arkadaşım Edward Cullen (vampir) ile vakit geçiremiyordum. Yaptığı bu hainlik yüzünden eve hapsedilmiş, babamın denetimi ve aksi bakışları altında yaşamaya mahkûm edilmiştim.</p>

  <p>Yine de, bu gerginlik, daha evvel hiçbir açıklama yapmadan üç gün ortadan kaybolmuş olmama verilen karşılığa kıyasla daha kolay bir süreçti.</p>

  <p>Elbette, Charlie bu konuda bir şey yapamayacağından Edward'i okulda görüyordum. Hem sonra, Edward neredeyse her geceyi benim odamda geçiriyordu ve Charlie bunun farkına bile varmıyordu. Edward'in sessizce ve kolayca pencereme tırmanabilme yeteneği, bizim için, en az Charlie'nin aklını okuyabilme yeteneği kadar kullanışlı oluyordu.</p>

  <p>Öğleden sonraları, Edward'dan en uzak kaldığım zamanlardı ve bu beni oldukça rahatsız ediyor, saatler adeta geçmek bilmiyordu. Fakat cezamla ilgili tek kelime etmiyordum. Bunun iki sebebi vardı; birincisi bunu hak etmiş olmam, ikin<span style="text-indent: 1em;">cisi de evden ayrılarak babama acı verme fikrine dayanamamamdı. Tamamen gitmek yerine Charlie için görünmez biri olmayı tercih ediyordum.</span></p>

  <p>Babam, elinde ıslanmış bir gazeteyle homurdanarak masaya oturdu ve birkaç saniye sonra gazetedeki bir haberi onaylamadığını belli eden bir yorumda bulundu.</p>

  <p>"Haberleri neden okuduğunu bilmiyorum, baba. Seni kızdırmaktan başka bir işe yaramıyorlar."</p>

  <p>Beni duymazlıktan geldi ve söylenmeye devam etti. </p>

  <p>"İşte insanların küçük kasabalarda yaşamasının sebebi bu! Gülünç."</p>

  <p>"Büyük şehirlerin ne suçu var?"</p>

  <p>"Seattle adeta cinayet başkenti olmak için yarışıyor. Son iki haftada çözülmemiş beş cinayet vakası oldu. Böyle bir şehirde yaşadığını hayal edebiliyor musun?"</p>

  <p>"Bence Phoenic, cinayet vakalarında daha üst sıralardadır baba. Orada bununla yaşamıştım." Ve bir cinayete kurban gitmeye, onun bu küçük güvenli kasabasına gelene kadar asla böylesine yaklaşmamıştım. Aslında hâlâ ölüm listesinde yer alıyordum... Kaşığı tutan elim birden titreyince içindeki sıvı da titreşti.</p>

  <p>Yemeği bekletmekten vazgeçtim ve servis etmeye karar verdim. Spagettiyi et çatalıyla ayırmak zorunda kaldım. Yemeği tabaklarımıza bölüştürürken, Charlie, mahcup bir ifadeyle beni izliyordu. Sonra, kendi makarnasını sosa buladı. Bense, kendi tabağımı, onun sergilediği coşkudan uzak bir şekilde, önüme koydum. Bir süre sessizce yemeklerimizi yedik. Charlie haberlere göz atmaya devam ederken ben de, evde eskimiş bir kopyasını bulduğum Uğultulu Tepeler'i, sabah kaldığım yerden okumaya devam ettim. Konuşmasını beklerken kendimi on dokuzuncu yüzyılın ingiltere'sinde kaybetmeyi denedim.</p>

  <p>Tam Heathcliff'in döndüğü kısma gelmiştim ki, Charlie boğazını temizledi ve gazetesini kenara fırlattı.</p>

  <p>"Haklıydın," dedi Charlie. "Bunu yapmamın bir nedeni <span style="text-indent: 1em;">vardı." Sosla kaplanmış çatalını bana doğru sallıyordu. "Seninle konuşmak istiyordum."</span></p>

  <p>Kitaptan gözümü ayırıp neredeyse parçalanacak olan kitabı masaya bıraktım. </p>

  <p>"Sadece sorabilirdin."</p>

  <p>Başını salladı, kaşları çatılmıştı. </p>

  <p>"Evet, bir dahaki sefere böyle yaparım. Yemek yapmanın seni yumuşatacağını düşünmüştüm."</p>

  <p>Güldüm. </p>

  <p>"İşe yaradı, yemek yapma yeteneğin beni yağ gibi eritti. Ne oldu, baba?"</p>

  <p>"Pekâlâ, bu Jacob ile ilgili."</p>

  <p>Yüzümün ifadesinin sertleştiğini hissettim. </p>

  <p>"Ne olmuş ona?" diye sordum soğuk bir ses tonuyla.</p>

  <p>"Sakin ol, Bells. Biliyorum, seni ispiyonladığı için hâlâ kızgınsın ama o doğru olanı yaptı. Sorumlu davrandı."</p>

  <p>"Sorumlu," diye tekrarladım alay edercesine ve gözlerimi devirdim. "Pekâlâ, ne olmuş Jacob'a?"</p>

  <p>Bu soru kayıtsızca zihnimde yankılanıyordu. Ne olmuş Jacob'a? Onun için ne yapabilirdim? Eski en iyi arkadaşım şimdi neyim olmuştu... Ne? Düşmanım mı? Korkmuştum.</p>

  <p>Charlie'nin yüzünde birden ihtiyatlı bir ifade belirdi. </p>

  <p>"Bana kızmak yok, oldu mu?"</p>

  <p>"Kızmak?"</p>

  <p>"Bu Edward'la da ilgili."</p>

  <p>Gözlerimi kısmış ona bakıyordum.</p>

  <p>Charlie'nin sesi huysuz bir şekilde çıkmıştı. </p>

  <p>"Onun eve girmesine izin veriyorum, değil mi?"</p>

  <p>"Evet veriyorsun," diye kabul ettim. "Belirli bir zaman için. Tabii ki, evden belirli bir zaman için çıkmama da izin veriyorsun." Konuşmaya şakayla devam ettim; okul dönemi boyunca mahkûm hayatı yaşayacağımı biliyordum. "Son zamanlarda oldukça iyiyim."</p>

  <p>"Pekâlâ, ben de bu yüzden bir şeyler yapmaya..." Ve Charlie beklemediğim bir şekilde gülümsedi, gözleri neredeyse görünmüyordu. Bir an, neredeyse yirmi yaş gençleşmişti.</p>

  <p>O gülümsemede, soluk da olsa bir ışık görünce yavaşça üzerine gittim. </p>

  <p>"Kafam karıştı baba. Biz Jacob'tan mı, Edward'dan mı yoksa cezalı olmamdan, mı bahsediyoruz?"</p>

  <p>Tekrar gülümsedi. </p>

  <p>"Üçünden de."</p>

  <p>"Öyleyse bu üçünün birbiriyle ne ilgisi var?" diye sordum merakla.</p>

  <p>"Pekâlâ," dedi ve iç geçirdi, sonra da, sanki teslim oluyormuşçasına ellerini havaya kaldırdı.</p>

  <p>"Sergilediğin iyi halden dolayı erken tahliye edilmeni düşünüyordum. Bir genç olarak, şaşırtıcı biçimde hiç sızlanmadın."</p>

  <p>Sesim heyecanımdan dolayı yüksek çıkmıştı. </p>

  <p>"Gerçekten mi? Özgür müyüm?"</p>

  <p>Bu da nereden çıkmıştı? En iyi ihtimalle taşınana kadar ev hapsinde kalacağımı düşünmüştüm ve Edward, Charlie'nin düşüncelerinde böyle bir şeye rastlamamıştı...</p>

  <p>Charlie bir parmağını havaya kaldırdı. </p>

  <p>"Şartlı olarak ama."</p>

  <p>Tüm hevesim bir anda yok oldu. </p>

  <p>"Harika," diye inledim.</p>

  <p>"Bella, bu bir istekten çok rica, tamam mı? Özgürsün. Fakat umarım bu özgürlüğü...akıllıca kullanırsın."</p>

  <p>"Bu da ne demek şimdi?"</p>

  <p>Tekrar iç geçirdi. </p>

  <p>"Tüm vaktini Edward ile geçirmekten büyük zevk alacağını biliyorum..."</p>

  <p>"Alice'le de vakit geçiriyorum," diye araya girdim. Edward'in kız kardeşinin ziyaret saatleri yoktu. İstediği gibi gelir ve giderdi. Onu görünce Charlie kolayca yola gelirdi.</p>

  <p>"Bu doğru," dedi Charlie. "Fakat senin Cullen ailesi dışında da arkadaşların var Bella, ya da vardı demeliydim."</p>

  <p>Uzun bir süre birbirimizin gözlerine baktık.</p>

  <p>"En son ne zaman Angela Webber ile konuştun?" dedi birdenbire.</p>

  <p>"Cuma öğle yemeğinde" diye cevap verdim hemen.</p>

  <p>Edward geri dönmeden önce okul ikiye bölünmüştü. Bu iki grubu iyiler ve kötüler diye ayırmaktan zevk alıyordum. Biz <span style="text-indent: 1em;">ve onlar olmuştuk. İyiler arasında Angela, onun erkek arkadaşı Ben Cheney ve Mike Newton vardı. Üçü de, Edward gittikten sonra yaptığım çılgınlıkları büyük bir cömertlikle affetmişlerdi. Lauren Mallory ise diğerlerinin tam merkezindeki kişiydi ve çevresinde de geri kalanlar vardı. Hatta, Forks'a geldiğim zaman arkadaş olduğum ilk kişi olan Jessica Stanley de bu anti-Bella grubunda yer alıyordu.</span></p>

  <p>Edward'ın okula geri dönmesiyle, bu iki grup arasındaki uçurum iyice belirgin hale gelmişti. Edward geri döndüğünde, Mike ile olan sıkı dostluğu devam etmişti. Angela da şaşmaz bir sadakate sahipti ve erkek arkadaşı Ben de onun gibi davranmıştı. İnsanların Cullen ailesine duyduğu derin tiksintiye rağmen Angela her öğle yemeğinde aşılmaz bir görev bilinciyle Alice'in yanına oturmuştu. Birkaç haftanın sonunda Angela daha rahat görünmeye başlamıştı. Bir Cullen'ın cazibesine kapılmamak oldukça zordu.</p>

  <p>"Ya okul dışında?" diye sordu Charlie, ilgimi yeniden konuya çekmek istiyordu.</p>

  <p>"Okul dışında hiç kimseyi görmüyorum, baba. Cezalıyım, hatırlıyorsun, değil mi? Hem Angela'nın bir erkek arkadaşı var. Her zaman onunla birlikte. Eğer özgür olsaydım," sesime kuşkulu bir ton ekleyip, "belki çift olarak takılabilirdik," <span style="text-indent: 1em;">dedim.</span></p>

  <p>"Tamam. Ama o zaman..." Bir an için tereddüt etti. "Sen ve Jack bir zamanlar beraber takılırdınız ama şimdi..."</p>

  <p>Sözünü kestim. </p>

  <p>"Nereye varmaya çalışıyorsun baba? Şartın nedir, yani tam olarak?"</p>

  <p>"Erkek arkadaşın için diğer tüm arkadaşlarını bir kenara atmaman gerektiğini düşünüyorum, Bella." Sesi oldukça sert çıkmıştı. "Bu doğru değil ve başka insanlarla vakit geçirerek hayatını daha iyi dengede tutabileceğini düşünüyorum. Geçen eylül ayında olanlar..."</p>

  <p>Ürkmüştüm.</p>

  <p>"Pekâlâ," dedi geri adım atarak. "Eğer Edward Cullen dışında da bir hayatın olsaydı, her şey daha farklı olabilirdi."</p>

  <p>"Kesinlikle aynı da olabilirdi," diye mırıldandım.</p>

  <p>"Belki öyle, belki de değil."</p>

  <p>"Varmaya çalıştığın nokta?" diye hatırlattım ona.</p>

  <p>"Bu yeni özgürlüğünü diğer arkadaşlarını görmek için de kullan. Ve dengeyi koru."</p>

  <p>Başımı yavaşça salladım. </p>

  <p>"Denge iyidir. Yani doldurmam gereken bir kotam mı olacak?"</p>

  <p>Somurttu ve hayır dercesine başını salladı. </p>

  <p>"Bunu daha karmaşık bir hale getirmek istemiyorum. Sadece arkadaşlarını unutma..."</p>

  <p>Bu zaten çözmeye çalıştığım bir açmazdı. Arkadaşlarımı, kendi güvenlikleri için, mezun olana kadar görmek istemiyordum.</p>

  <p>Yapılabilecek en doğru hareket neydi peki? Onlarla olabildiğince çok mu vakit geçirmek? Yoksa kademeli olarak onlardan uzaklaşmak mı? İkincisi canımı sıkmıştı.</p>

  <p>Ben bunları düşünmeye dalmışken Charlie ekledi,' "... özellikle de Jacob ile."</p>

  <p>Bu daha da büyük bir açmazdı. Doğru kelimeleri bulmam zaman aldı. </p>

  <p>"Jacob biraz...zor olabilir."</p>

  <p>"Bladder neredeyse aileden sayılır, Bella," dedi, sesi gene sert ve babacandı. "Ve Jacob da, senin için çok ama çok iyi bir arkadaştı."</p>

  <p>"Biliyorum."</p>

  <p>"Onu özlemiyor musun?" diye sordu Charlie öfkeli bir sesle.</p>

  <p>Boğazımda aniden bir şey düğümlendiğini hissettim. Cevap vermeden önce boğazımı iki kez temizlemek zorunda kaldım. </p>

  <p>"Evet, özledim," diye cevap verdim, yere bakıyordum. "Çok özledim."</p>

  <p>"Öyleyse neden bu kadar zor?"</p>

  <p>Bu özgürce anlatabileceğim bir şey değildi. Çevremizde var olan, gizli dünyadaki tüm o mitolojik yaratıkları ve canavarları bilmek, ben ve Charlie gibi normal insanlar için koyulmuş kurallara aykırıydı. <span style="text-indent: 1em;">Bu dünyayı tanıyordum ve içinde bulunduğum durum küçük bir beladan daha fazlasıydı. Charlie'yi de aynı soruna bulaştırmaya hiç niyetim yoktu.</span></p>

  <p>"Jacob ile... aramızda bir anlaşmazlık var," dedim yavaşça. "Yanı aramızdaki arkadaşlıkla ilgili bir şey. Görünüşe göre sadece arkadaş olmak Jake için yeterli değil." Söylediğim bahanenin detayları doğruydu ama önemsizdi, çünkü asıl neden, Jacob'in dahil olduğu kurt adamlar sürüsünün, katılmaya niyetli olduğum Edward'in vampir ailesinden ve haliyle benden nefret etmesiydi. Bu, öyle notlar yazarak çözebileceğimiz cinsten bir şey değildi, zaten telefonlarıma da çıkmıyordu. Benim planım, kurt adamla kişisel olarak ilgilenmekti ama bu da kesinlikle vampirlere uymamıştı.</p>

  <p>"Küçük, sağlıklı bir rekabet Edward için de iyi olmaz mı?" Charlie'nin sesi şimdi alaycı çıkıyordu.</p>

  <p>Ona kasvetli bir bakış attım. </p>

  <p>"Rekabet falan yok." </p>

  <p>"Ondan kaçınarak Jake'in hislerini incitiyorsun. Onun hiçbir şeyin olmaktansa arkadaşın olmayı tercih edeceğine eminim."</p>

  <p>Ah, şimdi de ondan kaçınıyordum, öyle mi? </p>

  <p>"Jake'in arkadaş olmak istemediğine son derece eminim." Bunu söyledikten sonra içimde sevimsiz bir his oluşmuştu. "Ayrıca, bu fikre de nereden kapıldın?"</p>

  <p>Charlie utanmış görünüyordu. </p>

  <p>"Bugün Billy'yle konuşurken ortaya çıkmış olabilir..."</p>

  <p>"Sen ve Billy, şimdi de yaşlı kadınlar gibi dedikodu mu yapıyorsunuz?" dedim ve çatalımı tabağımda buz gibi olmuş makarnama sapladım.</p>

  <p>"Billy, Jacob için endişeleniyor," diye cevap verdi Charlie. "Jake bugünlerde zor zamanlar geçiriyor... Keyifsizmiş." İrkilmiştim ama gözümü tabağımdan ayırmadım. "Sen Jake ile vakit geçirdikten sonra hep mutlu olurdun." Charlie derin bir soluk verdi.</p>

  <p>"Şimdi de mutluyum." Hırlar gibi dişlerimin arasında soludum. </p>

  <p>Söylediğim sözler ile söyleme biçimimdeki karşıtlık, Charlie'nin kahkaha atmasına sebep oldu, ben de ona katıldım.</p>

  <p>"Tamam, tamam," diye kabul ettim. "Denge."</p>

  <p>"Ve Jacob," diye ısrar etti.</p>

  <p>"Deneyeceğim."</p>

  <p>"Güzel. Dengeyi yakala Bella. Ve, ah doğru ya, bir mektubun vardı," dedi Charlie, incelikle, bir daha bu konuya dönmemek üzere yeni bir konuya geçmişti. "Orada, ocağın yanında."</p>

  <p>Hemen kalkıp almadım, zihnim hâlâ Jacob'ın adıyla meşguldü. Büyük ihtimalle önemsiz bir mektuptu; daha dün annemden bir paket almıştım ve başka kimseden bir şey beklemiyordum.</p>

  <p>Charlie, sandalyesini geriye itip ayağa kalktı, sonra da ayaklarına dokunmaya çalışarak gerindi. Tabağını lavaboya bırakmadan evvel musluğu açtı, sonra da bir an durup kalın zarfı bana doğru fırlattı. Zarf masanın üzerinde kaydı ve dirseğime çarpıp durdu.</p>

  <p>"Teşekkürler," diyebildim sadece, mektubu açmam için beni bu kadar zorlaması kafamı karıştırmıştı. Sonra mektubun geldiği adresi gördüm. Mektup, Alaska Southeast Üniversitesi'nden geliyordu. </p>

  <p>"Çok çabuk cevap geldi. Başvuru tarihini kaçırdığımı sanıyordum."</p>

  <p>Charlie kıkırdadı.</p>

  <p>Zarfı elimde çevirdim ve ona düşmanca baktım. </p>

  <p>"Bu açık."</p>

  <p>"Merak ettim."</p>

  <p>"Beni çok şaşırttınız, şerif Bu bir devlet suçu."</p>

  <p>"Hadi, oku ama."</p>

  <p>İlk önce mektubu, sonra da katlanmış halde duran ders programını zarfından çıkardım.</p>

  <p>Ben daha hiçbir şey okuyamadan Charlie, "Tebrikler," dedi. "Bu senin ilk kabul mektubun."</p>

  <p>"Teşekkürler, baba."</p>

  <p>"Okul harcın hakkında konuşmalıyız. Ben biraz para biriktirmiştim ve..."</p>

  <p>"Hey, dur bakalım. Senin emeklilik parana elimi sürmeyeceğim. Benim üniversite fonum var" gerçi fonda en başından beri çok da fazla bir para yoktu.</p>

  <p>Charlie kaşlarını çattı. </p>

  <p>"Bu yerlerin bazıları gerçekten pahalı. Bells. Yardım etmek istiyorum. Sırf ucuz olduğu için Alaska'ya kadar gitmek zorunda değilsin."</p>

  <p>Ucuz falan da değildi. Ama uzaktaydı ve yılın üç yüz yirmi bir günü hava kapalıydı. İlk bahane kendim, ikincisi de Edward içindi.</p>

  <p>"Ne kadar uzakta olduğunu biliyorum. Ayrıca finansal destek sağlayacak pek çok yer var. Hem kredi almak da kolay" Yaptığım blöfün çok belli olmadığını umuyordum. Açıkçası bu konuda pek de araştırma yapmamıştım.</p>

  <p>'Yani..." diye başladı Charlie ve sonra susup başka yöne bakmaya başladı. </p>

  <p>'Yani ne?"</p>

  <p>"Hiç, ben sadece..." Kaşlarını çatmıştı. "Şeyi merak etmiştim... Edward'ın gelecek yılki planlarını?" </p>

  <p>"Ya."</p>

  <p>"Planı ne?"</p>

  <p>Birinin kapıya üç kere vurmasıyla hayatım kurtulmuştu. Charlie gözlerini devirdi ve yerinden kalktı.</p>

  <p>"Geliyorum!" diye bağırdığımda Charlie'nin, "Kaç bakalım," dediğini duydum. Onu duymazdan geldim ve Edward'i içeriye davet ettim.</p>

  <p>Kapıyı hevesle açtım - kolayca ardına kadar açılmıştı - ve işte oradaydı, tam karşımda benim mucizem duruyordu.</p>

  <p>Zaman onun mükemmel yüzüne duyduğum hayranlığı azaltmamıştı ve böyle bir şeyin mümkün olmadığına da emindim. Bakışlarım onun soluk beyaz yüzünde gezinmeye başladı. Geniş köşeli çenesinin üstünde, sanki bir sanat eseri gibi oyulmuş, kalın dudakları vardı. Karşımda durmuş gü<span style="text-indent: 1em;">lümserken burnu düz bir çizgi şeklini almış, çıkık elmacık kemikleriyle ters bir açı oluşturmuştu. Dağınık bronz rengi saçları, pürüzsüz mermer gibi alnını kısmen örtüyordu...</span></p>

  <p>Gözlerini ise sona saklamıştım, biliyordum ki, o gözlere bakar bakmaz düşüncelerim allak bullak olacaktı. Sıcacık bakıyorlardı, sıvı altın rengindeydiler ve siyah kirpiklerle çevrelenmiştiler. Gözlerinin içine bakmak beni her zaman olağandışı hissettirir, ona bakarken bacaklarım adeta süngere dönüşürdü. Biraz da başım dönerdi ama bunun sebebi, büyük ihtimalle ona bakarken nefes almayı unutmamdı. Ve gene öyle olmuştu.</p>

  <p>Dünya üzerindeki bütün erkek modellerin ruhuna karşılık takas edebileceği türden bir yüzü vardı. Tabii ki bunun tek bir fiyatı vardı, o da bir ruh.</p>

  <p>Hayır. Buna inanmıyordum. Böyle düşündüğüm için bile suçluluk duyuyordum ve bir yandan da memnun oluyordum, aslında çoğunlukla memnun oluyordum. Edward hakkında sık sık - bu kadar sık olduğu için memnundum -böyle gizemli düşünceleri olan tek kişiydim.</p>

  <p>Eline uzandım ve onun soğuk parmakları benimkilere değdiğinde iç geçirdim. Dokunuşu, bana rahatlamaya benzer bir his veriyordu, sanki acı çekiyormuşum da ansızın bu acı sona eriyormuş gibiydi.</p>

  <p>"Selam," dedim ona küçük bir gülümsemeyle, beklenenden daha az coşkulu bir karşılama olmuştu.</p>

  <p>Birbirine kenetlenmiş parmaklarımızı kaldırıp elinin arkasıyla yanağımı okşadı. </p>

  <p>"Öğlenin nasıl geçti?"</p>

  <p>"Yavaş."</p>

  <p>"Benim için de öyleydi."</p>

  <p>Ellerimiz kenetlenmiş dururken bileğimi yüzüne yaklaştırdı. Gözlerini kapatmış, burnunu tenimin üzerinde gezdirirken yüzünde tatlı bir gülümseme vardı. Daha önce de söylediği gibi, şaraba karşı koyarak kokusunun tadını çıkarıyordu. <span style="text-indent: 1em;">Kanımın kokusunun üzerinde yarattığı etkiyi biliyordum - onun için diğer insanların kanının tadından çok daha lezzetliydi - bu tıpkı, bir alkoliğin şarap yerine su içmesi gibiydi. Ona yakıcı bir susuzluk hissi veriyordum. Fakat önceden olduğundan farklı olarak artık bunu göstermekten çekinmiyordu. Bu sıradan hareketinin arkasında aslında nasıl da büyük bir mücadele olduğunu hayal edebilirdim.</span></p>

  <p>Bu kadar zorlanması beni çok üzmüştü. Kendimi, ona daha fazla acı vermeyeceğimi söyleyerek teselli ettim.</p>

  <p>Charlie'nin yaklaştığını duydum. Her zaman olduğu gibi, misafirimizin eve gelmesinden duyduğu memnuniyetsizliği ayağını yere vurarak göstermişti. Edward'in gözleri hemen açıldı ve bileğimi serbest bıraktı ama hâlâ el ele tutuşuyorduk.</p>

  <p>"İyi akşamlar, Charlie." Charlie bunu pek hak etmese de, Edward her zaman olduğu gibi yine kusursuz derecede kibardı.</p>

  <p>Charlie bir şeyler homurdandıktan sonra ellerini göğsünde kavuşturdu ve yanımızda beklemeye başladı. Yine, son zamanlarda takındığı aşırı denetimci ebeveyn halini almıştı.</p>

  <p>"Birkaç başvuru formu daha getirmiştim," dedi Edward, elinde içi dolu bir zarf tutuyordu. Küçük parmağının çevresindeyse pullardan oluşmuş bir rulo vardı.</p>

  <p>Sıkıntıyla inledim. Beni başvurmam için zorlamadığı daha kaç üniversite vardı? Hem tekrar kontenjan açılan üniversiteleri nasıl bulabiliyordu? Bu yıl geç kalmıştık oysaki.</p>

  <p>Sanki düşüncelerimi okuyabiliyormuş gibi gülümsedi; muhtemelen yüzümden belli oluyordu. </p>

  <p>"Hâlâ son başvuru tarihi geçmemiş birkaç yer var. Ve istisnai durumlar yaratmaya istekli bazı yerler de var."</p>

  <p>Bu istisnai durumları yaratmaya istekli olmalarının arkasındaki nedenleri hayal edebiliyordum. Ve tabii onlara verilen çeklerdeki sıfırların sayısını da.</p>

  <p>Edward yüzümdeki ifadeye güldü.</p>

  <p>"İçeri geçelim mi?" diye sordu ve beni mutfak masasına doğru çekiştirdi.</p>

  <p>Charlie, her ne kadar bugün yapılacaklara pek itiraz etmese de, bundan hoşlanmamıştı ve arkamızdan geldi. Her geçen gün bana üniversite konusunda daha çok baskı yapıyordu.</p>

  <p>Edward yıldırıcı görünen kâğıt destelerini düzenlerken masayı hızlıca temizledim. Uğultulu Tepeler kitabımı tezgâha koyduğumda Edward tek kaşını havaya kaldırdı. Ne düşündüğünü biliyordum ama Edward yorum yapmaya fırsat bulamadan Charlie konuşmaya başladı.</p>

  <p>"Üniversite başvurularından bahsetmişken, Edward," dedi Charlie, sesi daha da kasvetli bir hal almıştı; Edward'a doğrudan bakmamak için elinden geleni yapmıştı ve onunla iletişime geçmek zorunda kalması daha da kötü bir havaya bürünmesine neden olmuştu. "Bella ve ben gelecek yıl hakkında konuşuyorduk. Sen hangi okula gideceğine karar verdin mi?"</p>

  <p>Edward Charlie'ye gülümsedi.</p>

  <p>"Henüz değil. Bazı okullardan kabul mektubu almıştım ama hâlâ bunlar üzerinde düşünüyorum," dedi içtenlikle.</p>

  <p>"Nereye kabul edildin?" diye ısrarla sordu Charlie.</p>

  <p>"Syracuse...Harward...Darmouth...ve bir de Alaska Southeast Üniversitesi'nden bugün bir kabul mektubu aldım." Edward kafasını hızlıca yana çevirip bana gizlice göz kırptı. Gülüşümü bastırmayı başardım.</p>

  <p>"Harward? Darmouth?" diye mırıldandı Charlie şaşkınlığını gizleyemeyerek. "Bu harika... yani. Evet, ama ya Alaska Üniversitesi... Sarmaşık Birliği* üniversitelerinden birine gitmek varken orayı düşünmüş olamazsın. Yani demek istediğim, eminim baban..."</p>

  <h6 class="sigil_not_in_toc"><b style="text-indent: 1em;"><i>*ABD'nin kuzeydoğusundaki sekiz özel üniversitenin oluşturduğu birlik. Günümüzde Sarmaşık Birliği, akademik mükemmellik, zor öğrenci alma ve elitizm ile bağdaştırılmıştır.</i></b><br/></h6>

  <p><span style="text-indent: 1em;">"Carlisle nereyi seçersem seçeyim memnun olacaktır," dedi Edward sakince.</span><br/></p>

  <p>"Ya."</p>

  <p>"Tahmin et ne oldu, Edward?" dedim heyecanla.</p>

  <p>"Ne oldu, Bella?"</p>

  <p>Tezgâhın üzerindeki kalın zarfı işaret ettim. </p>

  <p>"Alaska Üniversitesi'nden kabul mektubu geldi!"</p>

  <p>"Tebrikler!" dedi gülümseyerek. "Ne tesadüf ama."</p>

  <p>Charlie gözlerini kısmış, öfkeyle etrafına bakıyordu. </p>

  <p>"Pekâlâ," dedi bir süre sonra.</p>

  <p>"Gidip maçı izleyeceğim, Bella. Unutma, dokuz kırk."</p>

  <p>Bu, her zamanki yanımızdan ayrılış sözüydü.</p>

  <p>"Şey, baba? Özgürlüğüm hakkında yaptığımız son konuşmayı hatırlıyorsun... değil mi?"</p>

  <p>Derin bir nefes verdi. </p>

  <p>"Haklısın. Tamam, on kırk. Hâlâ okul zamanı gece dışarı çıkma yasağın devam ediyor."</p>

  <p>"Bella artık cezalı değil mi?" diye sordu Edward. Şaşırmadığının farkındaydım. Sesinde ufacık bile olsa bir heyecan fark etmemiştim.</p>

  <p>"Şartlı olarak," diye düzeltti Charlie dişlerinin arasında tıslayarak. "Niye sordun?"</p>

  <p>Kaşlarımı çatıp babama baktım ama beni görmedi.</p>

  <p>"Bilmem, bu iyi oldu," dedi Edward. "Alice bir süredir alışverişe gitrnek için bir arkadaş arıyordu ve Bella'nın da şehrin ışıklarını özlediğine eminim." Dönüp bana gülümsedi.</p>

  <p>Fakat Charlie öfkeyle haykırdı, "Hayır!" Yüzü mor bir renge bürünmüştü.</p>

  <p>"Baba! Sorun ne?"</p>

  <p>Sinirden kenetlenmiş çenesini güçlükle açarak konuştu. </p>

  <p>"Şu sıralar Seattle'a gitmeni istemiyorum."</p>

  <p>"Ne?"</p>

  <p>"Sana gazetedeki haberden bahsettim, Seattle'da insanları öldüren bir çete var ve seni bundan korumak istiyorum, tamam mı?"</p>

  <p>Gözlerimi devirdim. </p>

  <p>"Baba, bir yıldırımın beni çarpma ihtimali, beni Seattle'da bir..."</p>

  <p>"Hayır, her şey yolunda Charlie," dedi Edward sözümü keserek. "Ben Seattle'ı kastetmemiştim. Aklımda Portland <span style="text-indent: 1em;">vardı aslında. Zaten Bella'yı Seattle'a götürmezdim. Elbette."</span></p>

  <p>Ona inanamıyormuşçasına baktım, elinde Charlie'nin gazetesi vardı ve büyük bir dikkatle ön sayfayı okuyordu.</p>

  <p>Babamı yatıştırmaya çalışıyor olmalıydı. Ne kadar ölümcül olursa olsun, tehlikede olma fikri Edward ya da Alice ile birlikteyken düpedüz gülünçtü.</p>

  <p>İşe yaramıştı. Charlie, Edward'a gözlerini bir süre daha dikip baktıktan sonra omuz silkti. </p>

  <p>"Pekâlâ," dedi ve sonra da hızla oturma odasına gitti. Belki de başlangıç atışını kaçırmak istemiyordu.</p>

  <p>Televizyonu açmasını bekledim, böylece konuşmalarımızı duyamayacaktı.</p>

  <p>"Ne yaptığını - "</p>

  <p>"Bekle," dedi Edward gözünü gazeteden ayırmadan. Bana ilk başvuru belgelerini uzattığında hâlâ gazeteyi okuyordu. "Bence makalelerini bu başvuru formu için tekrar düzenleyebilirsin. Aynı soruları sormuşlar."</p>

  <p>Charlie hâlâ bizi dinliyor olmalıydı. Derin bir soluk aldıktan sonra aynı soruları cevaplamak üzere formun başına geçtim. Adım, soyadım, adresim...</p>

  <p>Birkaç dakika sonra başımı formlardan kaldırıp ona baktığımda Edward düşünceli bir şekilde pencereden dışarı bakıyordu. Başımı eğip tekrar forma dönünce okulun adına ilk defa dikkat ettim.</p>

  <p>Güldüm ve kâğıdı ittim.</p>

  <p>"Bella?"</p>

  <p>"Ciddi ol, Edward. Dartmouth öyle mi?"</p>

  <p>Edward ittiğim kâğıdı kibarca önüme geri koydu. </p>

  <p>"Bence New Hampshire'ı seversin," dedi.  <span style="text-indent: 1em;">"Benim için tam kadro gece eğitimi var ve ormanlar da yürümeye hevesli kişiler için son derece uygun. Yabani hayatı çok bereketli." Yüzünde karşı koyamadığımı bildiği çarpık gülümsemesi vardı.</span></p>

  <p>Burnumdan derin bir soluk aldım.</p>

  <p>"Eğer bu seni mutlu edecekse bana geri ödemene izin vereceğim," diye söz verdi. "Eğer istiyorsan senin yerine ödeyebilirim."</p>

  <p>"Sanki verilecek muazzam bir rüşvet ya da borç olmadan girebilecekmişim gibi? Bu seferki ne, yeni bir Cullen kütüphanesi kanadı mı? Ah, neden gene bu konu hakkında tartışıyoruz?"</p>

  <p>"Sadece başvuru formunu doldur, tamam mı, Bella? Başvuruda bulunmak seni öldürmez."</p>

  <p>Sinirden dişlerimi sıkmıştım. </p>

  <p>"Sana bir şey söyleyeyim mi? Başvuru formunu dolduracağımı hiç sanmıyorum."</p>

  <p>Çöp kutusuna atabilmek için buruşturma niyetiyle kâğıda uzandığımda orada yoktu. Bir süre boş masaya baktıktan sonra Edward'a döndüm. Hareket etmemişti ama başvuru formunun katlanmış olarak ceketinin cebinde durduğuna emindim.</p>

  <p>"Ne yaptığını sanıyorsun?" diye sordum. </p>

  <p>"Senin imzanı senden daha iyi atıyorum. Zaten motivasyon mektuplarının çoğunu yazdın bile,"</p>

  <p>"İleriye gittiğinin farkındasın sanırım." Bu sözleri, Charlie'nin bir ihtimal hâlâ maçı izlemeye dalmadığını düşünerek fısıltıyla söylemiştim. "Başka bir yere başvurmaya ihtiyacım yok. Alaska'ya kabul edildim. Zaten ilk dönemin harcını ödemeye ancak gücüm yetiyor. Ve bu da son derece geçerli bir bahane. Ne olursa olsun sokağa atacak param yok."</p>

  <p>Yüzünde kederli bir bakış belirdi. </p>

  <p>"Bella - " </p>

  <p>"Tekrar başlama. Bunu Charlie'nin hatırı için yapmam gerektiğini kabul ediyorum ama ikimiz de biliyoruz ki, gelecek sonbahar okula gidecek durumda olmayacağım. En azından yakınlarında insan olan hiçbir yerde olamayacağım."</p>

  <p>Bildiğim kadarıyla yeni vampirlerin ilk birkaç yılları zorlu geçiyordu. Edward bu konu hakkında bahsetmekten pek hoşlanmadığından pek detaya inmemiş olsa da, çok da hoş bir dönem olmadığını biliyordum. Kendine hâkim olma, do<span style="text-indent: 1em;">ğuştan değil, sonradan kazanılan bir yetenekti. Okulla yazışmaktan fazlası kesinlikle ihtimal dahilinde değildi.</span></p>

  <p>"Daha zaman konusunda bir karara varılmadığını sanıyordum," diye kibarca hatırlattı Edward. "Üniversitenin bir ya da iki döneminin tadını çıkarabilirdin. Henüz tecrübe etmediğin bir sürü insani deneyim var."</p>

  <p>"Ondan sonra yaparım."</p>

  <p>"Ondan sonra bir daha insani hiçbir deneyim yaşayamazsın. Bir daha insan olmak için şansın olmayacak, Bella."</p>

  <p>İç geçirdim, "Zamanlaması konusunda akılcı davranmalısın, Edward. Oyalanmak çok tehlikeli olabilir."</p>

  <p>"Hiçbir tehlike yok ama," diye ısrar etti Edward.</p>

  <p>Ona dik dik baktım. Tehlike yok mu? Eminim yoktur. Sadece, arkadaşının ölümünün intikamını, tercihen yavaş ve acı dolu bir şekilde, benden almak isteyen sadist bir vampir vardı. Victoria hakkında kim endişeleniyordu ki? Ve, ah tabii, bir de Volturi isimli vampir savaşçıları olan seçkin vampir ailesi vardı. Onlar da benim kalbimin atmaması konusunda ısrarcılardı çünkü bir insanın onların varlığını öğrenmesi kesinlikle yasaktı. Doğru, panik yapmama neden olacak hiçbir şey yoktu. Hatta Alice'in gözcülüğünde bile olsa, ki Edward onun gelecek hakkında gördüğü bizi önceden uyaran ve esrarengiz şekilde kesinlik içeren imgelere çok güvenirdi, bunu tehlikeye atmak çılgıncaydı.</p>

  <p><span style="">Hem zaten bu tartışmayı çok önceden kazanmıştım. Değişim geçireceğim tarihin kesin olmamakla beraber, mezuniyetimden kısa bir süre sonra olmasında anlaşmıştık ve buna da sadece birkaç hafta kalmıştı.</span><br/></p>

  <p>Bu kadar kısa bir zamanın kaldığını fark etmek beni oldukça şaşırtmıştı. Bu değişimin şart olduğunu biliyordum - bunun çözüm yolu da bu dünyada istediğim her şeyi bir araya getirmekti - fakat yan odada oturmuş, her akşam yaptığı gibi maç izlemekten zevk alan Charlie'nin varlığının da farkındaydım. Annem Renee, buradan çok uzakta, güneşli Florida'da, yazı onunla ve yeni kocasıyla geçirmem için bana <span style="text-indent: 1em;">yalvaracaktı. Ve bir de Jacob vardı, ailemden farklı olarak, ben okul için ortadan kaybolduğumda o aslında ne olduğunu biliyor olacaktı. Hatta ailem, masraflarını, yapmam gerekenleri ve hastalığı bahane ederek gelişimi her ertelediğimde uzun süre şüphelenmeyebilirlerdi ama Jacob bilecekti.</span></p>

  <p>Bir an Jacob'ın benden iğrenecek olması düşüncesi diğer bütün acıları gölgede bıraktı.</p>

  <p>"Bella," diye mırıldandı Edward, içinde bulunduğum endişeyi görmek yüzünü asmasına neden olmuştu. "Acele etmene gerek yok. Kimsenin seni incitmesine izin verrnem. İstediğin kadar zamanın var."</p>

  <p>"Acele etmek istiyorum," diye fısıldadım, hafifçe gülümsüyordum ve ortamı yumuşatmak için bir de espri yapmaya çalıştım. "Ben de bir canavar olmak istiyorum."</p>

  <p>Dişlerini sıkarak, "Neden bahsettiğin hakkında hiçbir fikrin yok," dedi. Ani bir hareketle gazeteyi ikimizin ortasına, masanın üzerine fırlattı. Parmağıyla gazetenin manşetini gösterdi:</p>

  <p>ÖLÜ SAYISI ARTIYOR,</p>

  <p>POLİS ÇETE SALDIRISINDAN ŞÜPHELENİYOR</p>

  <p>"Bunun konuyla ne ilgisi var?"</p>

  <p>"Canavarlar şaka değildir, Bella."</p>

  <p>İlk önce gazetenin manşetine, sonra da yüzündeki sert ifadeye tekrar baktım. </p>

  <p>"Bunu...bir vampir mi yaptı?" diye fısıldadım.</p>

  <p>Buz gibi gülümsedi. Sesi duygusuz ve kısık çıkmıştı. </p>

  <p>"Aslında benim türümün insanların dehşet dolu haberlerinin arkasında ne sıklıkta yer aldığını bilsen şaşardın. Neye bakman gerektiğini bilirsen anlaması hiç de zor değil. Burada verilen bilgiye göre, henüz yeni dönüşmüş bir vampirin Seattle'da serbest kaldığı anlaşılıyor. Kana susamış, vahşi ve kontrolsüz. Hepimizin bir zamanlar olduğu gibi."</p>

  <p>Gözlerimi onunkinden kaçırarak tekrar gazeteye baktım.</p>

  <p>"Bu durumu bir kaç haftadır takip ediyoruz. Tüm işaretler ortada - ortadan şüpheli kayboluşlar, ki bunların hepsi gece olmuş, berbat haldeki cesetler ve yetersiz kanıtlar... Evet, bu kesinlikle yeni dönüşmüş bir vampir. Ve görünüşe göre, bu acemi için kimse sorumluluk almak istemiyor..." Derin bir soluk aldı. "Aslında bizim sorunumuz değil. Evimize çok yakın bir yerlerde olmadığı sürece ilgilenmemeliyiz. Dediğim gibi bu her zaman olur. Canavarlar, canavarca davranışların sonucunda oluşurlar."</p>

  <p>Sayfada yer alan isimlere dikkat etmemeye çalıştıysam da, bütün isimler koyu renk puntoyla yazılmışlardı. Şimdi o beş insanın aileleri yas tutuyordu. Cinayete kurban gittiklerini bilerek bu isimleri okumak farklıydı. Maureen Gardiner, Geoffrey Campbell, Grace Razi, Michelle O'Connel, Ronald Allbrook. Bu insanların hepsinin aileleri, çocukları, arkadaşları, evcil hayvanları, umutları, planları vardı.</p>

  <p>"Benim için aynı olmayacak," diye fısıldadım. Bunu biraz da kendimi kastederek söylemiştim. "Böyle olmama izin vermeyeceksin. Biz Antarktika'da yaşayacağız."</p>

  <p>Edward gerilimi azaltmak için güldü. </p>

  <p>"Penguenleri çok <span style="text-indent: 1em; font-size: 1em;">severim.</span></p>

  <p>Keyifsizce güldüm ve masanın üzerindeki gazeteyi yere fırlattım, böylece o isimleri göremeyecektim. Edward av için gerekli canlıları düşünmüştü bile. O ve onun insan hayatını korumaya kendini adamış "vejetaryen" ailesi beslenme ihtiyaçlarını, büyük yırtıcı hayvanları avlayarak tatmin ediyorlardı. </p>

  <p><span style="font-size: 1em;">"Öyleyse planladığımız gibi Alaska'ya gideriz. Hem or</span>ası Juneau'dan daha uzak ve gri ayılar bakımından epey zengin."</p>

  <p>"Daha iyi," diye kabul etti. "Hem kutup ayıları da var. Oldukça da vahşiler. Sonra kurtlar da bir hayli iridir."</p>

  <p>Ağzım açık kalmış ve şaşkınlık dolu bir ses çıkarmıştım.</p>

  <p>"Sorun ne?" diye sordu. Bütün vücudu kasılmıştı. "O zaman kurtları boş ver, yani sana iğrenç geldiyse." Sesi gergin ve resmiydi, ayrıca omuzları da dikleşmişti,</p>

  <p>"O benim en iyi arkadaşımdı, Edward," diye mırıldandım. Bilerek geçmiş zaman kullanmıştım. "Tabii ki, bana iğrenç geliyor."</p>

  <p>"Düşüncesizliğiıni lütfen bağışla," dedi, hâlâ oldukça resmiydi. "Böyle bir şey söylememem gerekirdi."</p>

  <p>"Endişelenme." Ellerime baktım, masanın üzerinde birleştirmiş ve iyice sıkmıştım.</p>

  <p>ikimiz de bir süre sessiz kaldık ama sonra buz gibi parmağıyla gönlümü almak için çenemin altını okşadı. Dokunuşu öyle yumuşaktı ki.</p>

  <p>"Üzgünüm. Gerçekten."</p>

  <p>"Biliyorum. O şekilde tepki vermemeliydim. Sadece...şey, sen gelmeden önce de Jacob'ı düşünüyordum." İkilemde kalmıştım. Sarımsı gözleri ne zaman Jacob'ın adını söylesem kararıyor gibi görünüyordu. Yalvaran tonda konuşmaya devam ettim. "Charlie, Jake'in zor zamanlar geçirdiğini söyledi. O şimdi acı çekiyor ve... bu benim suçum."</p>

  <p>"Sen yanlış bir şey yapmadın, Bella."</p>

  <p>Derin bir nefes aldım. </p>

  <p>"Her şeyi düzeltmeliyim, Edward. Bunu ona borçluyum. Hem zaten bu Charlie'nin şartlarından biri, neyse..."</p>

  <p>Ben bunları söylerken yüz ifadesi değişmiş tekrar sert bir hal almıştı.</p>

  <p>"Bella, biliyorsun ki, sen korunmasız bir haldeyken bir kurt adamın etrafında olması söz konusu bile olamaz. Ayrıca içimizden birinin onların bölgesine geçmesi, yaptığımız anlaşmayı da bozabilir. Bir savaş başlatmamızı mı istersin?"</p>

  <p>"Tabii ki, hayır!"</p>

  <p>"Öyleyse bu konu hakkında daha fazla tartışmamızın gereği yok" Elini aşağı indirdi ve bakışlarını başka yöne çevirdi, konuşmak için yeni bir konu bulmaya çalışıyordu. Sonra bakışları arkamda duran bir şeyde sabitlendi, gülümsüyordu. Gözlerinde ihtiyatlı bir ifade vardı.</p>

  <p>"Charlie'nin seni serbest bırakmaya karar vermesine sevindim, çaresizce kütüphaneye gitmeye ihtiyacın var gibi gö<span style="text-indent: 1em; font-size: 1em;">rünüyor. Hâlâ Uğultulu Tepeler'i okuduğuna inanamıyorum. Ezberlemedin mi daha?"</span></p>

  <p>"Hepimiz görsel hafızaya sahip olamıyoruz," dedim terslenerek.</p>

  <p>"Görsel hafıza ya da başka bir şey, ben hâlâ bu kitaptan neden hoşlandığını anlayamıyorum. Kitabın kahramanları, birbirlerinin yaşamını mahveden korkunç insanlar. Heath-clif ve Cathy'nin nasıl olup da Romeo ve Juliet ile ya da Bay Darcy ve Elizabeth Bennet ile aynı kefeye konduğunu anlayamıyorum. Bu bir aşk hikayesi değil, nefret hikayesi."</p>

  <p>"Klasiklerle ilgili bazı sorunların var," diye hırsla cevap verdim.</p>

  <p>"Belki de eski zamanlar beni etkilemiyor." Gülümsedi, sonunda ilgimi dağıtabildiği için memnun olmuştu.</p>

  <p>"Ciddiyim, neden defalarca ve defalarca bu kitabı okuyorsun?" Yine gözleri parlıyor, her zaman olduğu gibi, zihnimin karmaşık düşüncelerini çözmeye çalışıyordu. Masanın diğer tarafından uzanıp yüzümü elleri arasına aldı. "Senin için bu kadar etkileyici olmasının nedeni ne?"</p>

  <p>Bu içten merak beni gafil avlamıştı. </p>

  <p>"Emin değilim," dedim, gözlerini dikip bana bakması ve dokunuşu düşüncelerimi allak bullak etmişti. "Sanırım kitaptaki çaresizlikle ilgili. Nasıl hiçbir şeyin onları ayrı tutamadığından belki de; ne bencilliklerinin, ne kötülüklerinin, hatta en sonunda ölümün bile ..."</p>

  <p>Söylediklerimden dolayı yüzü düşünceli görünüyordu. Bir süre sonra, alay edercesine gülümsedi. </p>

  <p>"Sanırım içlerinden biri iyi bir karakter olsaydı, daha iyi bir hikâye olurdu."</p>

  <p>"Bence sorun da bu," diye itiraz ettim. "Onların aşkı sahip oldukları tek iyi şeydi."</p>

  <p>"Umarım ondan daha iyi içgüdülere sahipsindir...yanı kötü birine âşık olmaman açısından."</p>

  <p>"Sanırım birilerine âşık olmam konusunda endişe etmek için biraz geç kaldın," dedim anlamlı bir şekilde. "Fakat hiçbir uyarı olmadan da oldukça iyi idare ettiğimi düşünüyorum "</p>

  <p>Sessizce güldü. </p>

  <p>"Böyle düşündüğün için memnunum."</p>

  <p>"Umarım sen de bencil birinden uzak duracak kadar akıllısındır. Heathcliff'ten ziyade tüm sorunların nedeni Catherine'di."</p>

  <p>"Kendimi koruyacağım," diye söz verdi.</p>

  <p>İç geçirdim, konuyu dağıtma konusunda gerçekten çok iyiydi.</p>

  <p>Elimi, yüzüme koyduğu elinin üzerine koydum. </p>

  <p>"Jacob'ı görmeliyim."</p>

  <p>Gözlerini kapadı. </p>

  <p>"Hayır."</p>

  <p>"Gerçekten hiç de tehlikeli değil," dedim, tekrar yalvaran bir ses tonuyla. "La Push'tayken tüm zamanımı onlarla geçiriyordum ve hiçbir şey olmamıştı."</p>

  <p><span style="">Sonlara doğru yalan söylediğimi fark etmiştim. Hiç birşey olmadığı bir yalandı. Bir anda zihnimde hızla bir anı belirdi; devasa gri bir kurt hamle yapmadan önce geriniyor ve bıçak gibi keskin dişlerini bana gösteriyordu. O zaman hissettiğim korkuyu hatırlamak bile avuçlarımın terlemesine neden olmuştu.</span><br/></p>

  <p>Edward kalp atışlarımın hızlandığını duymuştu ve sanki yüksek sesle yalan söylediğimi haykırmışım gibi başını salladı. </p>

  <p>"Kurt adamlar değişkendirler. Bazen onların,yakınındaki insanlar zarar görür. Hatta bazen öldürülürler"</p>

  <p>Bunu reddetmek istiyordum ama gözümde cevap olacak başka bir anı canlanmıştı. İlk önce Emily Young'ın güzel yüzünü, sonra da sağ gözünün köşesinden ve ağzının sol tarafından aşağıya inen izleri... Sonsuza kadar parçalanmış bir yüzle yaşayacaktı.</p>

  <p>Zafer kazanmış bir edayla sessizce benim konuşmamı bekledi.</p>

  <p>"Onları tanımıyorsun," diye fısıldadım.</p>

  <p>"Onları senin sandığından daha da iyi tanıyorum, Bella. Son defasında oradaydım."                                               '   '</p>

  <p>"Son defasında mı?"</p>

  <p>"Bundan yetmiş yıl önce kurtlarla yollarımız kesişti... Biz <span style="text-indent: 1em; font-size: 1em;">Hoquiam yakınlarına yerleşmiştik. Alice ve Jasper'ın bize katılmasından hemen önceydi. Sayıca onlardan üstün olmamıza rağmen Carlisle bunun bir savaşa dönüşmesine engel oldu. Ephraim Black'i beraber var olabileceğimize ikna etti ve sonunda anlaşma yaptık."</span></p>

  <p>Jacob'ın büyük büyükbabasının adını duymak beni korkutmuştu.</p>

  <p>"O türün Ephraim ile ortadan kalktığını düşünmüştük," diye mırıldandı Edward; daha çok kendi kendine konuşuyor gibiydi. "Şekil değiştirmelerine izin veren genetik tuhaflık yok olmuştu..." Aniden sustu ve gözlerini dikip suçlarcasına bana baktı. "Görünüşe göre senin kötü şansın her geçen gün daha da baskın hale geliyor. Senin ölümcül şeylere yardım etme tutkunun bu kurtlar sürüsünün neslinin tükenmesine engel olacak kadar güçlü olduğunun farkında mısın? Eğer senin bu şansını saklayabilseydik, elimizde büyük bir kıyım yapabileceğimiz bir silah olurdu."</p>

  <p>Sözlerindeki alayı görmezden geldim, benim ilgimi çeken daha çok onun varsayımları olmuştu. Gerçekten ciddi miydi? </p>

  <p>"Fakat onları ben getirmedim. Bilmiyor musun?"</p>

  <p>"Neyi?</p>

  <p>"Benim kötü şansımın bununla bir ilgisi yoktu. Kurt adamlar geri geldi çünkü vampirler de geri dönmüştü."</p>

  <p>Edward gözlerini dikmiş bana bakıyor, şaşkınlıktan ne diyeceğini bilmiyordu.</p>

  <p>"Jacob bana senin ailenin buraya yerleşmesinin, bir şeylerin harekete geçmesine neden olduğunu söyledi. Senin bunu bildiğini sanıyordum..."</p>

  <p>Gözlerini kısmıştı. </p>

  <p>"Böyle mi düşünüyorlar?"</p>

  <p>"Edward, olanlara bir bak. Yetmiş yıl önce buraya geldin ve kurt adamlar ortaya çıktı. Şimdi tekrar geldin ve kurt adamlar gene ortaya çıktı. Bunun bir rastlantı olduğunu mu düşünüyorsun?"</p>

  <p>Gözlerini kırpıştırdı, öfkeli havası dağılmıştı. </p>

  <p>"Bu teori Carlisle'nın ilgisini çekecek."</p>

  <p><span style="">"Teori," diye alayla cevap verdim.</span><br/></p>

  <p>Bir süre sessiz kaldı; pencereden dışarıya bakıp yağan yağmuru seyretti. Ailesinin gelişiyle dev köpeklerin ortaya çıkışı arasındaki bağlantıyı düşündüğüne emindim.</p>

  <p>"İlginç ama çok da anlamlı değil," diye mırıldandı bir süre sonra kendi kendine. "Bu durumu değiştirmez."</p>

  <p>Bunun ne anlama geldiğini kolayca anlamıştım; kurt adamlarla arkadaş olunmazdı.</p>

  <p>Edward'a karşı sabırlı olmam gerektiğini biliyordum. Böyle davranmasının sebebi mantıksız oluşu değil, sadece anlamamasıydı. Jacob Black'e ne kadar çok şey borçlu olduğum konusunda hiçbir fikri yoktu. Hayatımı ve de akıl sağlımı ona borçluydum.</p>

  <p>Kimseyle mantıklı düşünme becerimi yitirdiğim zamanlar hakkında konuşmak istemiyordum, özellikle de Edward'la. O beni terk ettiğinde Jacob beni ve ruhumu kurtarmaya çalışmıştı. Onun yokluğunda yaptığım aptalca şeyler ya da çektiğim acılar için asla onu sorumlu tutmamıştım. <span style="text-indent: 1em; font-size: 1em;">Fakat Jacob tutmuştu.</span></p>

  <p><span style="">Bu yüzden açıklamamı son derece dikkatli bir şekilde yapmalıydım.</span><br/></p>

  <p>Ayağa kalktım ve masanın çevresinde yürüdüm. Bana kollarını açınca kucağına oturdum, buz gibi soğuk kolları arasındaydım. Konuşurken ellerine bakıyordum.</p>

  <p>"Lütfen beni sadece bir dakikalığına dinle. Bu eski bir arkadaşımı ani bir kararla hayatımdan çıkarmaktan çok daha önemli. Jacob acı çekiyor." Sesim titremişti. "Onu yüzüstü bırakamam, bana ihtiyacı varken onu terk edemem. Sırf artık bir insan olmadığı için bunu yapamam... Açıkçası ben insanlıktan çıktığımda...o benim yanımdaydı. Bunun nasıl olduğu konusunda bir fikrin yok..." Tereddüt etmiştim. Edward'in beni saran kolları yay gibi gerilmiş ve ellerini yumruk haline getirmişti. "Eğer Jacob bana yardım etmeseydi...geri döndüğünde ne halde olacağımı bilmiyorum. Ona çok daha fazlasını borçluyum, Edward."</p>

  <p>Tereddütle yüzüne baktım. Gözleri kapalıydı, dişlerini sıkmıştı.</p>

  <p>"Seni terk ettiğim için kendimi asla affetmeyeceğim," diye fısıldadı. "Bin yıl yaşasam bile affetmeyeceğim."</p>

  <p>Elimi onun soğuk yüzüne koydum ve derin bir nefes verip gözünü açana kadar bekledim.</p>

  <p>"Sen sadece doğru olanı yapmaya çalışıyordun. Ve eminim ki benden daha az çatlak birinde bu yaptığın işe yarardı. Önemli olan artık burada olman."</p>

  <p>"Eğer seni terk etmemiş olsaydım, sen de teselliyi bir köpekte bulmak için hayatını tehlikeye atmamış olacaktın."</p>

  <p>Kendimi geri çektim. Jacob da sürekli onun hakkında bu tarz aşağılayıcı sözler ederdi; kan emici, sülük, parazit... Fakat, herhalde normalde Edward'in sesi kadife gibi yumuşak olduğundan bu şekilde söyleyince kulağıma oldukça sert gelmişti.</p>

  <p>"Daha uygun nasıl ifade edeceğimi bilmiyorum," dedi Edward, ses tonu soğuktu. "Kulağa acımasızca geleceğini sanıyorum ama seni kaybetmeye çok yaklaşmıştım. Bunun nasıl bir his olduğunu biliyorum. Bir daha tehlikeli olan hiçbir şeye asla izin vermeyeceğim."</p>

  <p>"Bana bu konuda güvenmek zorundasın."</p>

  <p>Yüzü tekrar asılmıştı. </p>

  <p>"Lütfen, Bella," diye fısıldadı.</p>

  <p>Birden onun alev alev yanan altın gözlerine baktım. </p>

  <p>"Lütfen ne?"</p>

  <p>"Lütfen benim için. Lütfen, senin güvende olmanı sağlayacak mantıklı kararlar ver. Elimden gelen her şeyi yaparım ama bana birazcık yardımcı olursan sana minnettar kalırım."</p>

  <p>"Elimden geleni yapacağım," diye mırıldandım.</p>

  <p>"Benim için ne kadar önemli olduğun hakkında bir fikrin var mı? Seni ne kadar sevdiğimi biliyor musun?" Beni sıkıca sert göğsüne bastırdı başım çenesinin altındaydı.</p>

  <p>Dudaklarımı onun buz gibi boynuna bastırdım. </p>

  <p>"Seni ne kadar sevdiğimi biliyorum," diye fısıldadım.</p>

  <p><span style="">"Sen bir ağaçla bütün bir ormanı kıyaslıyorsun."</span><br/></p>

  <p>Gözlerimi devirdim ama o görmedi. </p>

  <p>"İmkânsız."</p>

  <p>Başımı öptü ve derin bir soluk verdi.</p>

  <p>"Kurt adamlarla görüşmek yok."</p>

  <p>"Bunu kabul etmeyeceğim. Jacob'ı görmek zorundayım."</p>

  <p>"Öyleyse seni durdurmak zorunda kalacağım."</p>

  <p>Sesi kendinden son derece emin çıkmıştı. <span style="text-indent: 1em; font-size: 1em;">Onun haklı olduğuna emindim.</span></p>

  <p>"Öyleyse bunu göreceğiz," dedim. "O hâlâ benim arkadaşım."</p>

  <p>Jacob'ın cebimdeki notunun aniden ağırlaştığını hissettim. Sanki yazdığı kelimeleri onun sesinden duyuyordum ve Edward ile aynı fikirde gibi görünüyordu. Böyle bir şeyin gerçekleşmesinin hiçbir yolu yoktu.</p>

  <p>Bu hiçbir şeyi değiştirmez. Üzgünüm.</p>
</body>
</html>