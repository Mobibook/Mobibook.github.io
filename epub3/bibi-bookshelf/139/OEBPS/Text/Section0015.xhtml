<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
  <h1>11. EFSANELER</h1>

  <p>"O sosisi yiyecek misin?" diye sordu Paul, Jacob'a, gözleri tabakta kalan son parçaya kilitlenmişti.</p>

  <p>Jacob dizlerime yaslanmış, şişe geçirilip ateşte pişirildiğinden üzerinde kabarcıklar olan sosisle tabağında oynuyordu. İç geçirdikten sonra karnına vurdu. O kadar çok sosisli sandviç yemişti ki, onuncudan sonrasını saymayı bırakmıştım ama yine de karnı hâlâ düzdü. Bu arada mideye indirdiği patates kızartmalarını ve iki litre alkolsüz birayı saymıyordum bile.</p>

  <p>"Sanırım," dedi Jake yavaşça. "Kusacak kadar çok yedim ama bence kendimi zorlayabilirim. Tabii, eğlenceli olmayacaktır." Üzgün bir şekilde iç geçirdi.</p>

  <p>Her ne kadar, en az Jacob kadar tıka basa yemiş olsa da, Paul ona öfkeyle baktı ve yumruklarını sıktı.</p>

  <p>"Kandırdım," dedi Jacob gülerek. "Şaka yapıyordum, Paul. Al hadi."</p>

  <p>Şişe takılı ev yapımı sosisi ona doğru fırlattı. Ben yere düşmesini beklerken Paul sorunsuz bir şekilde, hiçbir zorluk çekmeden sosisi yakaladı.</p>

  <p>"Teşekkürler dostum," dedi Paul, huysuzluğu bir anda yok olmuştu.</p>

  <p>Kumların üzerinde yanan ateşten bir çıtırtı duyuldu. Tu<span style="text-indent: 1em; font-size: 1em;">runcu bir duman siyah göğe doğru yükselmişti. Komikti, güneşin battığını fark etmemiştim bile. İlk defa ne kadar geciktiğimi merak ettim. Zamanın nasıl geçtiğini anlamamıştım.</span></p>

  <p>Quileuteler ile takılmak beklediğimden daha da rahattı.</p>

  <p>Jacob ve ben motoru garaja bıraktığımızda, bana pişman bir ses tonuyla kaskın iyi bir fikir olduğunu ve bunu önceden kendisinin de düşünmüş olması gerektiğini söyledi. Beraber ateşin yanına geldiğimizde diğer kurt adamların beni bir hain gibi görüp görmediklerini merak ediyordum. Beni davet ettiği için Jacob'a kızacaklar mıydı? Ya da partinin tadını kaçıracak mıydım?</p>

  <p>Fakat Jacob beni ormandan çekiştirerek partinin yapılacağı kayalık yerin zirvesine götürdüğünde - <i>bu arada biz oraya vardığımızda yakılan ateş, bulutların arkasına saklanmış olan güneşten daha parlaktı</i> - her şey oldukça güzel gelişti.</p>

  <p>"Selam, vampir kız!" dedi Embry bağırarak.</p>

  <p>Quil bir beşlik çakmak için ayağa fırladı ve beni yanağımdan öptü. Emily ise, onun ve Sam'in yanındaki soğuk kayaya oturduğumuzda elimi sıktı.</p>

  <p>Elbette, birkaç takılma daha oldu - <i>ki bunları genelde Paul yaptı</i> - bunlar da kan emicilerin kokusunun rüzgârla geldiği hakkındaydı, ben de bu koku başkasından geliyormuş gibi davrandım.</p>

  <p>Partide sadece gençler yoktu, Billy de gelmişti ve doğal olarak, tekerlekli sandalyesinin bulunduğu yer çemberin başını oluşturmuştu. Onun hemen yanındaysa katlanır sandalyesiyle Quil'in gri saçlı, ve narin görünümlü büyükbabası Yaşlı Quil vardı. Onun yanında Charlie'nin arkadaşı, Harry'nin dul eşi olan Sue Clearwater ve onun iki çocuğu, Leah ile Seth, bulunuyordu. Bu beni şaşırtmıştı. Billy'nin Quil ve Sue ile konuşma şekline bakarak Sue'nun Harry'nin yerini aldığına karar verdim. Bu onun çocuklarını da otomatik olarak La Push'un gizli topluluğunun bir üyesi mi yapıyordu?</p>

  <p>Aklımdan, Sam ve Emıly'nin tam karşısında oturan Leah <span style="text-indent: 1em; font-size: 1em;">için ne kadar zor bir durum olduğunu geçirdim. Güzel yüzü duygularını ele vermiyordu ama gözlerini bir an olsun yanan ateşten ayırmamıştı. Leah'ın kusursuz yüzüne bakarken kendimi onu Emily'nin zarar görmüş yüzüyle kıyaslamaktan alamadım. Acaba Leah, Emily'nin yara izleri hakkında ne düşünüyordu, nasıl olduklarını biliyor muydu? Ona göre bu adil mi olmuştu?</span></p>

  <p>Küçük Seth Clearwater, artık o kadar da küçük değildi. Kocaman ve mutlu gülümseyişi ile sırık gibi uzamış boyu bana Jacob'in eski hallerini anımsatmıştı. Onun hayatı da bu çocuklarınki gibi korkunç biçimde değişecek miydi? Onun ve ailesinin gelecekte burada bulunmasına izin verilecek miydi?</p>

  <p>Tüm sürü buradaydı; Sam ve onun Emily'si, Paul, Embry, Quil, Jared ve âşık olduğu kız olan Kim.</p>

  <p>Kim hakkındaki ilk izlenimim hoş bir kız olduğuydu, biraz utangaç ve sıradandı. Geniş bir yüzü, iri elmacık kemikleri ve onlarla uyumlu ufacık gözleri vardı. Ağzı ve burnu da standart güzellik anlayışından farklı olarak fazlaca iriydi. İnce telli, düz siyah saçlarıysa, kayalıklarda eksik olmayan rüzgârda savruluyordu.</p>

  <p>Bu benim ilk izlenimimdi. Fakat birkaç saat Jared ve Kim'ı izledikten sonra artık onun hakkındaki hiçbir şeyi sıradan bulmuyordum.</p>

  <p>Jared kıza öyle bir bakıyordu ki! Sanki kör bir adamın ilk defa güneşi görmesi gibiydi. Bu bakış, bir koleksiyoncunun daha önce keşfedilmemiş bir Da Vinci eserini bulmasına ya da bir annenin yeni doğmuş çocuğunu ilk defa görmesine benziyordu.</p>

  <p>Onun meraklı gözlerinden dolayı kıza daha bir dikkatli bakmaya başladım. Teninin ateşin aydınlattığı kısımlarının nasıl kırmızımsı göründüğünü, dolgun dudaklarının şeklini, upuzun kirpiklerini ve aşağıya baktığında onların nasıl yanaklarına değdiğini fark ettim.</p>

  <p>Kim'in yanakları, Jared'in bazen ona gözünü dikip bakmasından dolayı utançtan kızarıyordu ama aynı şekilde gözlerini ondan uzak tutmakta da zorlanıyordu.</p>

  <p>Onları seyrederken Jacob'ın bana âşık olmak hakkında söylediklerini daha iyi anladım - öyle bir adanmışlığa ve hayranlığa karşı koymak gerçekten zor olmalıydı.</p>

  <p>Kim, başını Jared'in göğsüne yaslamış, Jared ise ona sarılmıştı. Şu anda ona ne kadar sıcak bastığını sadece tahmin edebilirdim.</p>

  <p>"Geç oluyor," diye mırıldandım Jacob'a.</p>

  <p>"Daha başlamadı ama," diye fısıldadı, gerçi grubun yarısı bizim konuşmalarımızı rahatça duyacak kadar iyi kulaklara sahipti. "En iyi kısmı geliyor."</p>

  <p>"En iyi kısım da ne? Koca bir ineği mi yiyeceksin?"</p>

  <p>Jacob gülmesini bastırmaya çalıştı. </p>

  <p>"Hayır. Son kısım. Biz her hafta yemek yemek için buluşmuyoruz. Bu aslında bir konsül toplantısı. Quil hikâyeleri ilk defa duyacak Aslında onları çoktan duydu ama doğru olduklarını bilmiyordu. Bu daha da dikkatli olmasını sağlıyor. Ayrıca Kim ve Seth'in de ilk seferleri.</p>

  <p>"Hikâyeler mi?"</p>

  <p>Ben sırtımı kayaya dayamış otururken Jacob da hemen yanıma sıkıştı. Kolunu omzuma koydu ve kulağıma doğru konuşmaya başladı.</p>

  <p>"Her zaman bu hikâyelerin efsanelerden ibaret olduğunu düşünmüştük," dedi. "Nasıl oluştuğumuzu anlatan hikâyeler. İlk hikâye ruh savaşçılar."</p>

  <p>Giriş tıpkı Jacob'ın anlattığı gibiydi. Yanan ateşin etrafındaki atmosfer ansızın değişmişti. Paul ve Embry daha düzgün oturuyorlardı. Kim de, Jared onu dirseğiyle dürtükleyince oturuşunu düzeltmişti.</p>

  <p>Emily, bir not defteri ve kalem hazırladı, önemli bir derse gelmiş bir öğrenciye benziyordu.</p>

  <p>Sam onun yanma kaydı, artık Quil ile birlikte aynı yöne bakıyorlardı. O an aniden fark ettim ki, konsülün yaşlıları üç değil, dört kişiden oluşuyordu. </p>

  <p>Leah Clearwater'in yüzünde hâlâ güzel ve duygusuz bir maske vardı ama sonra gözlerini kapadı; bunu yorgun olduğundan yapmamıştı, konsantre olmaya çalışıyor gibiydi. Kardeşi yaşlıların tarafına doğru eğildi.</p>

  <p><span style="">Ateş çatırdadı ve küçük bir duman yığını daha geceye karıştı.</span><br/></p>

  <p>Billy boğazını temizledi ve oğlundan farklı olarak, fısıldamadan, derinden gelen tok bir sesle konuşmaya başladı. Kelimeler ağzından büyük bir inançla dökülüyordu, sanki hepsini yüreğinden söylüyor gibiydi ama içinde kolay fark edilmeyen bir ahenk de barındırıyordu. Sanki yazarı tarafından okunan bir şiir gibiydi.</p>

  <p>"Quileuteler başlangıçta bir avuç insandı," dedi Billy. "Ve hâlâ öyleyiz ama asla yok olmadık. Çünkü her zaman kanımızda büyü vardı. Bu her zaman şekil değiştirme ile ilgili değildi, bu özellik sonradan gelmişti. Önceleri ruh savaşçılardık.</p>

  <p>Her zaman otoriter biri olduğunuu bildiğim Billy Black'in sesinin, bu kadar azametli olduğunu daha evvel fark etmemiştim. <span style="text-indent: 1em; font-size: 1em;">Emily anlatılan hiçbir şeyi kaçırmak istemediği için hepsini hızla kâğıda geçiriyordu,</span></p>

  <p>"Başlangıçta kabilemiz bu limana yerleşti, balıkçılıkta ve kayık yapımında beceri kazandı. Fakat küçük bir kabileydik ve limanda balık boldu. Diğerleri bizim topraklarımıza göz diktiler. Bu yeri elimizde tutamayacak kadar az kişiydik. Daha büyük bir kabile bize saldırdı ve biz de kayıklarımıza atlayıp onlardan kaçtık."</p>

  <p>"Kaheleha, muhtemelen ilk ruh savaşçı değildi ama ondan öncesini hatırlamıyoruz. Kimin ilk olarak bu gücü keşfettiğini ya da bu krizden önce nasıl kullanıldığını anımsamıyoruz. Kaheleha tarihimizdeki ilk Ruh Şefı'ydi. Bu acil durumda, Kaheleha, topraklarımızı savunmak için büyülü gücünü kullanmıştı. <span style="text-indent: 1em; font-size: 1em;">O ve diğer savaşçılar kayıklardan ayrıldı; bedenen değil </span><span style="text-indent: 1em; font-size: 1em;">ama ruhen. Onların kadınları, bedenlerine ve kayıklara göz kulak oldular, onlar da limanımızı geri aldılar.</span></p>

  <p>Fiziksel olarak düşman kabileye dokunamıyorlardı ama başka yöntemleri vardı. Hikâyeler bize düşman yerleşim bölgelerine şiddetli rüzgârlar üflediğini söylüyor; rüzgârda korkunç bir şekilde bağırıp çığlık atarak düşmanlarını korkuturlarmış. Hikâyeler ayrıca bize hayvanların ruh savaşçılarını görüp onları anladığını da söylüyor: hayvanlar onların emirlerine itaat edermiş.</p>

  <p>Kaheleha yanına ruh ordusunu almış ve işgalcilerden hıncını çıkarmış. Bu işgalci kabilenin kocaman, tüylü bir köpek sürüsü varmış ve onları soğuk kuzey kısmında kızakları çekmek için kullanırlarmış. Bu köpekleri sahiplerine karşı çevirmiş ve mağaralardan savaşçı yarasaları çağırıp etraflarını sardırmış. Çığlık atan rüzgârı kullanmışlar ve köpeklerle onların aklını karıştırmışlar. Köpekler ve yarasalar savaşı kazanmış. Hayatta kalanlar limanın lanetli olduğunu söylemiş. Ruh savaşçıları köpekleri serbest bıraktığında hepsi özgür kalmışlar. Quileuteler, zaferle bedenlerine ve eşlerinin yanına geri dönmüşler. </p>

  <p>Yakınlardaki Hoh ve Makah kabileleri Quileuteler'le anlaşma yapmışlar. Bizim büyümüzle uğraşmak istememişler. Onlarla barış içerisinde yaşamışız. Düşman tekrar ortaya çıktığında ruh savaşçılar onları püskürtmüş.</p>

  <p>Nesiller geçmiş. Ve son Ruh Şefi, Taha Aki gelmiş. Bilgeliği ve barışseverliği ile tanınırmış. insanlar onun yönetimi altında güzel ve mutlu bir hayat yaşamışlar."</p>

  <p>"Fakat adı Utlapa olan, mutsuz bir adam varmış."</p>

  <p>Ateşin çevresinden birinin bu ismi ıslıkladığını duydum fakat ses o kadar alçaktı ki, kimden geldiğini anlamadım. Billy bunu duymazdan geldi ve efsaneyi anlatmaya devam etti.</p>

  <p>"Utlapa, Şef Taha Aki'nin en güçlü ruh savaşçılarından biriymiş. Güçlüymüş ama aynı zamanda da aç gözlüymüş. Halkının, büyü gücünü kullanarak Hoh ve Makah kabile<span style="text-indent: 1em; font-size: 1em;">lerini boyundurukları altına alıp bir imparatorluk kurması gerektiğini düşünüyormuş.</span></p>

  <p>Savaşçılar ne zaman ruh durumuna geçseler birbirlerinin düşüncelerini okuyabiliyorlarmış. Taha Aki, Utlapa'nın hayal ettiği şeyi görmüş ve ona çok sinirlenmiş. Utlapa'ya, insanlarını bırakıp gitmesi ve bir daha asla ruh durumuna geçmemesi emredilmiş. Utlapa güçlü bir adammış ama şefin adamları sayıca ondan üstünmüş. Gitmekten başka çaresi yokmuş. Kabilesinden kovulmasına öfkelenmiş ve ormana sığınmış, burada şeften intikamını alacağı günü beklemeye başlamış.</p>

  <p>Barış içerisinde olsalar da, şef halkını korumak için tetikte beklemiş. Sık sık dağlarda bulunan gizli kalmış kutsal yere gidermiş. Bedenini arkasında bırakır, ormanı ve sahili baştan aşağıya gözden geçirip bir tehlikenin yaklaşıp yaklaşmadığını kontrol edermiş.</p>

  <p>Taha Aki, bir gün yine bu görevini yerine getirmek için yola çıktığında Utlapa onu takip etmiş. Utlapa sadece şefi öldürmeyi planlıyormuş ama bu planın bazı eksik yönleri varmış. Ruh savaşçılarının, o daha kaçamadan onu yakalayıp işini bitireceklerinden eminmiş. Kayaların arkasına saklanmış, şefin bedeninden ayrılmak için hazırlanmasını seyrederken aklına başka bir plan gelmiş.</p>

  <p>Taha Aki, bu gizli yerde bedeninden ayrılmış ve rüzgârla birlikte uçarak insanlarına göz kulak olmaya gitmiş. Utlapa, şefin ruhunun uzaklaşmasını beklemiş.</p>

  <p>Taha Akı, Utlapa'nın ruh dünyasına giriş yaptığını anlamış ve onun kendisini öldürmek istediğini biliyormuş. Hemen gizli yere geri dönmüş ama rüzgâr çok yavaş olduğu için yetişememiş. Geri döndüğünde kendi bedeni ortada yokmuş. Utlapa'nın bedeni de orada uzanıyormuş ama Utlapa, Taha Aki için bir kaçış yolu bırakmamış ve kendi gırtlağını Taha Aki'nin elleriyle kesmiş.</p>

  <p>Taha Aki, kendi bedenini dağdan aşağıya kadar takip et<span style="text-indent: 1em; font-size: 1em;">miş. Utlapa'ya bağırmış ama o sanki rüzgâr uğultusundan onu işitemiyormuş gibi onu duymazdan gelmiş.</span></p>

  <p>Taha Aki, Utlapa'nîn kendi kılığına girerek Quileuteler'in şefi olarak başlarına geçişini izlemiş. Birkaç hafta Utlapa hiçbir şey yapmadan beklemiş ve herkesin onun Taha Aki olduğuna inandığına emin olmuş. Sonrasında değişim başlamış. Utlapa'nîn ilk kararı, savaşçıların ruh dünyasına geçmelerini yasaklamak olmuş. Bunun tehlikeli olduğunu söylemiş ama asıl sebebi korkmasıymış. Taha Aki'nin, tüm olanı biteni anlatmak için orada bekleyeceğini biliyormuş. Utlapa, Taha Aki hemen kendi vücuduna geri döner, diye ruh dünyasına girmeye korkuyormuş. Bu yüzden ruh ordusuyla fethetme planlarının gerçekleşmesi imkânsızmış, bundan dolayı, o da sadece kendi kabilesine hükmederek mutlu olmaya karar vermiş. Sonra büyük bir sıkıntı oluşmaya başlamış; Taha Aki'nin asla istemeyeceği ayrıcalıklar istemiş, savaşçılarıyla yan yana yürümeyi reddetmiş, Taha Aki'nin eşi hayatta olmasına rağmen ikinci ve üçüncü eşini alınış. Kabile tarihinde duyulmamış şeyler yapmış. Taha Aki, bunları çaresizce, öfke içerisinde izliyormuş.</p>

  <p>Sonunda Taha Aki, kabilesini Utlapa'dan kurtarmak için kendi bedenini öldürmeye karar vermiş. Dağlardan devasa bir kurt getirmiş. Utlapa askerlerinin arkasına saklanmış. Kurt, sahte şefini korumaya çalışan bir askeri öldürdüğünde Taha Aki büyük bir pişmanlık hissetmiş. Kurda kendi yoluna gitmesini söylemiş.</p>

  <p>Tüm bu hikâyeler, bize ruh savaşçı olmanın ne kadar zor olduğunu anlatır. Bir kimsenin bedeninden ayrılmasının rahatlatıcı değil, korkunç olduğunu söyler. Bu yüzden, bu büyüyü sadece ihtiyaç duyduklarında kullanırlarmış. Şefin bu yalnız yolculuğu her geçen gün daha da zorlaşıyormuş. Vücutsuz olmak, rahatsız edici, akıl karıştırıcı ve korkutucuymuş. Taha Aki'nin vücudundan bu kadar uzun süre ayrı kalması, büyük bir ıstırap haline gelmiş. Lanetlendiğini hissediyormuş. Atalarının onu beklediği o kutsal yere de göçemiyormuş, hiçliğin ortasında çakılıp kalmış, </p>

  <p>Büyük kurt, Taha Aki'nin ruhunu acı içerisinde ağaçların arasında ilerlerken takip etmiş. Kurt devasa ve güzelmiş. Taha Aki, aniden bu suskun hayvanı kıskanmış. En azından, onun bir bedeni, bir yaşamı varmış. Böyle bir boşluk içerisinde yaşamaktansa bir hayvan olarak yaşamanın daha iyi olduğunu düşünmüş.</p>

  <p>Ve sonra, Taha Aki hepimizi değiştiren o kararı vermiş. Büyük kurttan bedenini kendisiyle paylaşmasını istemiş. Kurt itaat etmiş. Taha Aki, keyif ve minnetle kurdun bedenine girmiş. Tabii ki, bu bir insan bedeni ile aynı değilmiş ama ruh dünyasında kalmaktan daha iyiymiş.</p>

  <p>İnsan ve kurt, aynı bedende limandaki köye geri dönmüş. İnsanlar korkuyla kaçışmış, savaşçılar ortaya çıkmış. Savaşçılar ellerinde mızraklarıyla ona doğru koşmuşlar. Utlapa ise güvenli bir yere sığınmış.</p>

  <p>Taha Aki savaşçılarına saldırmamış. Onların karşısında geri çekilmiş, gözleriyle konuşmaya çalışmış ve halkının şarkılarını söylemeye çalışarak havlamayı denemiş. Savaşçılar bu kurdun normal bir hayvan olmadığını, onda bir ruh etkisi olduğunu anlamaya başlamışlar.Yaşlı bir asker olan Yut, sahte şefinin emirlerine itaat etmemeye karar verip kurtla iletişim kurmaya çalışmış.</p>

  <p>Yut ruh dünyasına geçtiği an Taha Aki de kurdun içerisinden çıkmış ve hayvan uysalca onun dönüşünü beklerken onunla konuşmuş. Yut hemen gerçeği anlamış ve gerçek şefi eve döndüğü için mutlu olmuş.</p>

  <p>O anda Utlapa, kurdun yenildiğini kontrol etmek üzere yanlarına gelmiş. Yut'un yerde cansız şekilde yattığını ve askerlerce çevrelendiğini görünce neler olduğunu anlamış. Bıçağını çıkarmış ve Yut bedenine dönmeden önce onu öldürmek için harekete geçmiş. <span style="text-indent: 1em; font-size: 1em;">Hain, diye bağırmış ve savaşçılar ne yapmaları gerektiğini bilememiş. Şefin ruhani yolculuğu yasakladığından şefin kararına karşı çıkmak cezalandırmayı gerektirirmiş. </span></p>

  <p>Yut bedenine geri dönmüş ama Utlapa bıçağı onun boğazına dayamış ve eliyle ağzını kapatmış. Taha Aki'nin vücudu güçlüymüş ama Yut, yaşından dolayı güçsüzmüş. Yut arkadaşlarını uyaramadan Utlapa onu sonsuza kadar susturmuş.</p>

  <p>Taha Aki, Yut'un ruhunun, kendisine sonsuza kadar yasaklanmış olan son yolculuğuna çıkışını izlemiş. Büyük bir öfke duymuş ve daha öncesinden çok daha güçlü olduğunu hissetmiş. Tekrar büyük kurdun içine girmiş, Utlapa'nın kafasını koparmak istiyormuş. Fakat kurdun içerisine girdiğinde büyük bir büyü olmuş.</p>

  <p>Taha Aki'nin öfkesi bir insanın öfkesiymiş. Halkına duyduğu sevgi ve ona zulmedenlere duyduğu nefret, bir kurdun bedeni için muazzam büyüklükteymiş, bir insan için de fazlaymış. Kurt irkilmiş ve savaşçılarla Utlapa daha gözlerini hayretle açamadan bir insana dönüşmüş.</p>

  <p>Bu yeni insan, Taha Aki'nin bedenine hiç benzemiyormuş. Daha üstünmüş. Taha Aki'nin ruhunun taptaze bir yorumlanışıymış. Hırsızı yakalamış ve ruhu, çaldığı bedenden kaçamadan onu parçalamış.</p>

  <p>İnsanlar neler olduğunu anladıklarında çok mutlu olmuşlar. Taha Aki hızla her şeyi düzeltmiş, insanlarıyla çalışmış ve genç eşlerini ailelerinin yanma geri göndermiş. Koruduğu tek şey, ruhani yolculukların yasaklanması olmuş. Bir yaşamın çalınma ihtimalinin çok tehlikeli olduğunu biliyormuş. Bundan sonra ruh savaşçıların olmamasına karar vermiş.</p>

  <p>O andan itibaren Taha Aki, hem bir insandan hem de bir kurttan çok daha fazlası olmuş. Ona Büyük Kurt Taha Aki ya da Ruh Adam Taha Aki demişler. Kabilesini yaşlanmadan, yıllarca yönetmiş. Bir tehlike olduğunda kurt olarak düşmanlarla mücadele etmiş, insanlar barış içerisinde yaşamışlar. Taha Aki'nin pek çok oğlu olmuş ve bazıları, ergenlik çağına geldiklerinde kurda dönüşebilme yeteneğine sahip olmuşlar. Kurtların hepsi birbirinden farklıymış çünkü onlar ruh kurtlarmış ve insanın içerisinde bulunanı yansıtıyorlarmış."</p>

  <p>"Yani bu yüzden Sam tamamen siyah," diye mırıldan<span style="text-indent: 1em; font-size: 1em;">di Quil sesini alçak tutmaya çalışarak ve gülümsedi. "Siyah kalp, siyah post."</span></p>

  <p>Hikâyeye kendimi öylesine kaptırmıştım ki, gerçeğe dönmek ve bu sönmeye yüz tutmuş ateşin başında çember oluşturduğumuzu fark etmek beni çok şaşırtmıştı. Beni şaşırtan bir diğer şey ise, bu çemberin Taha Aki'nin büyük torunları tarafından yaratılmış olmasıydı.</p>

  <p>Ateşin içerisinden havaya bir kıvılcım yükseldi ve belli belirsiz bir şekil aldıktan sonra söndü.</p>

  <p>"Peki ya senin çikolata rengi kürkün neyi yansıtıyor?" diye fısıldadı Sam, Quil'e. "Ne kadar tatlı olduğunu mu?"</p>

  <p>Billy bu şakaları duymazdan geldi. </p>

  <p>"Oğullarından bazıları Taha Aki'yle savaşçı olmuşlar ve yaşlanmamışlar. Diğerleri, yani değişim geçirmek istemeyenler, kurt adam sürüsüne katılmayı reddetmişler. Onlar yaşlanmaya başlamış ve işte o zaman kabile, kurt adamların eğer ruh kurdunu istemezlerse diğer herkes gibi yaşlandıklarını anlamış. Taha Aki, üç insanın ömrü,kadar hayat yaşamış. İlk iki eşinin ölümünden sonra üçüncü eşiyle evlenmiş ve kendi ruh eşini bulmuş. Öbür eşlerini de sevmiş ama bu başkaymış. Ruh kurdunu bırakmaya karar vermiş, böylece eşi öldüğünde o da ölecekmiş.</p>

  <p>Bu büyünün bizim başımıza nasıl geldiğini anlatıyor ama bu hikâyenin sonu değil..."</p>

  <p>Yaşlı Quil Ateara'ya baktı, adam sandalyesinde doğruldu ve omuzlarını dikleştirdi. Billy bir şişe suya uzandı ve başına dikti. Emily'nin kalemi bir an olsun durmadan yazmaya devam ediyordu.</p>

  <p>"Bu ruh savaşçıların hikayesiydi," dedi Yaşlı Quil incecik sesiyle. "Anlatacağım hikâye ise üçüncü eşin kendini feda etmesiyle ilgili.</p>

  <p>Artık yaşlı bir adam olan Taha Aki'nin, ruh kurdunu bırakmasından yıllar sonra, kuzey tarafındaki Makah kabilesinde bir bela olmuş. Kabilelerinden pek çok kadın ortadan kaybolmuş, bunun için korktukları ve güvenmedikleri komşu <span style="text-indent: 1em; font-size: 1em;">kabilenin kurtlarını sorumlu tutmuşlar. Kurt adamlar, tıpkı atalarının yaptığı gibi birbirlerinin düşüncelerini okuyabiliyorlarmış. Kendilerinin hiçbir suçlarının olmadığını biliyorlarmış. Taha Aki, Makah kabilesinin şefini yatıştırmaya çalıştıysa da başarılı olamamış çünkü çok fazla korkuyormuş. Taha Aki, bir savaşın başlamasını istemiyormuş. Halkını savunmak için uzun süre savaşamazmış. En büyük kurt adam, oğlu Taha Wi'yi savaş başlamadan önce gerçek suçluyu bulması için görevlendirmiş.</span></p>

  <p>Taha Wi ve sürüden beş kurt daha Makah kabilesindeki kayıpların izini sürmek için dağlarda araştırma yapmaya gitmişler. Daha önce hiç karşılaşmadıkları bir şeyle karşılaşmışlar. Tuhaf, tatlı bir koku burunlarında bir acıya sebep olmuş."</p>

  <p>Jacob'ın yanında daha da ufalmıştım. Dudağının kenarının, gülümseyişini bastırmak için seğirdiğini gördüm, beni koluyla daha sıkı sarmıştı.</p>

  <p>"Böyle bir kokuyu nasıl bir canlının bıraktığına dair bir fikirleri yokmuş," diye devam etti "Yaşlı Quil. Titreyen sesi Billy'ninkine hiç benzemiyordu ama konuşmasında tuhaf, vahşi bir hava vardı. Onun konuşması hızlandıkça, benim de nabzım hızlanıyordu.</p>

  <p>"Çok az insan kokusu ve biraz da insan kanı bulmuşlar. Bunun aradıkları düşman olduğuna eminlermiş.</p>

  <p>Araştırma onları kuzey taraflarına doğru götürmüş, Taha Wi bu yüzden sürünün yarısını, genç olanları, limana, Taha Aki'ye rapor vermesi için yollamış. Taha Wi ve iki kardeşi geri dönmemiş. Genç olanlar büyüklerini aramışlar ama tek bulabildikleri sessizlik olmuş. Taha Aki, oğulları için yas tutmuş. Oğullarının ölümü için intikam almayı dilemiş ama artık bunun için çok yaşlıymış. Yas kıyafetleri içerisinde Makah şefinin yanına gitmiş ve ona olanları anlatmış. Makah şefi onun acısını anlamış ve iki kabile arasındaki gerilim sona ermiş.</p>

  <p>Bir yıl sonra iki Makah kızı, aynı gece kaybolmuş. Makah kabilesi hemen Quileute kurtlarını çağırmış ve onlar da tüm <span style="text-indent: 1em; font-size: 1em;">köyde daha önce buldukları o kokuyu almışlar. Kunlar tekrar ava gitmişler.</span></p>

  <p>Gidenlerden sadece biri geri dönebilmiş. Bu da, Taha Aki'nin üçüncü eşinden olma en büyük oğlu, sürüdeki en genç kurt olan Yaha Uta'ymış. Beraberinde, Quileute zamanında daha önce görülmemiş olan bir şey getirmiş; tuhaf, soğuk ve taş gibi sert ceset parçaları. Taha Aki'nin kanından olanlar, hatta olmayanlar bile, bu ceset parçalarından yayılan berbat kokuyu alabiliyorlarmış. Bu Makah kabilesinin aradığı düşmanmış.</p>

  <p>Yaha Uta, neler olduğunu anlatmış: o ve kardeşleri yaratığı bulmuşlar. İnsana benziyormuş ama granit gibi sertmiş, yanında Makah kabilesindeki iki kız da varmış. Kızlardan biri çoktan ölmüş, bembeyaz olmuş, kansız bir şekilde yerde yatıyormuş. Diğeri ise yaratığın kolları arasındaymış, yaratık ağzını onun boynuna yapıştırmış. Bu korkunç sahneyle karşılaştıklarında kız yaşıyormuş ama yaratığa yaklaştıkları an kızın vücudundaki tüm kanı emmiş ve cansız bedenini yere bırakmış. Yaratığın beyaz dişleri kanla kaplıymış ve gözleri de kıpkırmızı parlıyormuş.</p>

  <p>Yaha Uta, yaratığın ne kadar güçlü olduğundan ve hızından bahsetmiş. Bazı kardeşleri onu hafife aldıklarından hemen öldürülmüşler. Yaratık, oyuncak bebek gibi onları deşmiş. Yaha Uta ve diğer kardeşleri ise daha ihtiyatlılarmış. Beraber hareket ederek, yaratığa her açıdan saldırıp manevra yapmasına engel olmuşlar. Kurt güçlerinin ve hızlarının son noktasına kadar gelmişler ve bu daha önce başlarına hiç gelmemiş bir şeymiş. Yaratık, kaya kadar sert ve buz gibi soğukmuş. Sadece dişlerinin ona zarar verebildiğini fark etmişler. Yaratık onlarla savaşırken parçalara ayrılmaya başlamış.</p>

  <p>Fakat yaratık çok hızlı öğreniyormuş ve hemen onların hareket kabiliyetlerini çözmüş. Yaha Uta'nın kardeşini ele geçirmiş. Yaha Uta, yaratığın boynunda bir boşluk bulmuş ve saldırmış. Dişleriyle yaratığın kafasını koparmış ama yaratığın elleri kardeşini sıkmaya devam etmiş. <span style="text-indent: 1em; font-size: 1em;">Yaha Uta kardeşini kurtarabilmek için yaratığı parçalara bölmüş ama artık çok geçmiş. Fakat yaratık yenilmiş.</span></p>

  <p>Ya da öyle sanıyorlarmış. Yaha Uta, yaratıktan geriye kalan kokulu parçaları yaşlılara uzatmış. Kopmuş bir el, yaratığın granitten kolunun yanında uzanıyormuş. Yaşlılar çubuklarla bunları dürterken, parçalar birbirine değdiğinde el, kol parçasına doğru hareket etmiş. Parçalar tekrar bir araya gelmeyi deniyormuş.</p>

  <p>Dehşete düşen yaşlılar geride kalan parçaları yakmışlar. Büyük bir duman yükselmiş ve etrafa iğrenç bir koku yayılmış. Geriye sadece küller kalana kadar yakmışlar, külleri parçalara ayırıp çantalara koymuşlar ve uzaklara göndermişler; bazılarını okyanusa, bazılarını ormana ve bazılarını da mağaraya atmışlar. Taha Aki, bir çantayı boğazına sarmış, böylece yaratık tekrar birleşmeye çalışırsa bunu anlayacakmış."</p>

  <p>Yaşlı Quil durdu ve Billy'ye baktı. Billy, boynundaki kaim deri sırımı çıkardı. Ucunda, yılların rengini koyulaştırdığı küçük bir çanta vardı. Bazılarının nefesi kesilmişti. Ben de onlardan biri olabilirdim.</p>

  <p>"Ona, Soğuk Olan, Kan İçici demişler ve onun tek olmadığından korkarak yaşamlarına devam etmişler. Geriye sadece tek bir koruyucu kurt kalmış, o da genç Yaha Uta'ymış.</p>

  <p>Uzun süre beklemelerine gerek kalmamış. Yaratığın arkadaşı, bir diğer kan içici, Quileuteler'den intikam almak için gelmiş. <span style="text-indent: 1em; font-size: 1em;">Hikâyelerde anlatılana göre, Soğuk Kadın, insan gözünün o güne kadar gördüğü en güzel şeymiş. Sabah köye geldiğinde gün doğumunun kraliçesi gibi görünüyormuş; güneş onun bembeyaz teni üzerinde parlıyor, altın rengi saçları dizlerine kadar iniyormuş. Olağanüstü güzel olan bembeyaz yüzünü simsiyah gözleri süslüyormuş. Bazıları onu gördüğünde tapmak için dizleri üzerine çökmüşler.</span></p>

  <p>Kimsenin o güne kadar duymadığı tuhaf bir dilde, bağırarak bir şeyler sormuş, insanlar ona nasıl cevap vereceklerini bilemediklerinden şaşkına dönmüşler. Topluluğun arasında, <span style="text-indent: 1em; font-size: 1em;">Taha Aki'nin kanını taşıyan küçük bir çocuk varmış. Çocuk annesine sokulmuş ve koku onu rahatsız ettiği için çığlık atmaya başlamış. Konsüle doğru giden yaşlılardan biri çocuğun sesini duymuş ve neler olduğunu anlamış. İnsanlara kaçmalarını söylemişler. Kadın ilk olarak onu öldürmüş.</span></p>

  <p>Soğuk Kadın'ın geldiği yönde yirmi kişi varmış. Sadece iki tanesi kurtulabilmiş, onlar da, yaratığın kana susamışlığından dolayı duraksamasını fırsat bilip kaçabilmişler. Konsüldeki diğer yaşlılar, oğulları ve üçüncü eşiyle birlikte olan Taha Aki'nin yanına gitmişler.</p>

  <p>Yaha Uta olanları duyduğunda hemen ruh kurdu şeklini almış. Yalnız başına kan emiciyle dövüşmeye gitmiş. Taha Aki, üçüncü eşi, oğulları ve yaşlılar da onun arkasından gitmişler. <span style="text-indent: 1em; font-size: 1em;">Oraya vardıklarında yaratığı bulamamışlar ama saldırısının sonuçlarını görebilmişler. Parçalanmış cesetler etraftaymış, bazıları hâlâ kanıyormuş. Etraf kan gölüne dönmüş. Sonra çığlıklar duymuş ve limana doğru koşmaya başlamışlar.</span></p>

  <p>Bir grup Quileute, kayıklarla kaçmaya çalışıyormuş. Yaratık, arkalarından sanki bir köpekbalığı gibi yüzmüş ve kayığın ön tarafını büyük bir kuvvetle koparmış. Kayık batarken, yüzerek kaçmaya çalışanları yakalamış ve onları da parçalamış.</p>

  <p>Kıyıda büyük bir kurt görmüş ve yüzenleri bırakmış. Süratle kurda doğru yüzmeye başlamış, o kadar hızlıymış ki, neredeyse görünmeyecekmiş. Yaha Uta'nın karşısına çıktığında üzerinden sular damlıyormuş. Beyaz parmağını ona doğrultmuş ve anlaşılmaz bir soru daha sormuş. Yaha Uta beklemiş. <span style="text-indent: 1em; font-size: 1em;">Bu yakın bir dövüşmüş. Yaratık arkadaşı gibi savaşçı değilmiş. Ama Yaha Uta yalnızmış ve yaratığın ilgisini dağıtacak kimse yokmuş. </span><span style="text-indent: 1em; font-size: 1em;">Yaha Uta dövüşü kaybettiğinde Taha Aki acıyla haykırmış. Öne çıkmış ve eski haline, beyaz çizgili kurda, dönüşmüş. </span></p>

  <p>Kurt yaşlıymış ama o, Ruh Adam Taha Aki'ymiş ve öfkesi onu kuvvetli yapmış. Dövüş tekrar başlamış. <span style="text-indent: 1em; font-size: 1em;">Taha Aki'nin üçüncü eşi, oğlunun kendisinden önce öldüğünü görmüş. Şimdi de kocası dövüşüyormuş ve onun da kazanması için umut yokmuş. Konsüle olanları anlatan tanıkların dediklerini hatırlamış. Yaha Uta'nın önceki yaratığı nasıl alt ettiğini duymuş, bu sebeple, kardeşinin yaratığı oyalaması sayesinde kurtulduğunu biliyormuş.</span></p>

  <p>Üçüncü eş yanında duran oğullarından birinin belinden bıçağını almış. Hepsi daha çocukmuş ve babaları ölürse sıranın onlara geleceğini biliyorlarmış. <span style="text-indent: 1em; font-size: 1em;">Üçüncü eş, bıçağı havaya kaldırmış ve Soğuk Kadın'a doğru koşmaya başlamış. Soğuk Kadın gülümsemiş, kurtla olan dövüşe olan ilgisini kaybetmiş. Zayıf bir kadından ya da bıçağın teninde açacağı sıyrıktan korkmuyormuş, Taha Aki'ye son, ölümcül vuruşunu yapmak üzereymiş. </span><span style="text-indent: 1em; font-size: 1em;">Ve üçüncü eş. Soğuk Kadın'ın beklemediği bir şey yapmış. Kan emicinin ayaklarının ucunda dizleri üzerine düşmüş ve bıçağı kendi kalbine saplamış.</span></p>

  <p>Kan, kadının parmaklarına ve Soğuk Kadın'a sıçramış. Kan içici üçüncü eşin bedeninden yayılan taze kanın cazibesine karşı koyamamış, içgüdüsel olarak kadına dönmüş ve bir saniyede susuzluğunu gidermiş. <span style="text-indent: 1em; font-size: 1em;">Taha Aki'nin dişleri yaratığın boynunu kavramış. </span><span style="text-indent: 1em; font-size: 1em;">Bu dövüşün sonu değilmiş ama Taha Aki artık yalnız değilmiş. Annelerinin ölümünü izleyen genç oğullar, henüz yetişkin olmamalarına rağmen ruh kurtlarına dönüşerek ileri doğru atılmışlar. Babalarıyla beraber yaratığın işini bitirmişler.</span></p>

  <p>Taha Aki bir daha kabilesine geri dönmemiş. İnsan formuna da dönüşmemiş. Üçüncü eşinin bedeninin yanında bir gün boyunca uzanmış, ona dokunmaya kalkan herkese havlamış ve sonra da ormana gidip bir daha dönmemiş. <span style="text-indent: 1em; font-size: 1em;">O zamandan beri soğuk olanlarla çok nadir sorun çıkarmış. Taha Aki'nin oğulları, kabileyi, yerlerini oğulları alana </span><span style="text-indent: 1em; font-size: 1em;">kadar korumuş. Kabilede asla üçten fazla kurt olmamış. Bu kadarı yeterliymiş. Zaman zaman kan içiciler bu topraklara gelseler de, kurtları beklemedikleri için şaşırmışlar. Bir kurt ölürse sayılarının azalacağını düşünerek asla ilk zamanlardaki gibi endişe etmemişler. Soğuk olanlarla nasıl savaşmaları gerektiğini öğrenmişler ve bu bilgi, bir kurdun aklından diğerine, ruhtan ruha ve babadan oğla aktarılmış.</span></p>

  <p>Zaman geçmiş ve Taha Aki'nin kanından gelenler, yetişkin olduklarında kurda dönüşmemişler. Sadece etrafta soğuk olan varsa kurtlar geri dönmüşler. Soğuk olanlar her zaman bir ya da iki kişi gelmişler, bu yüzden kurt adamlar sürüsü az kişiden oluşuyormuş.</p>

  <p>Sonra büyük bir topluluk gelmiş ve senin büyük büyükbaban onlarla savaşmak için hazırlanmış. Fakat onların lideri, Ephraim Black'le sanki bir insan gibi konuşmuş ve Quileuteler'e zarar vermeyeceğine dair söz vermiş. Tuhaf altın sarısı gözleri, söyledikleri gibi, öncekilerden farklı olduklarının kanıtıymış. Kurt adamlar sayıca azmış; soğuk olanların anlaşma teklif etmesi için bir neden yokmuş ve isteseler bu savaşı kazanabilirlermiş. Ephraim anlaşmayı kabul etmiş. Onlar kendi taraflarında duracak ve diğerleri ile aralarına çizgi çekeceklermiş.</p>

  <p>Bu da, sürünün sayısının kabilenin bugüne dek gördüğü en yüksek sayıya ulaşmasına neden olmuş," dedi Yaşlı Quil ve bir dakika boyunca siyah gözlerini kapadı, gözleri kırışık ve sarkmış göz kapaklarının altında kalmıştı. Bana dinleniyor gibi görünmüştü. </p>

  <p>"Tabii ki, Taha Aki'nin zamanından kalanlar hariç," diye ekledi ve derin bir nefes verdi. "Ve böylece kabilemizin oğulları bir kez daha bu yükü taşımaya ve babalarının yaptığı fedakarlıkları yapmaya başladılar."</p>

  <p>Uzun bir süre hepsi sessiz kaldı. Büyünün ve efsanenin anlattığı soydan gelenler ateşin çevresinde hüzünlü gözlerle birbirlerine baktılar. Hepsi aynı durumdaydı.</p>

  <p>"Yük," dedi Quil alaycı ve alçak bir sesle. "Bence bu harika."</p>

  <p>Ateşin karşısında oturan Seth Clearwater, kabilenin koruyucuları görevinden övündüğü için gözlerini iyice açtı ve başını onaylarcasına salladı.</p>

  <p>Billy alçak sesle kıkırdadı. Görünüşe göre, büyü de ateşle birlikte sönmüştü. Aniden yeniden bir arkadaş topluluğuna dönüşmüştük. Jared, Quil'e bir taş atıp onu yerinden zıplatınca herkes güldü. Tekrar birbirleriyle konuşup şakalaşmaya başlamışlardı.</p>

  <p>Leah Clearwater gözlerini açmadı. Yanaklarında gözyaşı olduğunu sandığım ışıltılar gördüm fakat bir dakika sonra tekrar baktığımda yoktular.</p>

  <p>Ne Jacob ne de ben konuştuk. Yanımda sakince oturuyor, derin derin nefes alıyordu, bir an uykuya dalmak üzere olduğunu düşündüm.</p>

  <p>Benim aklımsa çok uzaklardaydı. Yaha Uta'yı, diğer kurtları ya da Soğuk Kadın'ı - <i>onun nasıl göründüğünü kolayca gözümün önüne getirebilmiştim</i> - düşünmüyordum. Aslında, tüm bu büyünün tamamen dışında olan birini düşünüyordum. Tüm kabilenin hayatını kurtaran isimsiz kadının, üçüncü eşin, yüzünü aklımda canlandırmaya çalışıyordum.</p>

  <p>Hiçbir özel yeteneği ve gücü olmayan sıradan bir kadındı. Fiziksel anlamda güçsüzdü ve hikâyedeki diğer tüm canavarlardan daha yavaştı. Fakat çözümün kendisi olmuştu. Kocasını, oğullarını ve kabilesini kurtarmıştı. <span style="text-indent: 1em; font-size: 1em;">Onun adını hatırlamış olmalarını diledim...</span></p>

  <p>Bir şey kolumu salladı.</p>

  <p>"Hadi, Bells," dedi Jacob kulağıma. "Geldik."</p>

  <p>Gözlerimi kırptım, kafam karışmıştı çünkü ateş sönmüştü. Şaşkınlıkla karanlığa baktım, etrafımdakileri anlamlandırmaya çalışıyordum. Artık kayalıklarda olmadığımı fark etmem bir dakikamı aldı. Jacob ve ben yalnızdık. Hâlâ onun kollarındaydım ama artık yerde oturmuyorduk.</p>

  <p>Peki Jacob'ın arabasına nasıl gelmiştim?</p>

  <p>"Ah, lanet olsun!" diye haykırdım, uykuya daldığımı fark ederek.</p>

  <p>"Ne kadar geç oldu? Of, nerede şu aptal telefon?" Heyecanla ceplerime baktım ama bulamadım.</p>

  <p>"Sakin ol. Daha gece yarısı olmadı. Ve ayrıca çoktan onu aradım. Bak, orada seni bekliyor."</p>

  <p>"Gece yarısı mı?" Aptal gibi tekrar ettim, hâlâ aklım karışıktı. Karanlığa gözlerimi dikip baktım ve gözlerim otuz metre ilerdeki Volvo'yu seçtiğinde yüreğim ağzıma geldi. Kapının koluna uzandım.</p>

  <p>"İşte," dedi Jacob ve cebime küçük bir şey koydu. Telefonumdu.</p>

  <p>"Benim için Edward'i mı aradın?"</p>

  <p>Jacob'ın gülüşündeki ışıltıyı fark edecek kadar kendime gelebilmiştim. </p>

  <p>"Fark ettim ki, eğer doğru oynarsam, seninle daha çok zaman geçirebilirim."</p>

  <p>"Teşekkürler, Jake," dedim, etkilenmiştim. "Gerçekten, sağ ol. Ve beni bu gece davet ettiğin için de teşekkürler. Bu çok..." Kelimeleri bulamıyordum. "Vay canına. Bambaşkaydı."</p>

  <p>"Ve beni bir ineği yerken izlemek için bile kalmadın." Güldü. "Hoşuna gitmesine sevindim. Benim için de...güzeldi. Seninle orada olmak."</p>

  <p>Uzakta bir hareket oldu. Soluk bir şey, siyah ağaçların arasındaydı. Yürüyor muydu?</p>

  <p>"Pek sabırlı değil, ha?" dedi Jacob, ilgimin dağıldığını fark etmişti. "Git hadi. Ama yakında tekrar gel, olur mu?"</p>

  <p>"Tabii ki, Jake," diye söz verdim ve arabanın kapısını açtım. Soğuk havanın bacaklarıma değdiğini hissettim ve titredim.</p>

  <p>"İyi geceler, Bells. Hiçbir şey için endişelenme. Bu gece sana göz kulak olacağım."</p>

  <p>Tek ayağımı arabadan dışarı atmıştım ki, bu söz üzerine durdum. </p>

  <p>"Hayır Jake. Git dinlen, ben iyi olacağım."</p>

  <p>"Tabii, tabii," dedi fakat sesi kabul etmekten çok küçümser gibiydi.</p>

  <p>"iyi geceler, Jake. Teşekkürler."</p>

  <p>Ben hızla karanlığa doğru giderken arkamdan, "İyi geceler, Bella," diye fısıldadı.</p>

  <p>Edward beni sınırda karşıladı.</p>

  <p>"Bella," dedi, sesindeki rahatlamayı hissetmiştim. Kolları beni sıkıca sardı.</p>

  <p>"Merhaba. Üzgünüm çok geciktim.Uykuya dalmışım ve-"</p>

  <p>"Biliyorum. Jacob açıkladı." Arabaya doğru yürümeye başladı ve ben de onun yanında sendeleyerek ilerlemeye çalıştım. "Yorgun musun? Seni taşıyabilirim."</p>

  <p>"İyiyim."</p>

  <p>"Hadi seni eve, yatağına götürelim. İyi zaman geçirdin mi?"</p>

  <p>"Evet. Harikaydı, Edward. Senin de gelmeni isterdim. Bunu istesem de açıklayamam. Jake bize efsanelerden bahsetti ve sanki...büyülenmiş gibiydik."</p>

  <p>"Bana mutlaka anlatmalısın. Uyuduktan sonra elbette."</p>

  <p>"Doğru düzgün anlatabileceğimi sanmıyorum," dedim ve ağzımı kocaman açarak esnedim.</p>

  <p>Edward kıkırdadı. Kapıyı açtı ve beni arabaya bindirip emniyet kemerimi bağladı. <span style="text-indent: 1em; font-size: 1em;">Parlak ışıklar üzerimize yansıyarak geçti. Jacob'ın farlarına doğru el salladım ama onun bu hareketi gördüğünden emin değildim.</span></p>

  <p>Eve vardığımda Jacob Charlie'yi aradığından beklediğim gibi sorun çıkarmadı. Gece gidip uyumak yerine pencereyi açtım ve bir süre Edward'in geri gelmesini bekledim. Hava şaşırtıcı şekilde soğuktu, neredeyse kış gelmiş gibiydi. Rüzgârlı kayalıklarda bu kadar soğuk olduğunu fark etmemiştim; tabi bunun nedeni ateşin yanında bulunmamız ve Jacob'la yan yana oturmamdı.</p>

  <p>Yağmur başladığında soğuk tanecikler yüzüme vurdu. <span style="text-indent: 1em; font-size: 1em;">Hava, rüzgârla sallanan ladin ağacının ilerisini göremeyecek kadar karanlıktı. Yine de gözlerimi zorlayarak fırtınada </span><span style="text-indent: 1em; font-size: 1em;">başka şekiller var mı diye görmeye çalıştım. Gözlerim karanlıkta hayalet gibi hareket eden soluk bir siluet ya da devasa bir kurdun gölgesini arıyordu...</span></p>

  <p>Sonra karanlıkta tam yanımda bir hareket oldu. Edward açık camımdan içeri süzüldü, elleri yağmurdan daha da soğuktu.</p>

  <p>"Jacob dışarıda mı?" diye sordum, Edward kollarıyla beni sardığından titremiştim.</p>

  <p>"Evet...orada bir yerlerde. Ve Esme de eve dönüş yolunda."</p>

  <p>Derin bir nefes aldım. </p>

  <p>"Çok soğuk ve yağmurlu. Bu aptalca." Tekrar titredim.</p>

  <p>Güldü. </p>

  <p>"Sadece sana soğuk geliyor, Bella."</p>

  <p>O gece rüyamda da üşümüştüm, belki de Edward'in kollarında uyumamdan dolayı böyle olmuştu. </p>

  <p>Rüyamda, fırtınada dışarıdaydım, rüzgâr saçlarımı savuruyor, saçlarım yüzüme çarpıyordu ve gözlerim hiçbir şeyi görmüyordu. Hilal şeklindeki First Beach'de taşların üzerinde duruyor, belli belirsiz görünen ve hızla hareket eden şeklin ne olduğunu anlamaya çalışıyordum. Önce hiçbir şey yoktu fakat sonra siyah ve beyaz ışıkların birbirine doğru hamle yaptıklarını gördüm. Daha sonra sanki ay aniden bulutların arasından çıkmış da, her yeri aydınlatmış gibi her şeyi açıkça gördüm.</p>

  <p>Rosalie ıslak ve dizlerine kadar inen saçlarını savurarak devasa bir kurda saldırıyordu. Kurdun burnunda gümüş renginde bir bölge vardı. İçgüdüsel olarak bunun Billy Black olduğunu anladım.</p>

  <p>Birden koşmaya başladım ama sanki yavaş çekimde hareket ediyor gibiydim. Onları durdurmak için bağırmayı denedim ama rüzgâr sesimi çalmıştı ve ses çıkaramıyordum. Birinin fark etmesini umarak kollarımı salladım. Elimde bir şey parladı ve işte o zaman elimin boş olmadığını anladım.</p>

  <p>Elimde uzun, keskin bir bıçak vardı, eski ve gümüşi renkteydi, üzerinde kurumuş, kararmış bir kan lekesi vardı. <span style="text-indent: 1em; font-size: 1em;">Elimdeki bıçaktan korktum ve gözlerimi açtığımda kendimi karanlık odamda buldum. Fark ettiğim ilk şey yalnız olmadığımdı. Yüzümü Edward'in göğsüne yapıştırdım, her şeyden çok, onun tatlı kokusunun kâbuslarımı hızla aklımdan uzaklaştıracağını biliyordum.</span></p>

  <p>"Seni uyandırdım mı?" diye fısıldadı. Bir kâğıt hışırtısı duyuluyordu, bir de sanki tahta zemine hafifçe bir şey vuruyormuş gibi belli belirsiz bir ses vardı.</p>

  <p>"Hayır," diye mırıldandım ve beni saran kolların verdiği keyifle derin bir nefes verdim. "Kötü bir rüya gördüm."</p>

  <p>"Anlatmak ister misin?"</p>

  <p>Başımı hayır anlamında salladım. </p>

  <p>"Çok yorgunum. Eğer hatırlarsam yarın anlatırım."</p>

  <p>Onun sallanışından güldüğünü anladım.</p>

  <p>"Pekâlâ, sabah," diye kabul etti.</p>

  <p>"Sen ne okuyordun?" diye mırıldandım, hâlâ tam olarak uyanamamıştım.</p>

  <p>"Uğultulu Tepeler," diye cevap verdi.</p>

  <p>Uykulu biçimde kaşlarımı çattım. </p>

  <p>"Senin o kitaptan hoşlanmadığını sanmıştım."</p>

  <p>"Sen okumuyordun," diye mırıldandı, tatlı sesi farkında olmadan beni sakinleştirmişti. "Ayrıca...seninle ne kadar çok zaman geçirirsem, insani duygular bana o kadar karmaşık geliyor. Daha önce olma ihtimalini düşünmediğim bir şekilde Heathcliff'e sempati besleyebileceğimi keşfediyorum."</p>

  <p>İnleyerek iç geçirdim. <span style="text-indent: 1em; font-size: 1em;">Bir şeyler daha söyledi ama ben ne olduğunu anlayamadan uykuya daldım.</span></p>

  <p>Sabah güneş gri bir inci gibiydi ve hava sakindi. Edward bana rüyamda ne gördüğümü sordu ama ben ne olduğunu hatırlayamadım. Hatırlayabildiğim tek şey, üşüdüğüm ve uyandığımda orada olduğu için memnun olduğumdu. Kalp atışlarım hızlanana kadar beni öptükten sonra, üstünü değiştirmek ve arabasını almak için eve gitti.</p>

  <p>Elimdeki kıyafetlerimle giyinmeye çalıştım. Kirli sepetimi <span style="text-indent: 1em; font-size: 1em;">her kim karıştırdıysa, gardırobumdaki seçeneklerimi önemli derecede azaltmıştı. Bu kadar korkunç bir olayın ortasında olmasaydım, bu durum canımı fazlasıyla sıkabilirdi.</span></p>

  <p>Kahvaltıya inmek üzereydim ki, hırpalanmış Uğultulu Tepeler kitabımın yerde durduğunu gördüm. Edward düşürmüş olmalıydı.</p>

  <p>Neler söylediğini hatırlamaya çalışarak merakla kitabı yerden aldım. Heathcliff'e ve tüm insanlara sempati duymakla ilgili bir şeyler söylemişti. Bu doğru olamazdı; muhtemelen gördüğüm rüyanın bir parçasıydı.</p>

  <p>Açık olan sayfada gözüme üç kelime çarptı ve paragrafı okumaya başladım. Bu Heathcliff'in konuşmasıydı ve bu kısmı oldukça iyi biliyordum.</p>

  <p><b><i>Ve sen o zaman duygulanmiz arasındaki ayrımı göreceksin; o benim yerimde olsaydı ve ben de onun yerinde olsaydım, her ne kadar ona olan nefretim hayatımı mahvetmiş olsa da, ona bir kere olsun el kaldırmazdım. İstersen inanmayabilirsin! Catherine onu arzu ettiği sürece onu etrafından uzaklatırmazdım. Beğenisini kaybettiği anda ise kalbini paramparça eder ve onun kanını içerdim! Ama o zamana kadar - eğer bana inanmıyorsan beni tanimamışsin demektir -işte o zamana kadar onun saçının bir teline dokunmadan önce yavaş yavaş ölürdüm!</i></b></p>

  <p>Gözüme bu üç kelime çarpmıştı "<i>onun kanını içerdim.</i>"</p>

  <p>Ürpermiştim.</p>

  <p>Evet, kesinlikle Edward'in Heathcliff hakkında olumlu şeyler söylediğini hayal etmiş olmalıydım. Ve bu sayfa, muhtemelen onun okuduğu sayfa değildi. Kitabın herhangi bir sayfası açık kalmış olabilirdi.</p>
</body>
</html>