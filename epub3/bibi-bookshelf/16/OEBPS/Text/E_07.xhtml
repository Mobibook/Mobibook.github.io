<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eski Bahçe - Tezer Özlü</title>
  <link href="../Styles/stil.css" rel="stylesheet" type="text/css" />
</head>

<body>
  <p class="n1bosluk"></p>

  <h3 style="text-align: center;">MOTORCU İBRAHİM’İN BAHÇELİ EVLERİ</h3>

  <p class="n2bosluk"></p>

  <p>İstanbul'un Şirinevler semtini oldum olası hiç sevmem.</p>

  <p>İbrahim’i de ilk kez burada gördüm.</p>

  <p>Ucuz alınmış otomobilin motoruna bakıyordu.</p>

  <p>Dinçti, saçları siyahtı, konuşgan bir hali yoktu.</p>

  <p>Zaten onu nişandan sonra da herkes övdü.</p>

  <p>— Ağır başlı bir bey, dediler.</p>

  <p>— Ama kadın, kadın kimseyi konuşturmuyor ve tıkıyor her sözü İbrahim’in ağzına.</p>

  <p>Çocuk otomobilin çevresinde çimenler üzerinde zıplıyor.</p>

  <p>— Babamın otomobili, baba baba.</p>

  <p>İbrahim motorun başında uzun süre çalıştı.</p>

  <p>O sıcak yaz günü ben niçin Şirinevlere gitmeye kalkmıştım. İbrahim’i mi görmek istemiştim.</p>

  <p>Yoksa yapacak hiç bir işim yoktu da gidenlerin peşlerine mi takılmıştım.</p>

  <p>Cumartesiydi.</p>

  <p>Yanında biraz olsun gerçekçi olmayı başarabildiğim sümden o gün de uzak kalmamak içindi bu gidişim.</p>

  <p>İbrahim’in elinde bir baston vardı.</p>

  <p>Boyu uzamış biraz zayıflamıştı.</p>

  <p>Tutmayan bacağını sürükleyerek evin içinde dolaşabiliyordu. Saçları bir yaz önceki kadar siyah değildi.</p>

  <p>O sessiz adam yitmiş.</p>

  <p>Korku içinde.</p>

  <p>Korku içinde,</p>

  <p>— Hö hö hö,</p>

  <p>diye ağlamaya başladı bizi görünce.</p>

  <p>— Sus sus, dedi süm.</p>

  <p>— Oğlun yanına aldıracak seni.</p>

  <p>— Beni beni, bu bastonla dövüyor kadın, dedi İbrahim.</p>

  <p>— Aaa dövüyormuşum, yıkıyorum seni, bakıyorum sana nankör, nankör.</p>

  <p>— Dövüyor, istemiyor, gidiyorlar, geziyorlar.</p>

  <p>— Çoktan boşandık, dedi, kadın.</p>

  <p>— Çocuğun için sen geldin gidemedin ki.</p>

  <p>— Ooohh takımlarınız da var dolaplar, tuvalet masaları, koltuklar, halılar, her şeyler var bunlar bu evi kim yaptı, kimin parası diye soruyor süm evi gezerek:</p>

  <p>— Ben aldım ama şimdi hiç bir şeysiz atılıyorum, demeye çalışıyordu İbrahim.</p>

  <p>— Hö hö hö...</p>

  <p>Ağlayarak kesik kesik</p>

  <p>Çok geçmedi çocuğun çığlıkları doldurdu bütün evi.</p>

  <p>Onbir yaşlarında vardı.</p>

  <p>— Babasına mı ağlıyordu?</p>

  <p>— Oğlunuz gelecek, dedi gene süm.</p>

  <p>Öylece bıraktık onları bastonlar kafasına insin diye bıraktık. Belki de son güzel günleriydi çocuğu yanındaydı, kavga da etse kadın yanındaydı.</p>

  <p>Onların İbrahim’e hiç mi hiç bağlılıkları yoktu.</p>

  <p>Güzel bir yol kenarında ev.</p>

  <p>İki katın üzerinde bir de çatı katı var.</p>

  <p>Bahçe içinde.</p>

  <p>Merdivenler çıkılıp da ihtiyarlar bakım yurduna girildiğinde bu görünümle tüm bağlantı kopuyor.</p>

  <p>Sinekleri süm kovaladı.</p>

  <p>Oda çok pisti, camlar, yerler her köşe pisti iki karyoladan başka hiç bir eşya yoktu. İbrahim’in yanıbaşında bir de küçük dolap üzerinde kurumuş duran yiyecekler, sigara.</p>

  <p>Yatağın üstünde, sağında ve solunda İbrahim’in birer oturak duruyor, iki oturak arasında yatıyor İbrahim, çarşafı pislikten kararmış, pijaması da.</p>

  <p>Çökmüştü yüzü, saçları bembeyaz olmuş, sakalları uzamıştı. Ayakları incecikti, tırnakları karga gagası gibi uzamıştı. İki yılda böylesine çökeceğini düşünmemiştim, tanıyamadım onu.</p>

  <p>— Hö hö hö... diye ağlamaya başladı.</p>

  <p>— Sus ağlarsan gideriz, diye azarladı süm onu.</p>

  <p>— He he he...</p>

  <p>diye ağlarcasına güldü...</p>

  <p>Aslında onun yanıbaşına birkaç liralık yiyecek koyuverip sıvışarak kaçıyorduk.</p>

  <p>Bu duvar köşesinde yatan.</p>

  <p>Karşısında bir gün boyu ölen hastanın cesedi duran.</p>

  <p>Arkasını dönemeyen, ölüyü görmemek için.</p>

  <p>Ve duvarda yalnız pislik gören ve durmamacasına yiyecekleri karıştırarak bir şeyler yapmak isteyen, ve sürekli olarak yaşamını gözünün önünden geçiren İbrahim’di...</p>

  <p>Kokunun içinde kokuyu duyamaz hale gelen.</p>

  <p>Bir kat daha çıktık.</p>

  <p>— Çatı katı belki de sevimlidir diye geçiriyordu aklından.</p>

  <p>Süm önden gidiyordu.</p>

  <p>Baktım, doğruca camları açtı ve hepimiz gerisin geriye bir anda kaçtık odadan yatağın başına yiyecekleri atıverip.</p>

  <p>Küçücük bir izbeydi hiç bir şey görünmüyordu camdan.</p>

  <p>İbrahim tek başınaydı.</p>

  <p>Bulunduğu katı kokuttuğu için yukarı atılmıştı.</p>

  <p>Karşısında yataksız bir demir karyola duruyordu.</p>

  <p>Üzerinde bir ceset bile yoktu.</p>

  <p>Burada yalnız pis duvarlar, böcekler, sinekler, ısıtmayan radyatörler ve ağır bir koku vardı.</p>

  <p>Açık cam kenarında ondan uzakta oturduk.</p>

  <p>Kıştı.</p>

  <p>Üzerinde ince bir pike örtülüydü.</p>

  <p>— Hö hö hö... diye hönkürdü.</p>

  <p>— Her an güvercinler uçuşuyor ve geceleri hiç uyuyamıyorum, bu nasıl sürecek, böyle nasıl dayanacağım onbeş yıl daha, fareler üzerimden sıçrıyorlar, geceleri onları kuyruklarından yakalıyorum.</p>

  <p>— Uyduruyor, dedi süm sessizce.</p>

  <p>Ama bir insan gece kuyruğundan fare yakalıyorsa, elbette yakalıyor demektir.</p>

  <p>Gözleri yusyuvarlak olmuş, fıldır fıldır dönüyorlardı.</p>

  <p>Sigarasını yakmak için yanına bile yanaşamadık.</p>

  <p>— Hö hö hö...</p>

  <p>derken yüzü uzuyor, dudakları titriyor.</p>

  <p>— He he he, hı hı hı... derken dudakları yana kayıyordu.</p>

  <p>O ağlıyor anlatıyor anlatıyor ağlar gibi gülüyordu...</p>

  <p class="n0bosluk"></p>

  <p style="text-align: right;"><a id="bookmark7"></a>(1971)</p>
</body>
</html>
