<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ilk250ki2</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre4">
    <h1 class="calibre13"><span class="calibre14"><span class="calibre15"><br /></span></span></h1>

    <h1 class="calibre13"><span class="calibre14"><span class="calibre15"><br /></span></span></h1>

    <h1 class="calibre13"><span class="calibre14"><span class="calibre15"><br /></span></span></h1>

    <h1 class="calibre13"><span class="calibre14"><span class="calibre15">3</span></span></h1>

    <div>
      <span class="calibre14"><span class="calibre15"><br /></span></span>
    </div>

    <div>
      <span class="calibre14"><span class="calibre15"><br /></span></span>
    </div>

    <div>
      <span class="calibre14"><span class="calibre15"><br /></span></span>
    </div>

    <div class="chapter">
      <span><span class="calibre8"><br class="calibre3" /></span></span>
    </div>

    <p class="calibre16"><span><span class="calibre8">Kadri Kaptanın teknesi iskeleye gelmiş yanaşmıştı. Tekne</span></span><span><span class="calibre8">den, önce yaşlı bir adam çıktı. Beli bükülmüş, kırçıl, kirli sakallı adam küçücük kalmış, avurdu avurduna geçmişti. Bir deri bir kemikti. Kaburgaları sayılıyordu. Şalvarı, gömleği, paçalı donu liyme liyme olmuştu. Yüzü kırışık içindeydi. Kırışık içindeki yeşil, fıldır fıldır gözleri derine kaçmış, kırışıkların arasında yitmişti. Adam sağına soluna dönerek yöreye şöyle bir bakındı, beli biraz daha büküldü, bacakları onu götüremedi, yavaşça olduğu yere sağıldı, tahtaların üstüne oturdu.</span></span></p>

    <p class="calibre16"><span><span class="calibre8">Yaşlı kişinin ardından ötekiler çıktılar tekneden, kadınlar, kızlar, çocuklar, delikanlılar, yaşlı kadınlar, erkekler. Hepsi de yarı çıplak, hepsinin de giyitleri paramparça, hilim hilimdi. Gi</span></span><span><span class="calibre8">yitleri o kadar paramparçaydı ki, kızların kadınların memeleri gözüküyordu. Küçük çocuklarsa çırılçıplaktı. Bellerine renkli birer kalınca ip bağlamışlardı. Hepsi o kadar zayıftı ki ayakta duramıyor, sallanıyor, yürüyemiyorlar, ancak, iskelenin üstüne iki büklüm çökmüş yaşlı adamın yanına kadar gelebiliyor, oraya çöküp kalıyorlardı.</span></span></p>

    <p class="calibre16"><span><span class="calibre8">Tekne, birer ikişer durmadan boşalıyordu.</span></span></p>

    <p class="calibre16"><span><span class="calibre8">Poyraz, en son geldi çınarların altına, hemen de iskeleye, paçavra yığınının yanına yürüdü. Tekneden çıkmış gelen Kadri Kaptanı gördü:</span></span></p>

    <p class="calibre16"><span><span class="calibre8">"Ne o Kadri Kaptan, bunlar da kim?"</span></span></p>

    <p class="calibre16"><span><span class="calibre8">"Bilmiyorum," dedi Kadri Kaptan, bitkin bir sesle: "Kaymakam beni çağırmış, şu avludakileri al da adaya Poyraz Beye götür, dedi. Bunlar, Kaymakamlığın avlusuna oturmuş, yerlerinden kalkamıyorlardı. Birini kaldırıyorum ayağa, öbürü düşüyor, düşeni kaldırıyorum, öteki düşüyor. Çocukların hepsi ayaktaydı, şimdi olduğu gibi. Baktım olmayacak, çarşıya çıktım, balıkçı arkadaşlan, kasabanın delikanlılarını çağırdım, tekneye kadar onlar yardım ettiler, tekneye onlar yüklediler."</span></span></p>

    <p class="calibre16"><span><span class="calibre8">Poyraz, Kadri Kaptanın kulağına eğildi:</span></span></p>

    <p class="calibre16"><span><span class="calibre8">“Ben ne yapayım bunları Kadri Kaptan, bunların hepsi can çekişiyor."</span></span></p>

    <p class="calibre16"><span><span class="calibre8">Kadri Kaptan boynunu büktü:</span></span></p>

    <p class="calibre16"><span><span class="calibre8">Ben ne yapayım Poyraz Reis," dedi. "Kaymakam tam üç gündür beni arıyormuş. Keşki kasabaya gitmeseydim."</span></span></p>

    <p class="calibre16"><span><span class="calibre8">"Yok, yok, iyi olmuş. Haydi şunları kerevetlere taşıyalım."Kadri Kaptan:</span></span></p>

    <p class="calibre16"><span><span class="calibre8">"Sen kalk emmi, sen sağlamsın, yürürsün," dedi yaşlı adama.</span></span></p>

    <p class="calibre16"><span><span class="calibre8">Yaşlı kişi iki büklüm hemen kalktı:</span></span></p>

    <p class="calibre16"><span><span class="calibre8">"Ben yürürüm," dedi, çınarın altına gitti. Melek Hatun onu kolundan tuttu, sedirin üstüne oturttu.</span></span></p>

    <p class="calibre16"><span><span class="calibre8">Adada kim varsa işe giriştiler, çocukların da yardımıyla pa</span></span><span><span class="calibre8">çavra yığınını çınarların altına taşıdılar. Kimini sedire oturttular, sedire oturacak hali kalmamışları da çeşmenin yöresindeki çimenlerin üstüne yatırdılar.</span></span></p>

    <p class="calibre16"><span><span class="calibre8">Poyraz telaşlı:</span></span></p>

    <p class="calibre16"><span><span class="calibre8">“Bunlar ölüyor Lena, Melek Hatun, ne kadar şeker varsa şerbet yapın. Yoksa bunların hiçbirisini kurtaramayız. Bunlar çok aç kalmışlar, açlıktan böyle olmuşlar."</span></span></p>

    <p class="calibre16"><span><span class="calibre8">''Vasili, Hüsmen, Kadri, Sabiha siz de gidin şerbet yapma</span></span><span><span class="calibre8">ya. Çabuk."</span></span></p>

    <p class="calibre16"><span><span class="calibre8">Hüsmen:</span></span></p>

    <p class="calibre16"><span><span class="calibre8">"Bizde çok şeker var," dedi koştu.</span></span></p>

    <p class="calibre16"><span><span class="calibre8">Biraz sonra üç kova dolusu şerbet geldi. Poyraz, büyük bir kepçeyle bardakları hem dolduruyor, hem de kovaları karıştırıyordu. Sarı kızlarsa şerbetleri koşarak hastalara ulaştırıyorlardı.</span></span></p>

    <p class="calibre16"><span><span class="calibre8">Bir süre sonra kovanın biri boşaldı, öteki de yarıya indi. Üçüncüsü de ağzına kadar dolu kaldı.</span></span></p>

    <p class="calibre16"><span><span class="calibre8">"Lena, bugün bunlara pirinç çorbası yapacaksınız. İçine so</span></span><span><span class="calibre8">ğan, domates salçası da koyacaksınız. Yağı çok koymayacaksınız. Evde yoksa Tanasinin evinden alırsınız domates salçasını. Nane de atın çorbaya."</span></span></p>

    <p class="calibre16"><span><span class="calibre8">"Daha başka ne atalım çorbaya?" diye kızgınlığını belli etti Lena.</span></span></p>

    <p class="calibre16"><span><span class="calibre8">"Kızma Lena Anacığım," dedi Poyraz, "bunlar açlıktan ölüyorlar. Yemek ağır olmayacak. Üç gün sonra veririz balığı onlara, veririz, bir haftada iyi olurlar."</span></span></p>

    <p class="calibre16"><span><span class="calibre8">Yaşlı adam oradan başını kaldırıp:</span></span></p>

    <p class="calibre16"><span><span class="calibre8">"Ben balığı çok severim. Aman çabuk yetiştir balığı, iliklerim kurudu açlıktan. Çorba ne zaman geliyor?"</span></span></p>

    <p class="calibre16"><span><span class="calibre8">"Sonra?"</span></span></p>

    <p class="calibre16"><span><span class="calibre8">"Söyle de efendi ağa bana kocaman bir tas daha şerbet versinler, şerbet iyi geldi."</span></span></p>

    <p class="calibre16"><span><span class="calibre8">Poyraz Sabihaya döndü:</span></span></p>

    <p class="calibre16"><span><span class="calibre8">"Sen burada çocukların başında dur, kim şerbet isterse ver, daha bir buçuk kova şerbet var. Şerbet tükenince gene yaparsınız, şeker çok."</span></span></p>

    <p class="calibre16"><span><span class="calibre8">Büyük kız yaşlı adama bir bardak şerbeti hemen götürdü. Adam şerbeti kafaya dikti. Bir dikişte de bitirdi.</span></span></p>

    <p class="calibre16"><span><span class="calibre8">"Bir tas daha, sizin cam taslarınız amma da küçük. Neyse, Allah gene de razı gelsin. Bir tas daha."</span></span></p>

    <p class="calibre16"><span><span class="calibre8">Yaşlı adam üst üste dört bardak içti.</span></span></p>

    <p class="calibre16"><span><span class="calibre8">"Oooh, canına kurban olduğum Allahım, şu şerbet de ne güzel içecekmiş meğer."</span></span></p>

    <p class="calibre16"><span><span class="calibre8">Bir anda kovalardaki şerbet bitti. Herkes kıvançlıydı. Ağır ağır kendilerine geliyorlardı.</span></span></p>

    <p class="calibre16"><span><span class="calibre8">"Haydin biz gidelim, evleri arayalım da şu arkadaşlara yorgan döşek, yastık bulalı</span></span></p>

    <p class="calibre16"><span><span class="calibre8">Hüsmen:</span></span></p>

    <p class="calibre16"><span><span class="calibre8">"Siz durun," dedi, "ben hangi evde ne var biliyorum. Çorbacılardan birinin konağı ağzına kadar yatakla dolu. Sen burada kal, yatakları hangi eve taşıyacağız, sen bize onu söyle."</span></span></p>

    <p class="calibre16"><span><span class="calibre8">"Haydi siz gidin, ben de bunların sığabileceği bir ev bula</span></span><span><span class="calibre8">yım."</span></span></p>

    <p class="calibre16"><span><span class="calibre8">Onlar gittiler, Poyraz konuklan birer birer gözden geçirdi. Hiçbirisinde bir ölüm hali yoktu. İçi ışıdı. Yalnız, kalabalıktan ağır bir koku geliyordu, çürüme kokusuna, ölüm kokusuna benzer..</span></span></p>

    <p class="calibre16"><span><span class="calibre8">Yaşlı adam:</span></span></p>

    <p class="calibre16"><span><span class="calibre8">"Bana bir tas şerbet daha."</span></span></p>

    <p class="calibre16"><span><span class="calibre8">Poyraz gitti, kovanın dibinde kalmış şerbetten bir bardak doldurdu, yaşlı adama getirdi.</span></span></p>

    <p class="calibre16"><span><span class="calibre8">"Allah senden razı olsun. Ben de, belimi doğrulttuğumda sana böyle şerbet değil, bal şerbeti içiririm."</span></span></p>

    <p class="calibre16"><span><span class="calibre8">Koyu bir Karadeniz aksanıyla konuşuyordu. Delikanlılardan birinin gözleri açıktı, Poyraza bakıyordu. Poyraz kovanın dibinde kalmış bir bardak şerbeti de ona götürdü.</span></span></p>

    <p class="calibre16"><span><span class="calibre8">"Ne zamandan bu yana böylesiniz?"</span></span></p>

    <p class="calibre16"><span><span class="calibre8">"Çoktaaan, çoktaan," dedi delikanlı. "Çoktandır biz böyleyiz. Birkaç aydır bize kimse bakmadı. Millet bıkmış. Bizim gibi yazıya yabana düşmüş çok insan var, yollara dökülmüş kalmış, ölülerini bile gömememiş, yolların üstüne bırakmış gitmişler. Çok insan, çok!"</span></span></p>

    <p class="calibre16"><span><span class="calibre8">Derinden inledi, konuşmak istedi konuşamadı, gözleri yaş içinde kaldı. Kesik sağ bacağı çırılçıplak ortadaydı. Şalvarının örttüğü sol bacağı da dipten kopmuştu. Gömleğinin kolları da kopmuş, çıplak kollarına da sinekler doluşmuştu. Sinekleri kovmaya kolunu kaldıracak hali bile kalmamıştı.</span></span></p>

    <p class="calibre16"><span><span class="calibre8">"Ayağını nerede bıraktın?"</span></span></p>

    <p class="calibre16"><span><span class="calibre8">"Allahuekberde."</span></span></p>

    <p class="calibre16"><span><span class="calibre8">Yaşlı adam onların sözlerini kesti:</span></span></p>

    <p class="calibre16"><span><span class="calibre8">"Ben de sana bal şerbeti yapacağım efendi ağa. Sana balık da tutarım, hem de kırmızı mercan. Ben askercilikte kırmızı de</span></span><span><span class="calibre8">nizde çok mercan tutardım. Kırmızı deniz dedikleri kanalın oralardadır. Benim azıcık karnım doysun, bak sen, iki gün için de dimdik olurum. Bu denizlerde kırmızı var mı?"</span></span></p>

    <p class="calibre16"><span><span class="calibre8">"Var."</span></span></p>

    <p class="calibre16"><span><span class="calibre8">"Öyleyse iyi."</span></span></p>

    <p class="calibre16"><span><span class="calibre8">Sabiha, çocuklar hem çok üzülmüşler, hem yorulmuşlardı Çınarın birinin gövdesine dayalı sedire büzülmüşler, yüzlerin de acı, şaşkınlık, yüzleri karmakarış. Başlarını önlerine eğmiş ler, yere bakıyorlardı.</span></span></p>

    <p class="calibre16"><span><span class="calibre8">Poyraz:</span></span></p>

    <p class="calibre16"><span><span class="calibre8">"İyi olacaksınız arkadaşlar, iyi olacaksınız arkadaşlar, çok çok iyi olacaksınız."</span></span></p>

    <p class="calibre16"><span><span class="calibre8">Öyle, umutla, güvenle, öyle yürekten söyledi ki bu sözleri, duyanlar inandılar, mutlu oldular.</span></span></p>

    <p class="calibre16"><span><span class="calibre8">"Sabiha, çocuklar haydiyin biz de evlerden kap kacak, ka</span></span><span><span class="calibre8">şık, tas mas bulalım."</span></span></p>

    <p class="calibre16"><span><span class="calibre8">"Her evde var," dedi Sabiha, "saklamışlar. Ben istediğiniz kadar kap kacak alır getiririm."</span></span></p>

    <p class="calibre16"><span><span class="calibre8">Poyraz sevindi, yüzü güldü:</span></span></p>

    <p class="calibre16"><span><span class="calibre8">"Haydi çabuk."</span></span></p>

    <p class="calibre16"><span><span class="calibre8">"Kızlar siz de gelin."</span></span></p>

    <p class="calibre16"><span><span class="calibre8">Sabiha önde, kızlar arkada bir anda yittiler gittiler.</span></span></p>

    <p class="calibre16"><span><span class="calibre8">Evin avlusunda büyük bir kazan çorba kaynıyordu. Ortalığı da yoğun bir nane kokusu almıştı. Poyraz, nane kokusunu ağır ağır içine çekti, anasını anımsadı. Anası da böyle naneli çorbalar yapar, nane kokusu ortalığı alırdı. Hele anasının yoğurt çorbası... ya onlar şimdi nerededirler? Dünyanın neresinde, şu çınarların altındakiler gibi oradan oraya, açlıktan ölüm haline düşmüşler? Gözlerini önüne anası, babası, kardeşleri geldi, köylüleri geldi. Anası, şimdi belki şu çınarın altındaki gibi saç baş karmakarış, memeleri incelerek, buruşmuş, sarkmış, gözleri ta çukurlara kaçmış, yüzünde deriden başka bir şey kalmamış, derisi kemiğine yapışmış. Biraz şekerli su vereni de yok.</span></span></p>

    <p class="calibre16"><span><span class="calibre8">Omuzları birden çöktü, ayakta duramadı, önündeki kane</span></span><span><span class="calibre8">penin ucuna ilişti. Anasını, babasını aklından silmeye çabaladı. O çabaladıkça, anası, ille de anası, uzun boynu, iri mavi gözleri, sarı saçları, dal gibi ince boyuyla gözlerinin önünden, netse neylese gitmiyordu.</span></span></p>

    <p class="calibre16"><span><span class="calibre8">Bereket versin, çocuklarla birlikte, sırtında şangırdayan do</span></span><span><span class="calibre8">lu bir çuvalla Sabiha karşı evin köşesini döndü, arkasında da çocuklar, ellerinde de birer ikişer kalaylı sahan, su tası, sürahiler, en küçüğün ellerinde de bir tencere... geldiler Poyrazın önünde durdular. Sabiha sırtındaki çuvalı indirdi, içindekileri çıkarıp sedir tahtalarının üstüne dizmeye başladı. Poyraz şaşırmış kalmıştı.</span></span></p>

    <p class="calibre16"><span><span class="calibre8">"Ben olmasam bu kap kacağı kimse bulamazdı. Ben de ge</span></span><span><span class="calibre8">lirken böyle yaptım, kap kacağı tam bunların sakladıkları yerlere sakladım. Biz her şeyimizi satmış, evi satamamıştık. Kap kaçağı taşıyamazdık. Satsak kim alacak. Ben de ne var ne yoksa gizledim. Bunlar da gizlemişler. Her evde kap kacak var. Ben de alacağım bu kap kacaklardan. Hem de en güzellerini bulacağım."</span></span></p>

    <p class="calibre16"><span><span class="calibre8">"En güzellerini bul da al," dedi Poyraz yüzü ışıyarak.</span></span></p>

    <p class="calibre16"><span><span class="calibre8">Kap kacaklar, denizde yıkandı, kurulandı, masanın üstüne dizildi. Herkes gözünü boş sahanlara, boş çorba taslarına dikti.</span></span></p>

    <p class="calibre16"><span><span class="calibre8">"Çorba pişiyor," diyen Poyraz ayağa kalktı, sağdaki evin köşesini döndü, iki büyük konağın avlu kapısına geldi, kapıyı açtı içeriye girdi, evin kapısını açtı, yukarıya çıktı, odaları gez</span></span><span><span class="calibre8">di. Amma da çok odası var, diye düşündü. Ev tertemiz, pırıl pırıldı. Birazıcık bir toz bile yoktu.</span></span></p>

    <p class="calibre16"><span><span class="calibre8">Yatak bulmaya gidenler bir yığın yatakla dönmüşlerdi.</span></span></p>

    <p class="calibre16"><span><span class="calibre8">"Haydiyin, yüklenelim yatakları." Gitti yığının yanında durdu. "Kadri Kaptan, şuradan sırtıma yorgan döşek koy, siz de yüklenin arkamdan gelin. Yastıkları da çocuklara verin onlar getirsinler."</span></span></p>

    <p class="calibre16"><span><span class="calibre8">Yatakları, gören göçmenlerin, hem büyüklerin, hem de kü</span></span><span><span class="calibre8">çüklerin yüzleri canlanmış, belli belirsiz de gözleri parlamıştı.</span></span></p>

    <p class="calibre16"><span><span class="calibre8">"Yukarı çıkmayalım, aşağıdaki odalara serelim yatakları. Merdivenleri çıkacak güçleri kalmamış ki fıkaraların. Döşekleri uzunlamasına serin. Bu gece böyle yatsınlar. Çorbayı içince kendilerine gelirler. Bunlar kaç aile? Bilinmez ki belki de hepsi bir aile."</span></span></p>

    <p class="calibre16"><span><span class="calibre8">Çınarın altına dönerlerken, yoğun bir nane kokusuyla nar ekşisi kokusu geldi burunlarına.</span></span></p>

    <p class="calibre16"><span><span class="calibre8">"Bu ne?" diye sordu Kadri Kaptan.</span></span></p>

    <p class="calibre16"><span><span class="calibre8">"Çorba kokusu Kaptanım, çorba kokusu," dedi Poyraz sevinçle. "Sen hele dur Kaptanım, sen hele dur, kış gelsin, sana ne güzel çorbalar yapacak Lena Anayla Melek Hatun, sen hele dur kış gelsin."</span></span></p>

    <p class="calibre16"><span><span class="calibre8">Masanın yanına geldiler, Hüsmenle Sabiha çorba kazanını almışlar masanın ortasına koymuşlar, masanın her iki yanına da kanepeleri çekmişlerdi.</span></span></p>

    <p class="calibre16"><span><span class="calibre8">"Ayağa kalkacak hali olanlar, buraya, masanın başına gelsinler, kalkamayacaklara da çorbayı biz götüreceğiz," diye yumuşacık söyledi Poyraz. Yanındaki Melek Hatuna döndü, Melek Hatun, masanın üstündeki tahta kepçeyi eline aldı. Poyrazın isteği onu kıvançlandırmıştı.</span></span></p>

    <p class="calibre16"><span><span class="calibre8">Yaşlı adam:</span></span></p>

    <p class="calibre16"><span><span class="calibre8">"Biriniz gelsin de beni yerimden kaldırsın."</span></span></p>

    <p class="calibre16"><span><span class="calibre8">Vasili gitti yaşlı adamı yerinden kaldırdı. Adam masaya, Vasiliden yardım istemeden, iki büklüm gitti oturdu.</span></span></p>

    <p class="calibre16"><span><span class="calibre8">"Haydi ne duruyorsunuz, şu önümdeki çukur sahanı ağzına kadar doldursanıza."</span></span></p>

    <p class="calibre16"><span><span class="calibre8">Melek Hatun gülümseyerek yaşlı adamın uzattığı çukur sahanı doldurdu, eline de bir tahta kaşık tutuşturdu. Yaşlı adamdan sonra birkaç genç kız, birkaç delikanlı geldi. Üç yarı çıplak kadın da geldi oturdu kızların aralarına.</span></span></p>

    <p class="calibre16"><span><span class="calibre8">Melek Hatunun elindeki kepçe makina gibi işliyordu. Sahanlar doluyor gidiyor, boş sahanlar geliyordu.</span></span></p>

    <p class="calibre16"><span><span class="calibre8">Birden Melek Hatunun işleyen eli durur gibi oldu, Poyraz:</span></span></p>

    <p class="calibre16"><span><span class="calibre8">"Melek Hatun ne olursun, biz de acımızdan öldük," diye yalvardı.</span></span></p>

    <p class="calibre16"><span><span class="calibre8">"Hele siz durun," diye yalancıktan çıkıştı ona yaşlı adam. "Siz de bizim gibi kırk günlük aç mısınız? Hele durun yahu, şöyle bir karnımızı doyuralım. Ananızın karnında dokuz ay na</span></span><span><span class="calibre8">sıl beklediniz?"</span></span></p>

    <p class="calibre16"><span><span class="calibre8">"Bekledik," dedi Poyraz, "ekmek elden su gölden. Bekle</span></span><span><span class="calibre8">dik. Şimdi de acımızdan öldük. Birer kaşık çorba Melek Hatun, ne olursun!"</span></span></p>

    <p class="calibre16"><span><span class="calibre8">Yaşlı adam:</span></span></p>

    <p class="calibre16"><span><span class="calibre8">"Melek Hatun şunlara birer kaşık çorba ver, bizim rızkımızdan kes de... Ben de bu adama bir balıklar tutacağım, hem de kırmızı denizden, kırmızı balıklar. Bana Karadenizin, kırmızı denizin balıkçılar piri derler. Sen beni acımdan öldürmezsen ben de sana gani balık tutarım."</span></span></p>

    <p class="calibre16"><span><span class="calibre8">Poyraz elindeki çorba tasını uzattı, Melek Hatun tası dol</span></span><span><span class="calibre8">durdu.</span></span></p>

    <p class="calibre16"><span><span class="calibre8">Herkes sıraya dizilmişti, herkesin tası doldu, çorbalarını ayakta kaşıkladılar.</span></span></p>

    <p class="calibre16"><span><span class="calibre8">Haydiyin, arkadaşları eve taşıyalım, bir güzel uyusunlar da, uykuya doysunlar da kendilerine gelsinler. İki gün içinde hiçbir şeyleri kalmaz, dipdiri olurlar."</span></span></p>

    <p class="calibre16"><span><span class="calibre8">Yaşlı adam:</span></span></p>

    <p class="calibre16"><span><span class="calibre8">"Nerde o ev," diye sordu, "haydiyin, önüme düşün de beni oraya götürün."</span></span></p>

    <p class="calibre16"><span><span class="calibre8">Kalktı yürümeye başladı. Kadri Kaptan koluna girdi. Yaşlı adam istemedi, kolunu kaptanın elinden kurtardı. Evin alt katı</span></span><span><span class="calibre8">nın büyük salonunun bir ucunda bir gemici feneri, öteki ucunda mavi çiçekli karpuzu büyük bir gaz lambası yanıyordu. Yataklar, bir baştan öbür başa kadar serilmişti. Döşekler uzunlamasınaydı. Yastıklar, uç uca uzatılmıştı.</span></span></p>

    <p class="calibre16"><span><span class="calibre8">Herkes yataklara uzandı, evin içini de yoğun bir koku aldı. Poyraz, savaşta koğuşlar da böyle keskin kokardı, diye düşündü.</span></span></p>

    <p class="calibre16"><span><span class="calibre8">"Şuraya, ocaklığın yanına bir testi suyla bir de su tası koyun."</span></span></p>

    <p class="calibre16"><span><span class="calibre8">Çıkarken:</span></span></p>

    <p class="calibre16"><span><span class="calibre8">"Hepinize Allah rahatlık versin," dedi.</span></span></p>

    <p class="calibre16"><span><span class="calibre8">Yaşlı adam ona karşılık verdi:</span></span></p>

    <p class="calibre16"><span><span class="calibre8">"Sağ ol oğlum, Allah sizden razı olsun. Bu gece bir uyku çekeceğim ki üç aylık bir uyku. Kemiklerim dinlenecek. Bir gecede anamdan yeni doğmuş gibi olacağım. Bizim avrat da kaçtı."</span></span></p>

    <p class="calibre16"><span><span class="calibre8">"İnşallah. Haydi bakayım baba yarın göreyim seni. İnşallah!"</span></span></p>

    <p class="calibre16"><span><span class="calibre8">Konuklardan bir kısmı erken uyandı. Denizin kıyısına, yarların altına çömelip çatladılar. Çakıltaşlarıyla da silindiler.</span></span></p>

    <p class="calibre16"><span><span class="calibre8">Çeşmenin başında kuyruk oldular. Taşın üstünde kokulu pembe bir kalıp sabun duruyordu. Çınarın alt dalının üstüne de üç havlu asılmıştı. Yüzlerini kokulu sabunla yıkadılar, hav</span></span><span><span class="calibre8">lularla kurundular.</span></span></p>

    <p class="calibre16"><span><span class="calibre8">Hüsmenle Kadri Kaptan tüten çorba kazanını getirdiler masanın üstüne koydular. Melek Hatun elinde kepçe her gele</span></span><span><span class="calibre8">nin tasını, çukur sahanını çorbayla doldurdu. Yaşlı adam, ilk olaraktan gelmiş masanın başına oturmuş susuyor, bekliyordu. Melek Hatun onu görünce gülümsedi. "Seni nasıl görmedim ağa," dedi. Önündeki çorba tasına uzandı, doldurdu, "Afiyet olsun, bal şeker olsun," dedi.</span></span></p>

    <p class="calibre16"><span><span class="calibre8">Öteki de:</span></span></p>

    <p class="calibre16"><span><span class="calibre8">"Sağ ol Melek Hatun," dedi, "hepiniz sağ olasınız, bizim canımıza can kattınız. Yoksa biz toptan kıkırdamış gitmiştik."</span></span></p>

    <p class="calibre16"><span><span class="calibre8">Melek Hatun genç bir kız gibi kızardı.</span></span></p>

    <p class="calibre16"><span><span class="calibre8">"Biz ne yaptık ki size, siz bizim adamıza hoş geldiniz, başımız gözümüz üstünde yeriniz var."</span></span></p>

    <p class="calibre16"><span><span class="calibre8">"Bizi açlıktan, ölümden kurtardınız."</span></span></p>

    <p class="calibre16"><span><span class="calibre8">Melek Hatun mutlu, gözlerinin içi gülerek:</span></span></p>

    <p class="calibre16"><span><span class="calibre8">"Adını bağışla ağam," diye, utangaç konuştu.</span></span></p>

    <p class="calibre16"><span><span class="calibre8">"Bana Nişancı Veli derler."</span></span></p>

    <p class="calibre16"><span><span class="calibre8">"Adınla bin yaşa. Ben de gurbetteyim. Ben şu karşıki mor dağdan olurum. O dağa biz Kazdağı deriz, Rumlar İda derler. Vasili ağzından kaçırdı bir seferinde, oraya Rumlar da Kazdağı derler, dedi. Kazdağına İda diye çok eskiden derlermiş. Bizim köylüler de bin pınarlı dağ derler oraya. Bin pınarlı ya!.."</span></span></p>

    <p class="calibre16"><span><span class="calibre8">Sarıkız hikayesini anlatmaya başladı, bin pınarlı dağı, uzun uzun her bir şeyiyle, kuşuyla kurduyla, börtü böceğiyle anlatıyordu gidip gelerek. Nişancı Velinin elinde kaşık öyle kalakalmış, can kulağıyla Melek Hatunu dinliyordu. Melek Hatun hem konuşuyor, hem de tasları çorbayla dolduruyordu.</span></span></p>

    <p class="calibre16"><span><span class="calibre8">Melek Hatun azıcık susunca, Nişancı Veli:</span></span></p>

    <p class="calibre16"><span><span class="calibre8">"Ne güzel memleketin, ne de güzel bin pınarlı dağın varmış Melek Hatun," dedi.</span></span></p>

    <p class="calibre16"><span><span class="calibre8">"Allah kimseyi yerinden yurdundan etmesin, Nişancı Veli Ağa. Benim dağım şu koca dünyanın cennetidir. Taaa, dünya kurulduğundan bu yana aşıklar, bizim binbir pınarlı dağımız üstüne türkü komamış çıkarmışlar."</span></span></p>

    <p class="calibre16"><span><span class="calibre8">"Allah sana da, dağına da uzun ömürler versin Melek Hatun. Türkü söyleyen aşıklarınız da daim olsun."</span></span></p>

    <p class="calibre16"><span><span class="calibre8">"Sağ ol Nişancı Veli Ağam."</span></span></p>

    <p class="calibre16"><span><span class="calibre8">Nişancı Veli kendisinden geçmiş, derin bir düş içine dalmış, kaşık tutan eli titriyordu.</span></span></p>

    <p class="calibre16"><span><span class="calibre8">Konukların yattıkları evde kimsecikler kalmamış, herkes Çınarların altındaki sedirlere tünemiş, dalmış gitmişlerdi.</span></span></p>

    <p class="calibre16"><span><span class="calibre8">Bu durum, sabahları naneli çorba, öğleleri tereyağlı bulgur pilavı, akşamları da nar ekşili yaprak dolması, üç gün sürdü.</span></span></p>

    <p class="calibre16"><span><span class="calibre8">Dördüncü günün sabahı Hüsmenle Poyraz, Kadri Kaptanın teknesiyle balığa çıkacaklardı.</span></span></p>

    <p class="calibre16"><span><span class="calibre8">Onların balığa çıkacaklarını akşamdan duyan Nişancı Veli, daha gün atmadan yataktan çıkmış gelmiş çınarların altındaki sedire yumulup oturmuş, gözleri Poyrazın kapısında bekliyordu.</span></span></p>

    <p class="calibre16"><span><span class="calibre8">Gözleri yuvalarında fıldır fıldır döndü, ayağa kalktı, iskele</span></span><span><span class="calibre8">nin üstüne yürüdü, sağ yana geçti, ayak basmamış bir yer buldu, kıbleyi şavulladı, namaza durdu. Namaz kılarken zorlanıyor, eğilip kalkarken dizleri, beli, kolları çatır çatır ediyor, ağrıyordu. Gene de namazını sürdürüyordu aydınlık yüzüyle. Allahına, onlara böyle güzel, büyük bir ada, başlarını sokacak, hem de boyalı, hem de her birisinin içi tasvirli köşkler bağışladığı için hamdederek. Namazını coşkuyla kılıyor, duaları içinden güldür güldür okuyordu. Karşı dağların başının ağardığını görür gibi oldu, neredeyse gün doğacaktı. Gün doğudaki parlak yıldız durgun suya düşmüştü. Suyun üstünden ince bir yel geliyor üşütüyordu. Arkasından gelen ayak seslerini duydu, zor da olsa namazını sürdürdü. Ayak sesleri geldi yanı başında durdu. Nişancı secdedeydi, kalktı, dizüstü çöktü. Sağa sola selam verdi, ayağa kalkacaktı kalkamadı. Koluna güçlü bir el yapıştı onu kaldırdı ayağa dikti. Nişancı artık iki büklüm değildi.</span></span></p>

    <p class="calibre16"><span><span class="calibre8">"Oooo, Poyraz Efendi Ağa, sen de mi namaza kalktın?"</span></span></p>

    <p class="calibre16"><span><span class="calibre8">"Yok," dedi Poyraz, "balığa çıkacağız. Milletin karnı bir bayram etsin dedim de..."</span></span></p>

    <p class="calibre16"><span><span class="calibre8">"Beni de götüreceksin, değil mi?"</span></span></p>

    <p class="calibre16"><span><span class="calibre8">"Seni götürmeyeceğim. Çünkü sen daha kendine gelemedin."</span></span></p>

    <p class="calibre16"><span><span class="calibre8">Nişancı kızdı:</span></span></p>

    <p class="calibre16"><span><span class="calibre8">“O kendine gelemeyen sensin, hem de senin baban. Ne olmuş bana, baksana neyim var benim, bir iyice gözlerini aç da bana bak!"</span></span></p>

    <p class="calibre16"><span><span class="calibre8">"Baktım," dedi, o kadar iyi görünmüyorsun. Sen, bundan sonra çok çok balık yiyesin ki kendine gelesin."</span></span></p>

    <p class="calibre16"><span><span class="calibre8">"Ulan oğlum, Poyraz mısın, karayel misin, yıldızpoyraz mısın nesin sen? Sen kendini ne sayarsan say, kaç kişilik ümmetin var senin? İstersen, sen kendini Sultan Süleyman say, ada ağzına kadar dolsa bile kaç kişi alır? Ada dolunca da hepimiz birden acımızdan ölürüz. Aç kalınca adama, gördün işte, bir şey olmuyor ki... Biz, günlerce aç kaldık da ne oldu yani. İşte gördün, karnımız üç kaşık çorbayı görünce dipdiri olduk, işte." Gülümsedi, "Sen de ne güzel çorba pişirirmişsin meğer, o güzel anandan mı öğrendin?"</span></span></p>

    <p class="calibre16"><span><span class="calibre8">Poyraz yalancıktan sesini yükseltti, öfkeden boyun damar</span></span><span><span class="calibre8">ları şişti:</span></span></p>

    <p class="calibre16"><span><span class="calibre8">"Anamın güzel olduğunu nerden biliyorsun, sen onu nerde gördün ki?"</span></span></p>

    <p class="calibre16"><span><span class="calibre8">"Belli."</span></span></p>

    <p class="calibre16"><span><span class="calibre8">Poyraz sertliğini daha da artırarak, sesini de yükselterek:</span></span></p>

    <p class="calibre16"><span><span class="calibre8">"Nereden belli?"</span></span></p>

    <p class="calibre16"><span><span class="calibre8">"Senden belli yavrum. Sen hiç aynaya bakmadın mı?"</span></span></p>

    <p class="calibre16"><span><span class="calibre8">Poyraz yumuşadı, yüzü güler gibi oldu, öfkesi indi.</span></span></p>

    <p class="calibre16"><span><span class="calibre8">"Baktım."</span></span></p>

    <p class="calibre16"><span><span class="calibre8">"Baktığına iyi etmişsin. Yavrum, senin gibi yakışıklı, iyi yürekli bir adamı sen hiç gördün mü?"</span></span></p>

    <p class="calibre16"><span><span class="calibre8">"Görmedim."</span></span></p>

    <p class="calibre16"><span><span class="calibre8">"Sen hiç çirkin bir kadından güzel bir çocuk doğduğunu gördün mü?"</span></span></p>

    <p class="calibre16"><span><span class="calibre8">"Görmedim."</span></span></p>

    <p class="calibre16"><span><span class="calibre8">"Sen askerciliği nerede yaptın?"</span></span></p>

    <p class="calibre16"><span><span class="calibre8">"Sarıkamışta."</span></span></p>

    <p class="calibre16"><span><span class="calibre8">"Seni bit yemedi, soğuk dondurmadı mı? Yoksa askerden kaçtın mı?"</span></span></p>

    <p class="calibre16"><span><span class="calibre8">"Kaçmadım."</span></span></p>

    <p class="calibre16"><span><span class="calibre8">"Hiçbir cana da kıymadın, öyle mi?"</span></span></p>

    <p class="calibre16"><span><span class="calibre8">"Onun orasını bilemem."</span></span></p>

    <p class="calibre16"><span><span class="calibre8">Nişancı onun yanına kadar birkaç adım attı, sağ elini tuttu sıktı:</span></span></p>

    <p class="calibre16"><span><span class="calibre8">“</span></span><span><span class="calibre8">Beni balığa götürürsen sana çok kırmızı denizin kırmızı barbunyasını tutarım. Ben balıkçıyım, şöyle uzaktan denizin yüzüne bir bakayım, nerede verimli bir taş, nerede bir balık tarlası var bulurum. Ben Karadenizliyim, Kanal savaşındaki kırmızı denizin de balıkçısıyım. Bizim ordunun paşası, üç yıl, benim kırmızı denizden tuttuğum kırmızı barbunileri yiye yiye küp gibi oldu. Küp gibi olunca da vardı gitti İngilize tes</span></span><span><span class="calibre8">lim oldu. Kaldık mı biz de çölün ortasında aç susuz, yalınayak başı kabak. Birer birer ölmeye başladık. Yüzbaşı edemedi, bizi Çöl Yemene taşıdı. Yemene varıncaya kadar çoğumuz da yolda kırıldı. Bir koca ordudan bir avuç asker kaldık. Yemene varıncaya kadar. Sen askerden kaçmaklan iyi yaptın."</span></span></p>

    <p class="calibre16"><span><span class="calibre8">"Kaçmadım."</span></span></p>

    <p class="calibre16"><span><span class="calibre8">"Kaçtın yavrum, kaçtın yiğidim. Sen güzel, güzel, güzelce kaçtın."</span></span></p>

    <p class="calibre16"><span><span class="calibre8">"Ne biliyorsun, kaçtıysam, sana kaçtım derdim. Nereden</span></span> <span><span class="calibre8">çıkarıyorsun kaçtığımı?"</span></span></p>

    <p class="calibre16"><span><span class="calibre8">"Sarıkamış ordusundan bir tek kişi kaldı mı, söyle kaldı mı? Ordunun yarısını bit yemedi mi, yarısı da dağlarda donup</span></span> <span><span class="calibre8">kazık kesilmedi mi?"</span></span></p>

    <p class="calibre16"><span><span class="calibre8">"Öyle oldu ya, ben kaçmadım."</span></span></p>

    <p class="calibre16"><span><span class="calibre8">"Var sen de kaçma. Ama beni bugün balığa götüreceksin. Bak güzel oğlum, gözünle gördün ya, elim aptesli, ağzım dualı, sana çok dua ederim."</span></span></p>

    <p class="calibre16"><span><span class="calibre8">Poyraz gene yalancıktan kızdı:</span></span></p>

    <p class="calibre16"><span><span class="calibre8">"Ben kimsenin duasını istemem."</span></span></p>

    <p class="calibre16"><span><span class="calibre8">"Sen beni götür de var isteme."</span></span></p>

    <p class="calibre16"><span><span class="calibre8">Poyrazın önüne dikildi:</span></span></p>

    <p class="calibre16"><span><span class="calibre8">"Yeter be," diye bağırdı, "ikide bir de böyle yalancıktan adama kızıp durma. Bak kafamı da kızdırma. Şimdi şuradan binerim bir tekneye giderim buradan. Adan da, padişahlığın da senin olsun."</span></span></p>

    <p class="calibre16"><span><span class="calibre8">Çakıllardan gelen ayak seslerine döndüler. Vasili, Kadri Kaptan, Hüsmen konuşa konuşa geliyorlardı.</span></span></p>

    <p class="calibre16"><span><span class="calibre8">"Bak kardaş, bak güzel oğlum, beni bugün denize götür. Bir gör, nasıl olurmuş! Gör, usta bir balıkçı usta bir denizde her birisi balık tarlası ne taşlar bulurmuş!"</span></span></p>

    <p class="calibre16"><span><span class="calibre8">"Bak Nişancı amca, seni balığa üç gün sonra götürsek olmaz mı? Sen o zamana kadar kendine gelirsin."</span></span></p>

    <p class="calibre16"><span><span class="calibre8">Nişancı çok kızgın, gelenlere döndü:</span></span></p>

    <p class="calibre16"><span><span class="calibre8">"Yahu çocuklar, benim neyim var ki, bu adam sabahtan beri kendine gel, kendine gel de seni balığa öyle götüreyim, diyorNeyim var benim? O kendi, kendisine gelsin de..." Poyrazın gene elini sıcacık tuttu, yumuşak, kesin bir sesle: "Sen beni bugün balığa götürmezsen, ben de, senin bu memleketin cennet de olsa, ben de bu memleketten gidince, acımdan da ölsem gene giderim, bunu böylece bilesin, sen de çok üzülürsün."</span></span></p>

    <p class="calibre16"><span><span class="calibre8">Poyraz, onun konuşmalarına aldırmaz görünerek Kadri Kaptana:</span></span></p>

    <p class="calibre16"><span><span class="calibre8">"Kaptan, senin tekneyi hazırla, bugün Nişancı Veli Dayı da</span></span></p>

    <p class="calibre16"><span><span class="calibre8">bizimle gelecek."</span></span></p>

    <p class="calibre16"><span><span class="calibre8">"Hah şimdi doğrulttun Poyraz."</span></span></p>

    <p class="calibre16"><span><span class="calibre8">Kadri Kaptanın önünden yürüdü, iskelenin ucunda durdu, Kadri Kaptanın tekneyiııı iskeleye yanaştırmasını bekledi. Tekne yanaşır yanaşmaz da atladı, arkasından da bir "Oooh," çekti, "çok şükür, Allahım sana hamdolsun."</span></span></p>

    <p class="calibre16"><span><span class="calibre8">Ötekiler de tekneye atladılar, motor çalıştı.</span></span></p>

    <p class="calibre16"><span><span class="calibre8">Başaltındaki sandıkta çok olta vardı. Kadri Kaptan sandığı getirdi Nişancının önüne koydu. Nişancı Veli alışkın ellerle bir olta seçti, "Bu," dedi, "işime yarar." Ayağa kalktı, döne döne bütün denizi gözden geçirdi. Uzaklardan güneye doğru bir ge</span></span><span><span class="calibre8">mi gidiyordu, bacasından göğe dosdoğru süzülen dumanıyla.</span></span></p>

    <p class="calibre16"><span><span class="calibre8">Hiç konuşmuyor denizi seyreyliyorlardı. Tekne de iyi yol yapıyordu.</span></span></p>

    <p class="calibre16"><span><span class="calibre8">Vasili Kaba Adayla Karınca Adasının ortasında durdu. Her iki ada da bir sis arkasından hayal meyal gözüküyordu.</span></span></p>

    <p class="calibre16"><span><span class="calibre8">"Burası iyi mi?"</span></span></p>

    <p class="calibre16"><span><span class="calibre8">Hiç kimse ses çıkarmadı. Oltalarını denize saldılar. Nişancı Veli, iki yeşil ışıltıya kesmiş gözlerini denize dikmiş, alnı kırışmış, kaşlarını çatmış oltasının ipine bakıyordu. Sağ kolunu hızla çekti, aynı hızla da bıraktı, sonra ipi çekmeye başladı. Herkes gözünü Nişancıya dikmişti. Nişancı oltanın ipini usul usul çekiyor, düzgünce önüne yığıyordu. Vasili, Nişancı söylediğinden de daha usta bir balıkçı, diye düşündü.</span></span></p>

    <p class="calibre16"><span><span class="calibre8">Oltanın ucunda büyük bir mercanın ışıldamasıyla sönmesi bir oldu. Nişancının yaşlı, buruş buruş eli balığa uzandı aldı, al</span></span><span><span class="calibre8">masıyla birlikte de mercan büyük livarın içinde yüzmeye başladı.</span></span></p>

    <p class="calibre16"><span><span class="calibre8">Herkes öyle kalakalmıştı. Nişancının yüzünde bir kıpırtı bile yoktu. Oltası denize olanca hızıyla sağılıyordu. Az sonra Nişancı oltayı hızla çekti geri saldı. Ardından da soğukkanlı oltasını çekmeye başladı. Gözleri faltaşı gibi açılmış herkes ona bakıyor, denizdeki kendi oltalarını unutmuş gitmişler, balık vuruyor mu vurmuyor mu farkında bile olmuyorlardı. Olta indi inecek, Nişancı Veli başını havaya kaldırdı düşündü. Başını indirmesiyle oltayı çekmesi bir oldu. Gene olta</span></span><span><span class="calibre8">nın ucunda bir mercan sallanıyor, çırpınan balığın pespembe ışıltısı denize vuruyordu.</span></span></p>

    <p class="calibre16"><span><span class="calibre8">Ötekiler durdular, oltalarını denizde unuttular, gözleri Ni</span></span><span><span class="calibre8">şancının ellerinde, yüzünde, oltasında, teknenin içindeki, gittikçe çoğalan balıklarda... Nişancı oltasma yumulmuş, kendisini kapmış koyvermiş, küçücük şahin gözleri denizde, salt elleri çalışıyor, yüzünde, bedeninde bir kıpırtı bile yok. Ötekiler de donmuş kalmışlardı. Deniz o kadar durgun, o kadar durgundu</span></span> <span><span class="calibre8">ki karıncalar su içerdi.</span></span></p>

    <p class="calibre16"><span><span class="calibre8">Nişancı çok büyük bir mercan çekti. Güçlü balık bir o yana, bir bu yana var gücüyle sallanıyor, Nişancının, çırpınan balığı daha fazla kaldırıp oltadan almaya gücü yetmiyordu.</span></span></p>

    <p class="calibre16"><span><span class="calibre8">"İpi koparacak. Şunu oltadan alın."</span></span></p>

    <p class="calibre16"><span><span class="calibre8">Vasili atıldı balığı tuttu, balık var gücüyle çırpınıyor, Vasili onu oltadan alamıyordu. Sonunda balık da, Vasili de yoruldu. Balık tahtaların üstüne indi. Uzun uzun can çekişerek, son kez gerilerek, ağır ağır soldu.</span></span></p>

    <p class="calibre16"><span><span class="calibre8">"Ben yoruldum çocuklarım. Daha hamım. Denizi görmeyeli epeyi oldu. Bir ay her gün balığa çıkarsak ancak kendime gelebilir, eski Nişancı Veli olabilirim."</span></span></p>

    <p class="calibre16"><span><span class="calibre8">Ötekiler neden sonra kendilerini toparlayabildiler, gülüm</span></span><span><span class="calibre8">seyerek hayranlıkla Nişancı Veliye baktılar.</span></span></p>

    <p class="calibre16"><span><span class="calibre8">Vasili:</span></span></p>

    <p class="calibre16"><span><span class="calibre8">"Kadri Kaptan tekneyi şu yana sür," dedi. Denizin üstüne bir ışıltı çökmüş, inceden de bir yel başlamış, bir esiyor, bir sönüyordu.</span></span></p>

    <p class="calibre16"><span><span class="calibre8">Motor çalışırken Nişancının mutlu, yorgun sesini duydular: "Denizin dibi mercan kaynıyor çocuklar."</span></span></p>

    <p class="calibre16"><span><span class="calibre8">Başlarını kaldırıp ona baktılar. Mavi kıvılcımlı yeşil gözleri kurnaz, sevinç içinde parlıyordu.</span></span></p>

    <p class="calibre16"><span><span class="calibre8">Günbatıya doğru kaydılar. Kaba Ada çok uzaklarda kalmıştı. Oltalarını denize saldılar, beklediler. Onların oltalarına da balık vurmaya başladı. Akşama kadar çok çipura, çok lüfer, levrek tuttular. Nişancı Veli de baş üstüne yumulmuş, onlara hayranlıkla bakıyor, oltanın ucunda sallanan, çırpınan balıkları görünce de, ağzı kulaklarında, sevincinden dört köşe oluyordu.</span></span></p>

    <p class="calibre16"><span><span class="calibre8">"Bu tuttuğumuz balık değil bize bir kasabaya yeter. Haydin erkenden adaya ulaşıp balıklarımızı yiyelim. Açlıktan öldük," diye gürledi Poyraz.</span></span></p>

    <p class="calibre16"><span><span class="calibre8">"Öldük," dedi Nişancı Veli.</span></span></p>

    <p class="calibre16"><span><span class="calibre8">Hep bir ağızdan gülüştüler.</span></span></p>

    <p class="calibre16"><span><span class="calibre8">Tekne iskeleye yanaştığında güneşin batmasına daha çok vardı. Batıda da denizin üstündeki bulutlar apaktı.</span></span></p>

    <p class="calibre16"><span><span class="calibre8">Hüsmen, Vasili, Kaptan sepetlere doldurdukları balıkları zor taşıyorlardı.</span></span></p>

    <p class="calibre16"><span><span class="calibre8">Poyraz, iskelenin üstünde biraz durdu, sepetler dolusu ta</span></span><span><span class="calibre8">şınan balıklara konurlanarak baktı:</span></span></p>

    <p class="calibre16"><span><span class="calibre8">"Çok balık tuttuk Melek Hatun," dedi, "baksana Lena Ana</span></span><span><span class="calibre8">nın ağzı açık kalmış, balıklara bakıyor."</span></span></p>

    <p class="calibre16"><span><span class="calibre8">"Şaştım kaldım," dedi Lena. "O kadar çok balık! Ağzım da açık kaldı, elim de... Nerden buldunuz bu kadar balığı, denizi kurutmuşsunuz, ne kadar balığı varsa denizin hepsini tutmuş getirmişsiniz."</span></span></p>

    <p class="calibre16"><span><span class="calibre8">"Çoğunu da Nişancı tuttu."</span></span></p>

    <p class="calibre16"><span><span class="calibre8">"O da kim?"</span></span></p>

    <p class="calibre16"><span><span class="calibre8">"İşte şu," diye, iskelenin ucuna oturmuş, ayaklarını da suya sarkıtıp yumulmuş Nişancı Veliyi gösterdi.</span></span></p>

    <p class="calibre16"><span><span class="calibre8">"Şu yaşlı adam mı?"</span></span></p>

    <p class="calibre16"><span><span class="calibre8">"Bu," dedi Poyraz.</span></span></p>

    <p class="calibre16"><span><span class="calibre8">Vasili, söze karıştı:</span></span></p>

    <p class="calibre16"><span><span class="calibre8">"Ben ömrümde böyle bir balıkçı görmedim. Bu denizler de görmemiştir."</span></span></p>

    <p class="calibre16"><span><span class="calibre8">Sepeti yerden aldı götürdü çakıl taşlarının üstüne koydu.</span></span></p>

    <p class="calibre16"><span><span class="calibre8">Nişancı ayağa kalktı, Poyrazdan yana birkaç adım attı. "Poyraz oğlum bana bir bıçak bul. Şu balıkları hemen temizleyivereyim."</span></span></p>

    <p class="calibre16"><span><span class="calibre8">Çok alçakgönüllü, çok utangaç biri olup çıkmıştı Nişancı Veli. Belki her zaman böyleydi de, zor, insanın huyunu değişti</span></span><span><span class="calibre8">riyordu.</span></span></p>

    <p class="calibre16"><span><span class="calibre8">"Bir bıçak verin Nişancıya."</span></span></p>

    <p class="calibre16"><span><span class="calibre8">Melek Hatun elindeki bıçağı uzattı, "Al Nişancı Kardeş."</span></span></p>

    <p class="calibre16"><span><span class="calibre8">"Sağ ol Hatun," diye duyulur duyulmaz bir sesle alçakgönüllü yumuldu, denizin kıyısına yürüdü, yığının yanına oturdu, eli son hızla işlemeye başladı. Solundaki yığından bir balık alıyor, çabucak temizliyor, sağ yanına koyuyordu.</span></span></p>

    <p class="calibre16"><span><span class="calibre8">"Ötekiler nerde," diye sordu Poyraz.</span></span></p>

    <p class="calibre16"><span><span class="calibre8">"İçerdeler," dedi Melek Hatun içini derinden çekerek, gözleri yaşararak "İçerdeler. Hiç dışarı çıkmıyorlar, üstlerindeki giyitler hilim hilim, utanıyorlar, çırılçıplaklar."</span></span></p>

    <p class="calibre16"><span><span class="calibre8">Poyrazın yüzü soldu, dudakları titredi, ayaklarını sürükleyerek gitti sedirin üstüne oturdu, yüzünü iki eli arasına alıp</span></span></p>

    <p class="calibre16"><span><span class="calibre8">dirseklerini de dizine dayadı.</span></span></p>

    <p class="calibre16"><span><span class="calibre8">"Bakın, bakın, buraya gelin de bakın, biz bir balık temizleyinceye kadar, on tane balık temizliyor! Şunun ellerine bakın,</span></span></p>

    <p class="calibre16"><span><span class="calibre8">uçuyor, uğunuyor."</span></span></p>

    <p class="calibre16"><span><span class="calibre8">Poyraz, yerinden ağır ağır üzüntülü baktı, kıyıya gitti, Nişancının sağında durdu, gözleri Nişancının ellerinde, gözlerini uçan ellerden ayıramadan, durduğu yerde öyle kalakaldı.</span></span></p>

    <p class="calibre16"><span><span class="calibre8">Kaptan da, Vasili de balık temizlemeyi bırakmışlar, ellerin</span></span><span><span class="calibre8">de bıçakları, gözleri Nişancıda durmuşlardı. Kadınlar da gelmişler, yan yana Nişancının arkasına dizilmişlerdi.</span></span></p>

    <p class="calibre16"><span><span class="calibre8">Nişancı, herkesin ellerine baktığını fark etmiş olacak ki, el</span></span><span><span class="calibre8">leri daha da hızlandı.</span></span></p>

    <p class="calibre16"><span><span class="calibre8">Nişancı solundaki balık yığınını bitirinceye kadar hiçbiri yerinden kıpırdayamadı. Gözlerini de Nişancının ellerinden alamadılar.</span></span></p>

    <p class="calibre16"><span><span class="calibre8">Balıkların temizlenmesi bitince Nişancı elindeki bıçağı güzelce yıkadı, sol yanındaki çakıltaşlarının üstüne uzattı, sağ elini de çakıltaşlarının üstüne koyarak kalktı. Yorulmuş, gene iki büklüm olmuştu. Çeşmeye gitti, taşın üstünden sabunu aldı, sonra yerine geri koydu. Önce sağ, sonra sol elini uzun uzun kokladı, kollarını iki yana açtı, birkaç kez gerindi, çalılığa doğru şalvarının bağını çöze çöze yürüdü. Ilgınların içine çömeldi keyifle çatladı. Önünden kopardığı geniş yapraklı bir çiçek dalıyla da bir güzel silindi.</span></span></p>

    <p class="calibre16"><span><span class="calibre8">Daha gün batmadan ateş yanmış, kocaman bir köz öbeği orta yerde ışılıyordu.</span></span></p>

    <p class="calibre16"><span><span class="calibre8">Vasiliyle Kaptan, Nişancının temizlediği balıkları kadınlara veriyorlar, kadınlar da balıkları tuzluyorlar, götürüp, serdikleri közlerin üstüne atıyorlardı.</span></span></p>

    <p class="calibre16"><span><span class="calibre8">Poyraz:</span></span></p>

    <p class="calibre16"><span><span class="calibre8">"Pişen ilk balığı Nişancı Veli Dayıya verin. Hem de büyük bir mercan seçin."</span></span></p>

    <p class="calibre16"><span><span class="calibre8">Çalıların içinden Nişancının sesi geldi:</span></span></p>

    <p class="calibre16"><span><span class="calibre8">"O senin güzel dillerine Nişancı Dayın kullar olsun. Hatunlar, hem de güzel, büyük bir balık getirin bana. Hem de yanında yumuşak ekmeği olsun. Hem de kırmızı mercan olsun, hem de kırmızı denizden tutulmuş olsun."</span></span></p>

    <p class="calibre16"><span><span class="calibre8">"Dışarı çıkamayanlara götürsün kadınlarla kızlar. İlk pişen balıklar konuklara. Onlar çok aç kalmışlar. Çok balık var değil mi Melek Hatun?"</span></span></p>

    <p class="calibre16"><span><span class="calibre8">"Çok balık var. Bir koca köyün insanı, atıyla itiyle yese bitiremez."</span></span></p>

    <p class="calibre16"><span><span class="calibre8">Daha gün batmadan balıklarını yediler bitirdiler. Millet o kadar balığı bir anda sömürürcesine tüketti.</span></span></p>

    <p class="calibre16"><span><span class="calibre8">Nişancı Veliyse kocaman mercanını yemiş uyumuş kalmıştı. Kızıl Denizin gün vurmuş dibindeki, binlerce renkte ışılayan, kayan, bir engel görünce tuz buz olup her biri bir yana dağılan binbir renkte parlayan balıklar dünyasının erişilmez düşünü görüyordu.</span></span></p>

    <p class="calibre16"><span><span class="calibre8">Evlere çekildiler, Nişancı Veli, orada, sırtını çınarın gövde</span></span><span><span class="calibre8">sine dayamış uyudu kaldı. Onu kimse uyandırmaya kıyamadı. İyi de ettiler, kim bilir ne mutlu, ne renkli, ne som ışığa kesmiş düşler görüyordu. Düşlerini bozmadılar.</span></span></p>

    <p class="calibre16"><span><span class="calibre8">Poyraz Musa üzüntülüydü. Şu hilim hilim, şu çıplak, aç in</span></span><span><span class="calibre8">sanlar ona çok dokunmuştu. Donmuş, kaskatı kesilmiş, yüzleri gerilmiş, gözleri yuvalarından fırlamış yüzlerce asker görmüştü Allahuekber dağlarında. Çöldeki Yezidi kırımı, kızların koparılmış diri memelerinin kumların üstünde seğirerek kanamaları, bu aklından hiç çıkaramadığı korkunçluklar bile şu aç insanların durumları kadar onu üzmemişti. Hem derinden yüreği parçalanarak kahroluyor, hem de Nişancı gözlerinin önüne gelince, içi sıcacık, bütün insanları sevgiyle kucaklayacak kadar sevinçle doluyordu.</span></span></p>

    <p class="calibre16"><span><span class="calibre8">Yatakta döndü döndü, hele sabah ola hayır ola, gün ola harman ola dedi kendi kendine, daldı.</span></span></p>

    <p class="calibre16"><span><span class="calibre8">Gün doğmadan uyanan Poyraz, Lenayı Vasiliye gönderdi,&nbsp;&nbsp;&nbsp; "Söyle, çabuk gelsin, sonra tıraş oluruz."</span></span></p>

    <p class="calibre16"><span><span class="calibre8">Vasili çok çabuk geldi:</span></span></p>

    <p class="calibre16"><span><span class="calibre8">"Ne oldu sana, hiç iyi gözükmüyorsun."</span></span></p>

    <p class="calibre16"><span><span class="calibre8">"İyiyim ama çok üzüldüm."</span></span></p>

    <p class="calibre16"><span><span class="calibre8">"Neye üzüldün böyle? Dün çok keyifliydin."</span></span></p>

    <p class="calibre16"><span><span class="calibre8">"Baksana şu insanların durumlarına. Şimdi aşağı yukarı bütün Anadolu böyle. Böyle mi acaba?"</span></span></p>

    <p class="calibre16"><span><span class="calibre8">"Bütün Anadolu değilse de bütün Karadeniz böyle. Kara- denizde akrabalarımız vardı. Onlardan biliyorum."</span></span></p>

    <p class="calibre16"><span><span class="calibre8">"İnşallah, hiçbir yerde insanlar bunlar gibi değildir."</span></span></p>

    <p class="calibre16"><span><span class="calibre8">"Kendi gözlerimle böylelerini çok gördüm ya bunların hali bana çok dokundu."</span></span></p>

    <p class="calibre16"><span><span class="calibre8">"Savaş. O da geçti ya."</span></span></p>

    <p class="calibre16"><span><span class="calibre8">"Savaştan önce de böyleydi."</span></span></p>

    <p class="calibre16"><span><span class="calibre8">"Savaştan sonra da böyle kalacak."</span></span></p>

    <p class="calibre16"><span><span class="calibre8">"Kalmaz inşallah."</span></span></p>

    <p class="calibre16"><span><span class="calibre8">Zeytinli koyağa yürüdüler.</span></span></p>

    <p class="calibre16"><span><span class="calibre8">"Bunlar perişan, ilkönce giyit gerek bunlara. Çırılçıplaklar. Ne yapalım?"</span></span></p>

    <p class="calibre16"><span><span class="calibre8">"Ne yapalım?" dedi Vasili.</span></span></p>

    <p class="calibre16"><span><span class="calibre8">Bir zeytin ağacının dibine oturdular, uzun uzun tartıştılar.</span></span></p>

    <p class="calibre16"><span><span class="calibre8">"Bugün çok sıcak bir gün olacak," dedi Vasili. "Bu gariban</span></span><span><span class="calibre8">lar, hiç olmazsa, çınarın altına çıksalar. İçerde pişerler."</span></span></p>

    <p class="calibre16"><span><span class="calibre8">"Vah vah," dedi Poyraz, "hiç düşünmemiştim, bunlar sı</span></span><span><span class="calibre8">caktan ölürler. Bir de dağlık yerin, Karadenizin uşakları."</span></span></p>

    <p class="calibre16"><span><span class="calibre8">"Dağlık yerin uşakları da, aralarından Nişancı Veli Dayı gi</span></span><span><span class="calibre8">bi bir balıkçı nasıl çıkmış?"</span></span></p>

    <p class="calibre16"><span><span class="calibre8">"Hele dur bakalım, bu iş karışık bir iş, yakında Nişancının neyin nesi olduğunu öğreniriz. Bana göre bu adam şu bizim denizi de avucunun içi gibi biliyor."</span></span></p>

    <p class="calibre16"><span><span class="calibre8">"Bana göre de biliyor. Yoksa, oltayı salar salmaz, göz açıp kapayıncaya kadar... Denizin üstünde mi yazıyordu orasının mercan taşı olduğu..."</span></span></p>

    <p class="calibre16"><span><span class="calibre8">"Göz açıp kapayıncaya kadar... Balıklar koşuyor, sıraya giriyorlardı sanki onun oltasına yakalanmak için."</span></span></p>

    <p class="calibre16"><span><span class="calibre8">"Bugün sıcak olacak. Cırcır böcekleri şimdiden ötmeye başladı."</span></span></p>

    <p class="calibre16"><span><span class="calibre8">"Gidip Melek Hatuna soralım, kadınlara fistan dikebilir misin, bir dikiş makinası alsak kullanabilir misin, diye."</span></span></p>

    <p class="calibre16"><span><span class="calibre8">"Soralım."</span></span></p>

    <p class="calibre16"><span><span class="calibre8">Melek Hatunun evine geldiler kapıyı çaldılar:</span></span></p>

    <p class="calibre16"><span><span class="calibre8">Melek Hatun:</span></span></p>

    <p class="calibre16"><span><span class="calibre8">"Kimdir o?"</span></span></p>

    <p class="calibre16"><span><span class="calibre8">"Biziz Melek Hatun, Vasiliyle ben."</span></span></p>

    <p class="calibre16"><span><span class="calibre8">"Siz çınarların altına gidin, ben hemen geliyorum."</span></span></p>

    <p class="calibre16"><span><span class="calibre8">Elinde cezvesi, kahvesi, fincanlarıyla geldi.</span></span></p>

    <p class="calibre16"><span><span class="calibre8">Hiç konuşmadan ateşi yaktı, cezveye suyu, kahveyi, şekeri koydu, ateşin üstüne tuttu, ortalığa yoğun kahve kokusu yayıl</span></span><span><span class="calibre8">dı. İkisinin de burun delikleri, kısrak kokusu almış atların burun delikleri gibi genişleyerek, titreyerek açıldı. Tıpkı atlar gibi başları da havaya dikildi.</span></span></p>

    <p class="calibre16"><span><span class="calibre8">Köpüklü fincanlar az sonra önlerine kondu. Melek Hatun da elinde köpürmüş fincan geldi yanlarına oturdu. Poyraz Me</span></span><span><span class="calibre8">lek Hatuna şöyle bir alıcı gözle baktı, hatun, bu sabah daha da güzelleşmiş ancak otuz kırk yaşlarında gösteriyordu.</span></span></p>

    <p class="calibre16"><span><span class="calibre8">Poyraz sorunu Melek Hatuna açtı, uzunca anlattı. Önce Melek Hatunun gözleri yaşardı, ağladı ağlayacak. Sonra da parladı.</span></span></p>

    <p class="calibre16"><span><span class="calibre8">"Fistan da, işlik de, gömlek de, şalvar da dikerim. Her bir şeycik de dikerim. Makina da kullanmasını bilirim. Bir tek, ceket dikmesini bilmem. Bizde cepkeni, ceketi dışardan, dikilmiş alırlardı da."</span></span></p>

    <p class="calibre16"><span><span class="calibre8">Biraz sonra Kadri Kaptan da geldi. Ona da sorunu açtılar.</span></span></p>

    <p class="calibre16"><span><span class="calibre8">"Ohhooo," dedi Kaptan, "anam terzilerin piri İdris Nebi gibi hulle biçer. Biçer Allah deyu deyu."</span></span></p>

    <p class="calibre16"><span><span class="calibre8">"Haydi tıraş olup kahvaltımızı yapalım. Biz tıraş oluncaya kadar Melek Hatun kahvaltıyı hazırlar."</span></span></p>

    <p class="calibre16"><span><span class="calibre8">"Çabuk hazırlarım. Siz hayırlı işe gidiyorsunuz. Allah yolunuzu açık etsin."</span></span></p>

    <p class="calibre16"><span><span class="calibre8">Onlar giderlerken arkalarından seslendi:</span></span></p>

    <p class="calibre16"><span><span class="calibre8">"Kaç kişiye fistanlık, kaç kişiye işlik alacaksınız, biliyor musunuz?"</span></span></p>

    <p class="calibre16"><span><span class="calibre8">"Bilmiyoruz."</span></span></p>

    <p class="calibre16"><span><span class="calibre8">"Ben biliyorum. Haydi gidin. Gelince ne kadar ne alacağınızı size yazdırırım."</span></span></p>

    <p class="calibre16"><span><span class="calibre8">"Sağ olasın hatun, Allah seni bu dünyada da, öbür dünya</span></span><span><span class="calibre8">da da bahtiyar kılsın."</span></span></p>

    <p class="calibre16"><span><span class="calibre8">Melek Hatun, onlar gelinceye kadar çayı kaynattı, sofrayı kurdu.</span></span></p>

    <p class="calibre16"><span><span class="calibre8">Üçü de güzelce tıraş olmuş, güzel de giyinmişlerdi. Poyrazın kırmızı şeritli altın madalyası göğsünde sallanıyor, körüklü çizmeleri parlıyordu.</span></span></p>

    <p class="calibre16"><span><span class="calibre8">Melek Hatun Poyrazı oturttu:</span></span></p>

    <p class="calibre16"><span><span class="calibre8">"Yaz bakalım," dedi.</span></span></p>

    <p class="calibre16"><span><span class="calibre8">İçerde daltaşak yatıp da, utançlarından dışarı çıkamayanla</span></span><span><span class="calibre8">rın sayısını, kaç erkek, kaç kadın olduklarını, kaç kız, kaç delikanlı, kaç kız, kaç erkek çocuk olduğunu, kaç metre şalvarlık, fistanlık, gömleklik, donluk, ne kadar pazen, ne kadar işliklik alacaklarını, renklerinin ne olacağını bir bir yazdırdı.</span></span></p>

    <p class="calibre16"><span><span class="calibre8">"Makinayla birlikte de kırmızı, mavi, sarı, ak, yeşil, kara, renk renk makara ipliği alacaksınız. Bir de iğneler, yumaklar alacaksınız. Çok iplik gerekecek."</span></span></p>

    <p class="calibre16"><span><span class="calibre8">Melek Hatun onları uğurlamaya iskelenin ucuna kadar gitti. Çok mutluydu. Onları, uzaklara kadar el sallayarak uğurladı. Arkasından da konukların evlerine koştu. Ötekiler, Melek Hatunu görür görmez çarşafların, yorganların altına sığındılar.</span></span></p>

    <p class="calibre16"><span><span class="calibre8">"Size müjdem var. Bizimkiler kasabaya gittiler. Kumaşlar alacaklar. Bir de dikiş makinası getirecekler. Ben size, hepinize giyitler dikeceğim. İçinizde dikiş bilen kimse var mı?"</span></span></p>

    <p class="calibre16"><span><span class="calibre8">Yaşlı bir kadın:</span></span></p>

    <p class="calibre16"><span><span class="calibre8">"Hepimiz biliriz. Ama en iyi Hatçe bilir. O, kasabadan bi</span></span><span><span class="calibre8">zim köye gelin geldi," dedi.</span></span></p>

    <p class="calibre16"><span><span class="calibre8">"Sağlıcakla kalın."</span></span></p>

    <p class="calibre16"><span><span class="calibre8">Melek Hatun onları ne zaman böyle görse kahroluyor, yüreğinden kan gidiyordu.</span></span></p>

    <p class="calibre16"><span><span class="calibre8">"Allahın insanoğluna en büyük zulmü yoksulluk. Olmaz olsun yoksulluk. Allah böyle bir yoksulluğu düşman başına bi</span></span><span><span class="calibre8">le vermesin."</span></span></p>

    <p class="calibre16"><span><span class="calibre8">Öğleyi az geçe kasabaya ulaştılar; önce berbere uğradılar, berber onları yere kadar eğilerek karşıladı. Ona kasabanın en iyi manifaturacısını sordu Poyraz. Bir de bu kasabada dikiş makinasının satılıp satılmadığını... İncelik Uğur Berberi Nuri her iki dükkanın da yerini onlara salık verdi. Kadri Kaptan, "anla</span></span><span><span class="calibre8">dım, biliyorum." dedi.</span></span></p>

    <p class="calibre16"><span><span class="calibre8">Berber:</span></span></p>

    <p class="calibre16"><span><span class="calibre8">"Şimdi de çıplaklar doldurdu yazıyı yabanı," dedi. "Her bir yanı dökülen, giyitleri paramparça, bir deri bir kemik kalmış, buradan her gün bir sürü insan geliyor geçiyor. Nerden gelip nereye gidiyorlar, Allah bilir. Hastaları da, ölüleri de sırtlarında. Diyorlar ki, Yunan askerlerinin yaktığı köylerin insanları bunlarmış, diyorlar. Ne bileyim ben, caddeden geçen bir ikisiyle konuşayım dedim, konuşmuyor, ağızlarını açmıyorlar. Küsmüşler. Nereden gelip nereye gittiklerini onlar da bilmiyorlar."</span></span></p>

    <p class="calibre16"><span><span class="calibre8">"Vah vah," dedi Poyraz.</span></span></p>

    <p class="calibre16"><span><span class="calibre8">"Vah ki vah!" dedi berber. "Şanlı bayrağımızın vatan evlatları" dedi sonra da, Poyrazın göğsünde sallanın İstiklal Madalyasına bakarak, "vah vaaah, kahraman, ulu, yüce vatandaşlarımız. Siz ki Al taylardan inip gelen bozkurtların soyundan değil misiniz, siz ki... siz ki..."</span></span></p>

    <p class="calibre16"><span><span class="calibre8">"Sağ olasın kardeş, biz gidiyoruz. Sağ olasın."</span></span></p>

    <p class="calibre16"><span><span class="calibre8">Berber bozuldu ama açığa vurmadı. Arkalarından salt birkaç kez, "Vah vah," dedi, "vah vah ki vah vaaah!" Daha çok nutuk çekecekti, olmadı.</span></span></p>

    <p class="calibre16"><span><span class="calibre8">Çarşıyı baştan başa geçtiler, en son dükkana geldiler. Bü</span></span><span><span class="calibre8">yük bir dükkandı bu, ne ararsan bulunur. Onları ak sakallı, güleç yüzlü yaşlı bir kişi karşıladı.</span></span></p>

    <p class="calibre16"><span><span class="calibre8">"Buyurun, hoş geldiniz."</span></span></p>

    <p class="calibre16"><span><span class="calibre8">"Biraz bir şeyler alacaktık. Fistanlık, işliklik, donluk, gömleklik. Sende ayakkabı da var herhalde."</span></span></p>

    <p class="calibre16"><span><span class="calibre8">"Çok," dedi yaşlı adam, "her bir çeşit var. İzmirde bulun</span></span><span><span class="calibre8">maz da bizde bulunur."</span></span></p>

    <p class="calibre16"><span><span class="calibre8">Geniş, upuzun dükkanın sağ ve sol duvarlarının rafları renk renk kumaşlarla doluydu. Kumaşlar, ayakkabılar raflara sığmamış, top top masanın önüne kapıya kadar yığılmıştı.</span></span></p>

    <p class="calibre16"><span><span class="calibre8">Yaşlı adam, pazen, basma toplarını alıp masanın üstüne koyuyordu. O topları indirdikçe Poyraz da elindeki kağıda bakıyordu.</span></span></p>

    <p class="calibre16"><span><span class="calibre8">Masanın üstü doldu, yaşlı adam bir soluk aldı. Poyraz o solurken mavi çiçekli bir pazene uzandı, "Bu kaç arşın gelir," diye sordu. Sakallı söyledi.</span></span></p>

    <p class="calibre16"><span><span class="calibre8">"Bunu böyle, olduğu gibi alıyorum. Şuraya koyalım."</span></span></p>

    <p class="calibre16"><span><span class="calibre8">Yandaki dolu bir telis çuvalın üstüne koydu pazen topunu yaşlı adam.</span></span></p>

    <p class="calibre16"><span><span class="calibre8">Sonra da, topları teker teker yaşlı adama gösterdi, şundan bir fistanlık, şundan topun yarısı, şundan on arşın. Az bir sürede kadın, çocuk kumaşlarının hepsini seçti.</span></span></p>

    <p class="calibre16"><span><span class="calibre8">"Şalvarlık."</span></span></p>

    <p class="calibre16"><span><span class="calibre8">"Hepsi siyah mı olsun?"</span></span></p>

    <p class="calibre16"><span><span class="calibre8">"Hepsi siyah."</span></span></p>

    <p class="calibre16"><span><span class="calibre8">"Kaç kişilik?"</span></span></p>

    <p class="calibre16"><span><span class="calibre8">"On."</span></span></p>

    <p class="calibre16"><span><span class="calibre8">"Şu topun hepsini vereyim; her zaman gerek olur."</span></span></p>

    <p class="calibre16"><span><span class="calibre8">Poyraz seçti, sakallı top top kumaşları raflardan indirdi kesti.</span></span></p>

    <p class="calibre16"><span><span class="calibre8">Vasiliyle Kaptan çuvalların üstüne oturmuşlar, olanı biteni merakla seyrediyorlardı.</span></span></p>

    <p class="calibre16"><span><span class="calibre8">Dükkancı kestiği kumaşları, topları birkaç metrelik bir be</span></span><span><span class="calibre8">ze sardı, "Buyur Bey," dedi. "Adını da bağışla."</span></span></p>

    <p class="calibre16"><span><span class="calibre8">"Poyraz."</span></span></p>

    <p class="calibre16"><span><span class="calibre8">"Poyraz Bey, adınla bin yaşa. Sen hiç pazarlık etmedin. Çok gençsin ama, belli ki gün görmüş bir kişisin. Ben de sana, şu faturalara bakayım, elimden gelen indirimi yapacığım. Belli ki dükkan açmayacaksın."</span></span></p>

    <p class="calibre16"><span><span class="calibre8">Poyraz güldü:</span></span></p>

    <p class="calibre16"><span><span class="calibre8">"Açmayacağım."</span></span></p>

    <p class="calibre16"><span><span class="calibre8">Dükkancı çekmeceden bir kara kaplı defter çıkardı, baktı, bir kağıda bir şeyler yazdı, bir iki defter daha çıkardı, gene bir şeyler yazdı.</span></span></p>

    <p class="calibre16"><span><span class="calibre8">"Biliyorum, bunları kimler için aldığını delikanlı, himmetin daim olsun. Allah sana uzun ömürler versin."</span></span></p>

    <p class="calibre16"><span><span class="calibre8">Rakamları yazdığı kağıdı önüne sürdü. Poyraz baktı, kı</span></span><span><span class="calibre8">vançla gülümsedi:</span></span></p>

    <p class="calibre16"><span><span class="calibre8">"Sağ olun efendim," dedi, yeşil keseden çıkardığı gümüş paraları saydıktan sonra masanın üstüne koydu.</span></span></p>

    <p class="calibre16"><span><span class="calibre8">"Bir kahvemi için."</span></span></p>

    <p class="calibre16"><span><span class="calibre8">"İşimiz acele, şu ayakkabıyı da seçelim de... Bir balıkçı için olacak bu ayakkabı. Yaşlı bir balıkçı için."</span></span></p>

    <p class="calibre16"><span><span class="calibre8">Yaşlı adam onu elinden tuttu, dükkanın en dibine götürdü, "Seç şuradan, hangisini seçersen."</span></span></p>

    <p class="calibre16"><span><span class="calibre8">"Gelin çocuklar buraya!"</span></span></p>

    <p class="calibre16"><span><span class="calibre8">Vasiliyle Kaptan çabucak geldiler.</span></span></p>

    <p class="calibre16"><span><span class="calibre8">"Seçin bakalım Nişancıya şunlardan bir ayakkabı."</span></span></p>

    <p class="calibre16"><span><span class="calibre8">"Biz Nişancının ayağının büyüklüğünü ne bilelim biz."</span></span></p>

    <p class="calibre16"><span><span class="calibre8">"Siz seçin, ben biliyorum."</span></span></p>

    <p class="calibre16"><span><span class="calibre8">Ayakkabıların içinde epeyi bir arandıktan sonra bir çift kısa konçlu, kalın derili, köselesi bir parmak kalınlığında bir çizme buldular. "İşte bu balıkçı çizmesi," dedi Vasili, "işte, bu ya, çok pahalı."</span></span></p>

    <p class="calibre16"><span><span class="calibre8">Poyraz o çizmeyi eline aldı, o çizmeden bulduklarını masa</span></span><span><span class="calibre8">nın üstüne koydu. Sonunda da, "Buldum," diye sevindi. "İşte tam Nişancının ayağına göre."</span></span></p>

    <p class="calibre16"><span><span class="calibre8">Dükkancı, gözleri yaşarmış, eli titreyerek çizmeyi aldı:</span></span></p>

    <p class="calibre16"><span><span class="calibre8">"Buyur Poyraz evladım. Bunun parasını almayacağım. Götür arkadaşına."</span></span></p>

    <p class="calibre16"><span><span class="calibre8">Şaşırıp kaldılar. Poyraz uzanıp çizmeyi alamıyordu.</span></span></p>

    <p class="calibre16"><span><span class="calibre8">"Al al," dedi. "Bu da benden olsun. Hepsi senden olacak değil ya."</span></span></p>

    <p class="calibre16"><span><span class="calibre8">"Sağ ol amca."</span></span></p>

    <p class="calibre16"><span><span class="calibre8">Uzanıp çizmeleri aldı, kumaşların üstüne koydu.</span></span></p>

    <p class="calibre16"><span><span class="calibre8">"Haydi bir kahvemi için evlatlar."</span></span></p>

    <p class="calibre16"><span><span class="calibre8">Vasili:</span></span></p>

    <p class="calibre16"><span><span class="calibre8">"Ben seni tanıdım. Sana Hayri Efendi derler," dedi.</span></span></p>

    <p class="calibre16"><span><span class="calibre8">"Oğullarımı da biliyor musun?"</span></span></p>

    <p class="calibre16"><span><span class="calibre8">Vasili başını önüne eğdi:</span></span></p>

    <p class="calibre16"><span><span class="calibre8">"Biliyorum."</span></span></p>

    <p class="calibre16"><span><span class="calibre8">"Nereden biliyorsun?"</span></span></p>

    <p class="calibre16"><span><span class="calibre8">"Ben de Çanakkalede savaştaydım."</span></span></p>

    <p class="calibre16"><span><span class="calibre8">Bundan sonra hiç konuşmadılar, durdular kaldılar.</span></span></p>

    <p class="calibre16"><span><span class="calibre8">Poyraz her şeyi anlamış, yürekten acımıştı. Kadri Kaptan da olanı biteni biliyordu.</span></span></p>

    <p class="calibre16"><span><span class="calibre8">Kahveler geldi, çabucak içtiler, dükkandan çıktılar.</span></span></p>

    <p class="calibre16"><span><span class="calibre8">Yaşlı adam arkalarından:</span></span></p>

    <p class="calibre16"><span><span class="calibre8">"Evlatlar sizi gene beklerim. Bir hacetiniz olursa, başım üs</span></span><span><span class="calibre8">tüne," diye seslendi.</span></span></p>

    <p class="calibre16"><span><span class="calibre8">Dışarı çıkar çıkmaz Vasili:</span></span></p>

    <p class="calibre16"><span><span class="calibre8">"İki oğlu da Çanakkalede kaldı Hayri Efendinin," dedi, içini çekti. "Fidan gibi iki delikanlı. İkisi de ihtiyat zabitiydi."</span></span></p>

    <p class="calibre16"><span><span class="calibre8">"Yahu makaraları, iplikleri unuttuk. Şalvarlara bağ da ge</span></span><span><span class="calibre8">rek. Şalvar bağı da alalım."</span></span></p>

    <p class="calibre16"><span><span class="calibre8">"Dönelim."</span></span></p>

    <p class="calibre16"><span><span class="calibre8">"Hayri Efendiye dönemeyiz, para almaz."</span></span></p>

    <p class="calibre16"><span><span class="calibre8">Vasili:</span></span></p>

    <p class="calibre16"><span><span class="calibre8">"Az ileride bir dükkan daha var."</span></span></p>

    <p class="calibre16"><span><span class="calibre8">Dükkanın önündeydiler, girdiler, eksiklerini tamamladılar.</span></span></p>

    <p class="calibre16"><span><span class="calibre8">"Haydiyin çocuklar, çabuk olun. Kimseye gözükmeden kendimizi tekneye atalım."</span></span></p>

    <p class="calibre16"><span><span class="calibre8">Kadri Kaptan, sırtında ağzına kadar dolu çuvalın altında iki büklümdü.</span></span></p>

    <p class="calibre16"><span><span class="calibre8">"Bir şeyler de alalım mı?"</span></span></p>

    <p class="calibre16"><span><span class="calibre8">"Dur Reis, gözünü seviyim. Hele bir tekneye ulaşalım. Ne isterseniz, ben döner alırım."</span></span></p>

    <p class="calibre16"><span><span class="calibre8">"Mintanlar için düğme de aldık mı?"</span></span></p>

    <p class="calibre16"><span><span class="calibre8">"Hayri Efendi düğmeler de koydu. Ben iki gözümle gör</span></span><span><span class="calibre8">düm."</span></span></p>

    <p class="calibre16"><span><span class="calibre8">"Sersemler, dikiş makinasını unuttuk. Siz teknede oturun, Hayri Efendiye gider alır getiririm."</span></span></p>

    <p class="calibre16"><span><span class="calibre8">Poyraz koşarcasına geriye döndü, Hayri Efendiye vardı, makinayı unuttuklarını söyledi.</span></span></p>

    <p class="calibre16"><span><span class="calibre8">"Çok güzel bir makina var ya kullanılmış. Çok ucuza satın aldım, sana aldığım fiyata veriyorum."</span></span></p>

    <p class="calibre16"><span><span class="calibre8">Yandaki kapıyı açtı, içeriye girdi, kucağında pırıl pırıl bir makinayla çıktı, masanın üstüne koydu, kapağı açtı, makinayı çalıştırdı.</span></span></p>

    <p class="calibre16"><span><span class="calibre8">"İğne de var mı? Bana çok iğne gerek. Ada yerinde iğneyi nerde buluruz."</span></span></p>

    <p class="calibre16"><span><span class="calibre8">Hayri Efendi, en alttaki çekmeceyi açtı, üç kutu iğne çıkardı, Poyraza verdi.</span></span></p>

    <p class="calibre16"><span><span class="calibre8">"Bunlar için para istemez."</span></span></p>

    <p class="calibre16"><span><span class="calibre8">"Sağ ol Hayri Efendi."</span></span></p>

    <p class="calibre16"><span><span class="calibre8">Hayri Efendi makinanın parasını söyledi.</span></span></p>

    <p class="calibre16"><span><span class="calibre8">"Bir yanlışlık olmasın Hayri Efendi. Şu istediğin para üç fincan kahve parası. Üstelik de makina yepyeni."</span></span></p>

    <p class="calibre16"><span><span class="calibre8">"Ben ne yapayım, adam bu paraya bıraktı gitti. Yepyeni. Ben de eve götürecektim, size nasip oldu."</span></span></p>

    <p class="calibre16"><span><span class="calibre8">Poyraz parayı masanın üstüne koydu. Hayri Efendi ona bir tuhaf, bir şey soracakmış gibi bakıyordu.</span></span></p>

    <p class="calibre16"><span><span class="calibre8">"Evlat sen nerede, hangi cephede çarpıştın?"</span></span></p>

    <p class="calibre16"><span><span class="calibre8">Poyraz rahatladı, Hayri Efendinin ona niçin öyle hüzünlü, öyle bir tuhaf baktığım anladı.</span></span></p>

    <p class="calibre16"><span><span class="calibre8">"Kafkas cephesinde, İstiklal Harbinde de Urfada Fransızlara karşı savaştım."</span></span></p>

    <p class="calibre16"><span><span class="calibre8">Hayri Efendi, taaa yüreğinin derininden bir "Aaah," çekti, Poyrazın tüyleri diken diken oldu. Kendisini tutmasa şuraya oturup hüngür hüngür ağlayacaktı. Donmuş, bitlerden ölmüş binlerce kişiye, açlıktan kırılmış, yerinden yurdundan olmuş milyonlarca insana... Ve Nişancı Veliye ve çıplaklık yüzünden günlerdir dışarıya adım atamayanlara, bir deri bir kemik kalmışlara...</span></span></p>

    <p class="calibre16"><span><span class="calibre8">Makinayı kucakladı, yalpalaya yalpalaya dışarıya çıktı. Gözleri kararıyor, sıralanmış karlı, donmuş dağlar, kazık kesi</span></span><span><span class="calibre8">lip gözleri pörtlemiş ölüler, bulut gibi kalkan, bulut gibi azman çiçeklerin üstüne konan, her biri bir kuş büyüklüğündeki savrulan mavi kelebekler.</span></span></p>

    <p class="calibre16"><span><span class="calibre8">Tekneye atladı, makinayı Kadri Kaptana uzattı, yere sağı- lırcasına oradaki iskemleye oturdu.</span></span></p>

    <p class="calibre16"><span><span class="calibre8">"Ne oldu sana," diye telaşla sordu Vasili. Makinayı kamaraya koyan Kaptan da yanlarına geldi, Poyrazın yüzü bembeyazdı, korktu.</span></span></p>

    <p class="calibre16"><span><span class="calibre8">"Ne oldu?"</span></span></p>

    <p class="calibre16"><span><span class="calibre8">Poyraz yavaş yavaş toparlanıyor, yüzüne de kan geliyordu.</span></span></p>

    <p class="calibre16"><span><span class="calibre8">"Hayri Efendi, bana nerede askerlik yaptığımı sordu, söy</span></span><span><span class="calibre8">ledim, öyle bir ah çekti ki yüreği koptu sandım. Benim de yüreğim koptu. İşte bu." Vasiliye döndü, "Başka çocuğu var mıydı Hayri Efendinin?"</span></span></p>

    <p class="calibre16"><span><span class="calibre8">"Bilmiyorum ya, yoktu sanırım."</span></span></p>

    <p class="calibre16"><span><span class="calibre8">Gözlerini denize dikmiş Poyrazın yüzü açıldı, gülümsedi bile, "Haydi gidelim çocuklar. Gece yarısına kadar adaya ulaşırız, değil mi?"</span></span></p>

    <p class="calibre16"><span><span class="calibre8">"Ne diyorsun Reis, daha akşama çok var." Güneşe baktı, "Çok. Bizim tekne de çok yollu. Bu yörelere şan vermiştir."</span></span></p>

    <p class="calibre16"><span><span class="calibre8">Poyraz Kaptanın yüzüne şöyle bir baktı, gülümsedi. Kaptansa bu gülümsemenin altında ezildi.</span></span></p>

    <p class="calibre16"><span><span class="calibre8">"Biliyorum Kaptan, şan vermiştir," dedi.</span></span></p>

    <p class="calibre16"><span><span class="calibre8">Kaptan, utancından yerin dibine geçti.</span></span></p>

    <p class="calibre16"><span><span class="calibre8">"Öyle dememiştim, yani motor, demiştim, çok hızlı. Baş</span></span><span><span class="calibre8">ka... Kusura kalma Reis. Hayri Efendi çok iyi adam. Yarın öbür gün kasabaya inersem onun çocuğu var mı yok mu sana öğrenir gelirim."</span></span></p>

    <p class="calibre16"><span><span class="calibre8">"Sağ ol Kaptan." Yüzü gülüyordu. "Çalıştır öyleyse motoru."</span></span></p>

    <p class="calibre16"><span><span class="calibre8">Tekne hızla ilerliyordu. Poyraz, Nişancının ayakkabılarım aldı, hayranlıkla seyretti. Vasili geldi yanına oturdu:</span></span></p>

    <p class="calibre16"><span><span class="calibre8">"Çok güzel bir çizme aldın Nişancı Ustamıza," dedi.</span></span></p>

    <p class="calibre16"><span><span class="calibre8">"Sahi güzel mi çizmeler?"</span></span></p>

    <p class="calibre16"><span><span class="calibre8">Çizmeyi yukarı kaldırdı, şöyle bir uzaklaştırdı, öteden baktı:</span></span></p>

    <p class="calibre16"><span><span class="calibre8">"Sahi güzel," dedi Vasili.</span></span></p>

    <p class="calibre16"><span><span class="calibre8">"Güzel," dedi, dümendeki Kadri Kaptan.</span></span></p>
  </div>

  <div class="calibre4">
    <p class="calibre16"><span><span class="calibre8">Kadri Kaptan bir an önce adaya yetişmek için öylesine gaz veriyordu ki bütün motor zangır zangır titriyordu.</span></span></p>

    <p class="calibre16"><span><span class="calibre8">Poyraz üzüldü, çocuğa iyi yapmadım, diye düşündü. Yü</span></span><span><span class="calibre8">reğine işlemiş fıkaranın sürülen ustasının motorunu almak. Şimdi gazı kes, motor paralanacak desem, gene alınacak.</span></span></p>

    <p class="calibre16"><span><span class="calibre8">Gece yarısından önce adaya ulaştılar. Onları, iskelenin üs</span></span><span><span class="calibre8">tüne dikilmiş Lena, Melek Hatun, Hüsmen bekliyordu.</span></span></p>

    <p class="calibre16"><span><span class="calibre8">Dolu çuvalın birini Vasili, ötekini de Kaptan aldı, çizmeyi de Poyraz. Eve götürdüler. Teknede akşam yemeklerini yemiş</span></span><span><span class="calibre8">lerdi. Yol boyunca hemen hiç konuşmamışlar, Poyraz anasına babasını, yitip gitmiş köyünü, bir de Nişancıyı düşünmüştü. Kimdi, neyin nesiydi bu esrarengiz kişi? Onu düşündükçe içi aydınlanıyor, içinde umut ışıkları çakıyor, şimdiye kadar hiç tatmadığı bir mutluluğu yaşıyor, sıcacık bir sevgi dünyası onu sarıp sarmalıyordu. Nişancı Veli tepeden tırnağa, her nereye baksa bir tapınmada, bir hayranlıkta deviniyordu. Yanılıyor muydu acaba, birkaç gün görmekle bir insan böylesine anlaşılabilir miydi? Bir kişi binbir kişilikti, şu gördüğü, Nişancının hangi kişiliğiydi? Kim bilir, onu tanıdıkça altından neler çıkacaktı? Her insan kendini, ilk bakışta böylesine, bu kadar saklayabilir miydi? Böyle daha çok şeyler düşündü insan üstüne. Ne diyordu, Arabistan çölünde dokuz yıl askerlik yapmış Türkmen kocası, insan, şu dünyada her şeyden daha çok insanı tanır. İnsanoğlunun en büyük merakı insanı aramak, bulmak, tanımaktır. Bir insan öteki insanları anlamaya can atar. Her zaman da başını kayaya, sert, çakmaktaşından kayalara vurur.</span></span></p>

    <p class="calibre16"><span><span class="calibre8">Sabaha kadar yatakta gözünü kırpmadı, içi aldı aldı verdi.</span></span></p>

    <p class="calibre16"><span><span class="calibre8">Erkenden uyandı, çınarın altına gitti, Lena onun için bir çaydanlık su ısıtmıştı, yüzünü köpürttü, usturasını kılavladı, sakalını aldı, çakıltaşlarının üstünde bir süre kuzeye doğru, günün ilk ışıkları denize ininceye kadar yürüdü. Geri dönmek istemiyordu. Ya karşısına hemen Nişancı çıkıverirse! Hem onu, bu sabah görmek için can atıyor, hem de onu görmekten ödü kopuyordu. Bugün lacivert giyitini giymemiş, madalyasını takmamış, parlak, körüklü çizmesini ayağına çekmemiş, utanmıştı. Dahası da, Nişancı ona şöyle, derinlerdeki gözleriyle bir baktıktan sonra ne düşünüyor, diye ürkmüştü.</span></span></p>

    <p class="calibre16"><span><span class="calibre8">Çabucak çınarlara döndü. Vasili de sakalını almış, onu bek</span></span><span><span class="calibre8">liyordu.</span></span></p>

    <p class="calibre16"><span><span class="calibre8">"Vasili, haydi git de Melek Hatunu çağır, çuvalları da al ge</span></span><span><span class="calibre8">tir. Lena Ana da gelsin. Hüsmen de gelsin." Nişancı da gelsin, diyemedi, yutkundu. Vasili anladı, "Bir de Nişancı Veliye haber vereceğim, değil mi?"</span></span></p>

    <p class="calibre16"><span><span class="calibre8">Biraz sonra sırtında çuval Vasili, Melek Hatun, Kadri Kap</span></span><span><span class="calibre8">tan, Lena, en arkada da yumulmuş, kendi üstüne kapanmış, hiçbir yere bakmayan Nişancı, uzun, dal gibi Hüsmen, arkasında karısı sökün ettiler. Vasili çuvalı yere indirdi.</span></span></p>

    <p class="calibre16"><span><span class="calibre8">"Kadri Kaptan, çuvalı sedirlerin üstüne boşalt."</span></span></p>

    <p class="calibre16"><span><span class="calibre8">Kadri Kaptan yerdeki çuvalın ağzını açtı, top top basmaları, pazenleri, şalvarlık renk renk kumaşları, makaraları, iplikleri sedirin üstüne sıraladı. Nişancının çizmesini de en başa koydu. Çuvalın dibinden kocaman bir bez torba çıktı.</span></span></p>

    <p class="calibre16"><span><span class="calibre8">"Bu ne," diye sordu Poyraz heyecanla. "Bu torba nereden çıktı?"</span></span></p>

    <p class="calibre16"><span><span class="calibre8">Vasili gülüyordu, uzandı sedirin üstündeki torbanın ağzını açtı, içinden bir yeşil akide şekeri aldı:</span></span></p>

    <p class="calibre16"><span><span class="calibre8">"Bunlar da çocukların," dedi, "kim bilir, ne kadar zaman</span></span><span><span class="calibre8">dır, bu çocuklar şeker tatmamışlardır."</span></span></p>

    <p class="calibre16"><span><span class="calibre8">"Belki de ömürlerinde hiç şeker görmemişlerdir," dedi Poyraz. "Hepsinin de dedeleri Çöl Yemende, Kafkaslarda, Bal</span></span><span><span class="calibre8">kanlarda kalmış, künyeleri bile gelmemiştir."</span></span></p>

    <p class="calibre16"><span><span class="calibre8">Böyle konuşurken de kaş altından Nişancıya bakıyordu. Nişancının yüzü taş gibi kıpırtısızdı.</span></span></p>

    <p class="calibre16"><span><span class="calibre8">Poyraz, kıvanç içindeydi.</span></span></p>

    <p class="calibre16"><span><span class="calibre8">"Ulan Vasili, çocuk Vasili, sen hiç büyümeyeceksin. Hiç mi hiç büyümeyeceksin. Hep böyle kalacaksın. Nasıl akıl ettin şe</span></span><span><span class="calibre8">kerleri!"</span></span></p>

    <p class="calibre16"><span><span class="calibre8">Vasili de kıvanç içindeydi.</span></span></p>

    <p class="calibre16"><span><span class="calibre8">"Haydi git çocukları çağır. Varsın çıplak olsunlar, al getir hepsini."</span></span></p>

    <p class="calibre16"><span><span class="calibre8">Nişancı Veli sert:</span></span></p>

    <p class="calibre16"><span><span class="calibre8">"Al getir çocukları. Gelmezlerse benim çağırdığımı söyle. Buraya, ada, diye gelmek istemiyorlardı. Günlerce dil döktüm de onları ben aldım getirdim buraya. Gelmeselerdi şimdiye açlıktan zıbarmış gitmişlerdi. O ada bir mahpusane diyorlardı da başka bir şey demiyorlardı. Gördüler işte, insanları da, mahpusaneyi de," diye konuştu.</span></span></p>

    <p class="calibre16"><span><span class="calibre8">O köyde, o dağlarda kabadayı gezen, sözünü kimseden esirgemeyen, gözünü daldan budaktan sakınmayan, Nişancı Veli deyince ağlayan çocukların avunduğu, yollarda perişanlık çökünce, kimse kimseye söz geçiremeyince, sözünü geçiren o Nişancı Veli bu Nişancı Veli değildi. Ulu denizlerin Hızırı o Ni</span></span><span><span class="calibre8">şancı Veli bu Nişancı Veli değildi. O ki yavuz atlara binerdi, denizlerde tekneleri yüzerdi, bu Nişancı Veli, o kartal gibi Nişancı Veli değildir. Dokuz yıl askercilikten sonra Çöl Yemenden yürüyerek Karadeniz dağlarına kadar gelen, başına yiğitlerini toplayan, zenginden alıp fakire veren mahpusaneye düşen, Sinop mahpusunu da bir ay sonra da yarıp çıkan, yedi denizleri de kendine mekan tutan bu Nişancı Veli artık, o Nişancı Veli değildir. Atma Nişancı Veli, dedi kendi kendine. Sen fıkara bir cevizcisin.</span></span></p>

    <p class="calibre16"><span><span class="calibre8">Çırılçıplak çocuklar geldiler Poyrazın karşısına dikildiler.</span></span></p>

    <p class="calibre16"><span><span class="calibre8">"Vasili çocuklara şeker dağıt!"</span></span></p>

    <p class="calibre16"><span><span class="calibre8">"Arka arkaya dizilin bakalım."</span></span></p>

    <p class="calibre16"><span><span class="calibre8">Çocuklar arka arkaya dizildiler. Başları yerdeydi, yüzleri asıktı.</span></span></p>

    <p class="calibre16"><span><span class="calibre8">"Baştaki gel."</span></span></p>

    <p class="calibre16"><span><span class="calibre8">Baştaki çocuk Vasilinin önüne kadar geldi durdu. Başını kaldırıp da Vasilinin yüzüne bakamıyordu.</span></span></p>

    <p class="calibre16"><span><span class="calibre8">Vasili elindeki renk renk beş iri şekeri çocuğa uzattı. Çocuk şekerleri aldı, yerinden kıpırdamadı.</span></span></p>

    <p class="calibre16"><span><span class="calibre8">Vasili çeşmeyi gösterdi:</span></span></p>

    <p class="calibre16"><span><span class="calibre8">"Git, orada dur!"</span></span></p>

    <p class="calibre16"><span><span class="calibre8">Çocuk, yüzü allak şallak gitti çeşmenin başında durdu.</span></span></p>

    <p class="calibre16"><span><span class="calibre8">Çocuklar, teker teker geldiler, şekerlerini aldılar gittiler çeş</span></span><span><span class="calibre8">menin yanına dizildiler.</span></span></p>

    <p class="calibre16"><span><span class="calibre8">"Tamam, şekerlerinizi ağzınıza atın, ondan sonra da bitin</span></span><span><span class="calibre8">ceye kadar emin, çiğnemeyin, dişinize zarar gelir, emin!"</span></span></p>

    <p class="calibre16"><span><span class="calibre8">Hep birden şekerlerini ağızlarına attılar, atar atmaz da bir sevinç bağırması koptu çocuklardan. Biribirlerine bakıştılar, hepsi gülüyordu. Sevinç çığlıkları atarak, kanatlanarak deniz kıyısına uçtular, kumların üstünden sarı damarlı, yarısı denizin içindeki kayaya kadar koştular. Kayanın kovuğuna eşekarıları yuva yapmışlardı, bir sürü azgın arı deliğe girip çıkıyordu, ora</span></span><span><span class="calibre8">dan yüz geri ettiler, kamışlığı dolandılar, orada tek başına kalmış zeytin ağacının altına oturdular. Mutluluklarına inanmayarak, ağızlarındaki şekeri yavaş yavaş, tadını bir iyice çıkararak, emmelerini hiç konuşmadan sürdürerek, tadı uzatarak öğleyi buldular.</span></span></p>

    <p class="calibre16"><span><span class="calibre8">"Çok şeker kaldı torbada Vasili, bize de birer şeker ver. Sonra da torbayı Melek Hatuna götür, gitsin evdeki kadınlara, kızlara dağıtsın."</span></span></p>

    <p class="calibre16"><span><span class="calibre8">Melek Hatun torbayı aldı eve yürüdü.</span></span></p>

    <p class="calibre16"><span><span class="calibre8">"Hüsmenin çocuklarına da ayır."</span></span></p>

    <p class="calibre16"><span><span class="calibre8">Vasili gitti torbadan sekiz tane şeker aldı, Hüsmene verdi.</span></span></p>

    <p class="calibre16"><span><span class="calibre8">Al bunu çocuklara götür. Biri senin, şu kırmızısı da Sabihanın."</span></span></p>

    <p class="calibre16"><span><span class="calibre8">Hüsmen eve koştu.</span></span></p>

    <p class="calibre16"><span><span class="calibre8">Çocuklar, çeşmenin orada, önde küçükler, arkada büyükler gözlerini şeker torbasına dikmişler, umutla bekleşiyorlardı.</span></span></p>

    <p class="calibre16"><span><span class="calibre8">Melek Hatun elinde torba önce Nişancının yanına gitti, elindeki üç şekeri ona uzattı, Nişancı ne yapacağını şaşırdı. Bir şeyler söyleyecek oldu, sözler ağzında yuvarlandı. Ondan sonra herkese dağıttı. Üçer şeker hakkını alan sedirlere gidiyor, şekeri ağzına atan çınarların altına oturuyordu.</span></span></p>

    <p class="calibre16"><span><span class="calibre8">"Gelin çocuklar."</span></span></p>

    <p class="calibre16"><span><span class="calibre8">Melek Hatun, daha gelin, der demez, çocukların ellerini açarak biribirlerinin üstüne binerek koşuştuklarını gördü.</span></span></p>

    <p class="calibre16"><span><span class="calibre8">"Hele bir çekilin, çekilin de dizilin bakayım, hah şöyle."</span></span></p>

    <p class="calibre16"><span><span class="calibre8">En arkada duran, avucunu açmamış büyücek çocuğu çağırdı, eline beş şeker koydu.</span></span></p>

    <p class="calibre16"><span><span class="calibre8">"Gitme, bekle."</span></span></p>

    <p class="calibre16"><span><span class="calibre8">Çocukları üç kez daha çağırıp şeker verdikten sonra, "Tamam," dedi. Ve çocuklar sessizce, uslu uslu oradan ayrıldılar.</span></span></p>

    <p class="calibre16"><span><span class="calibre8">Melek Hatun:</span></span></p>

    <p class="calibre16"><span><span class="calibre8">"Ben şimdi gelirim," dedi, elindeki daha bitmemiş torbayı sallayarak gitti, az sonra da eli boş döndü, geldi sedirin ucuna konmuş dikiş makinasını şöyle bir yavaşça okşadı, kapağı alışkın ellerle açtı, dikiş makinası pırıl pırıldı, gözleri parladı.</span></span></p>

    <p class="calibre16"><span><span class="calibre8">"Neresi eski bunun, yepyeni bir makina bu. O Hayri Efen</span></span><span><span class="calibre8">di iyi bir adam. Yazık, iki oğlu da bizimkiyle beraber, orada, toza, havaya karışmış. Hayri Efendi buna inanmadı da aylarca bütün Çanakkalenin dağlarını, ovalarını dolaştı da oğullarının bir parmağını bile bulamadı. Ondan sonra da dünyaya küstü."</span></span></p>

    <p class="calibre16"><span><span class="calibre8">Melek Hatun makaraları, kumaşları bir bir elden geçirdik</span></span><span><span class="calibre8">ten sonra geldi Poyrazın yanına oturdu, fistanının cebinden çıkardığı şekeri ağzına attı, "Bu da benim hakkım," dedi, güldü.</span></span></p>

    <p class="calibre16"><span><span class="calibre8">"O da senin hakkın, helal olsun" dedi Vasili.</span></span></p>

    <p class="calibre16"><span><span class="calibre8">Melek Hatun ağzına attığı tek şekeri daha emiyordu.</span></span></p>

    <p class="calibre16"><span><span class="calibre8">"Bu çizmeler kimin?"</span></span></p>

    <p class="calibre16"><span><span class="calibre8">"Bu çizmeler Nişancının."</span></span></p>

    <p class="calibre16"><span><span class="calibre8">Nişancı, yerinden kalktı, kendinden umulmayacak bir çe</span></span><span><span class="calibre8">viklikle çizmeye atıldı, aldı yerine geldi oturdu, altına, içine, derisine, koncuna çabuk çabuk, gözleri şahin gözleri, baktı, ayaklarındaki eskimiş, paramparça olmuş, dibi delinmiş, bütün parmakları gözüken postallarını çıkardı, hemen çizmesini ayaklarına çekti, çeker çekmez de ayağa fırladı, buradan kamışlığa, kamışlıktan iskeleye, oradan deniz kıyısına, deniz kıyısından çınarların altına gidip geliyor, bu arada hızlanarak mekik dokuyor, arada da geliyor sedire oturuyor, ayaklarını uzatıp, çizmelerine bakıyor, bakıyor, "ben bu sarı rengi çok severim," diyor, gene kalkıyor, önce bacaklarının üstünde yaylanıp, gidiyor geliyor, yaylanmasını sürdürüyor, kaykılarak yürüyor, varıyor sedire oturuyor, ayaklarını uzatıp çizmelerine bakıyordu.</span></span></p>

    <p class="calibre16"><span><span class="calibre8">"Bunun bir çift çorabı da olmalı."</span></span></p>

    <p class="calibre16"><span><span class="calibre8">Vasili koşarak evine gitti, elinde bir çift çorapla döndü, "Al," dedi, elindekileri Nişancıya uzattı. Çorabı alan Nişancı çeşmeye gitti, taşın üstüne oturdu, çizmelerini çıkardı, incitmeden, yana koydu. Ayaklarını musluğun altına uzattı, sabunla bir güzelce yudu. Ayaklarını, kurusunlar diye güne uzattı. Gözlerini de yanındaki çizmelerinden ayıramıyordu.</span></span></p>

    <p class="calibre16"><span><span class="calibre8">Ayakları kurumuş olacak ki çoraplarını çekti, çizmeleri giy</span></span><span><span class="calibre8">di, ayağa kalktı, bacaklarının üstünde birkaç kez daha yaylandı.</span></span></p>

    <p class="calibre16"><span><span class="calibre8">Melek Hatun, Singer dikiş makinasının kolunu çeviriyor, makina saat gibi işliyordu. Melek Hatun da kulağını makina se</span></span><span><span class="calibre8">sine vermiş dalmış gitmiş kolu ha bire çeviriyordu.</span></span></p>

    <p class="calibre16"><span><span class="calibre8">"Nişancı Dayı, azıcık dursana, buraya gelsene."</span></span></p>

    <p class="calibre16"><span><span class="calibre8">"Geldim."</span></span></p>

    <p class="calibre16"><span><span class="calibre8">Geldi Poyrazın karşısında durdu.</span></span></p>

    <p class="calibre16"><span><span class="calibre8">"Melek Hatun sana şalvar, mintan, iç çamaşırı dikecek de, senin ölçünü alacak."</span></span></p>

    <p class="calibre16"><span><span class="calibre8">Melek Hatun, onun önünde durdu, bir süre baktı, sonra da ayağından beline, elinden omuzuna kadar karışladı, öteye çe</span></span><span><span class="calibre8">kildi, Nişancıya bir süre tepeden tırnağa baktı. Onun baktığını gören Nişancı toparlandı.</span></span></p>

    <p class="calibre16"><span><span class="calibre8">"Ölçülerin hepsini aldın mı hatun?"</span></span></p>

    <p class="calibre16"><span><span class="calibre8">"Aldım."</span></span></p>

    <p class="calibre16"><span><span class="calibre8">"Önce Nişancı Veli Dayının şalvarını, öteberisini dikeceksin."</span></span></p>

    <p class="calibre16"><span><span class="calibre8">"Kaptanım, git eve de makasımı al getir."</span></span></p>

    <p class="calibre16"><span><span class="calibre8">"Şimdi çorabım da var. Bir de kazan olsaydı, bir su kayna</span></span><span><span class="calibre8">tıp hamamlığa gitsem, bir yıkansam, bir yıkansam..."</span></span></p>

    <p class="calibre16"><span><span class="calibre8">"Eyvah unuttuk. Yahu çocuklar, bir bakırcı dükkanın önünde gördüm, üst üste, irili ufaklı kazanlar yığılmıştı. Bence gidenlerden kalan kazanlardı bunlar. Her birini birer kuruşa alırdık."</span></span></p>

    <p class="calibre16"><span><span class="calibre8">Makası getiren Kadri Kaptan:</span></span></p>

    <p class="calibre16"><span><span class="calibre8">"Ben gidip, ne kadar isterseniz o kadar kazanı alıp getiririm."</span></span></p>

    <p class="calibre16"><span><span class="calibre8">"Birkaç gün sonra gider, çok eksiğimiz var, onları da alıp geliriz."</span></span></p>

    <p class="calibre16"><span><span class="calibre8">Vasiliyi çağırdı Poyraz:</span></span></p>

    <p class="calibre16"><span><span class="calibre8">"Vasili nerdesin?"</span></span></p>

    <p class="calibre16"><span><span class="calibre8">"Geliyorum Reis."</span></span></p>

    <p class="calibre16"><span><span class="calibre8">Poyraza artık Reis demeye başlamışlardı.</span></span></p>

    <p class="calibre16"><span><span class="calibre8">"Buyur Reis."</span></span></p>

    <p class="calibre16"><span><span class="calibre8">"Boşalmış benzin teneken var mı?"</span></span></p>

    <p class="calibre16"><span><span class="calibre8">"Üç tane var Poyraz Reis."</span></span></p>

    <p class="calibre16"><span><span class="calibre8">"Onların üçünü al, içlerini kuru yapraklarla yak. Benzin kokusu kalmasın. Sonra da denizde yıka. Sonra da su dolduralım, ısıtalım, Nişancı Reisi bir evin hamamlığına götürelim, bir kalıp da sabun, kokulu, bir de havlu... Yıkayalım onu."</span></span></p>

    <p class="calibre16"><span><span class="calibre8">"Olmaz, giyitler, iç çamaşırları bitmeden olmaz, yıkanamam. O kadar güzel, kokulu yıkandıktan sonra, bu palasparelerin içine girersem neye yarar ki... Üstelik de bu palasparenin içi Nuhu Nebiden kalma bitlerle dolu." Çocuklaşmıştı, hep gü</span></span><span><span class="calibre8">lüyordu. "Ben de güzel güzeeel yunacaksam, yıkanacaksam eğer çoraplarımı, çizmelerimi çıkartır, eskilerimi çıkartır, ben de herkes gibi çıplak kalır, giyitlerim bitene kadar evden çıkmam." Yeşil bir ışık parçası olmuş gözleriyle Melek Hatuna yalvarırcasına baktı.</span></span></p>

    <p class="calibre16"><span><span class="calibre8">Melek Hatun yumuşacık, okşayan bir sesle:</span></span></p>

    <p class="calibre16"><span><span class="calibre8">"Nişancı Reisim, giyitlerinin hepsini de bu akşama kadar bitiririm."</span></span></p>

    <p class="calibre16"><span><span class="calibre8">"Sağ ol, var ol ulu soylu hatunum."</span></span></p>

    <p class="calibre16"><span><span class="calibre8">"Kadri Kaptan, eve bir daha git de bir fistanımı al getir, götür o eve, ver onlara, o dikiş bilen kadın giysin de gelsin."</span></span></p>

    <p class="calibre16"><span><span class="calibre8">"Baş üstüne anam."</span></span></p>

    <p class="calibre16"><span><span class="calibre8">O dikiş bilen kadın, Melek Hatunun fistanını giymiş, saçını örmüş geldi. Uzun boylu, iri mavi gözlü, yüzü gamzeli, uzun, kuğu boyunlu, kırmızı saçlı bir kadındı.</span></span></p>

    <p class="calibre16"><span><span class="calibre8">Melek Hatun, kadını tepeden tırnağa şöyle bir süzdü, fista</span></span><span><span class="calibre8">nım da şu kadına ne kadar da çok yakışmış, diye düşündü. Hiç bu kadar da güzel kadın olur muymuş, diye düşünerek kadına hayran hayran bakarken, kadının çıplak ayaklarını gördü, yüreğine bir sızı düştü.</span></span></p>

    <p class="calibre16"><span><span class="calibre8">"Gel otur şöyle yanımdan kızım. Ayakkabın yok muydu?"</span></span></p>

    <p class="calibre16"><span><span class="calibre8">"Yolda paralandı."</span></span></p>

    <p class="calibre16"><span><span class="calibre8">Dehşet bir hüzün vardı yüzünde. Melek Hatunun bir yum</span></span><span><span class="calibre8">ruk geldi boğazına tıkandı, gözleri doldu. Kim bilir, şu gencecik yaşında neler gelmişti şu dünya güzelinin başına!</span></span></p>

    <p class="calibre16"><span><span class="calibre8">Poyraz, Vasili, Hüsmen, Kadri Kaptan da kadına hayran bakıyorlardı. Bir hoş olmuşlar, ne yapacaklarını şaşırmışlardı.</span></span></p>

    <p class="calibre16"><span><span class="calibre8">"Şu Nişancının giyitlerini bitireyim, sana hemen iki tane fistan dikerim, Kaptanımı da kasabaya gönderir sana bir çift ayakkabı aldırırım."</span></span></p>

    <p class="calibre16"><span><span class="calibre8">"Sağ ol Hatunum."</span></span></p>

    <p class="calibre16"><span><span class="calibre8">"Sen biçmesini bilir misin kızım?"</span></span></p>

    <p class="calibre16"><span><span class="calibre8">"Az biraz bilirim Hatunum."</span></span></p>

    <p class="calibre16"><span><span class="calibre8">"Ben şimdi Nişancı Reisin şalvarını kesiyorum. Ölçüsünü aldım."</span></span></p>

    <p class="calibre16"><span><span class="calibre8">Genç kadın onun kara şalvarlığı biçen ellerinden gözlerini ayırmıyor, bu da Melek Hatunun çok hoşuna gidiyordu.</span></span></p>

    <p class="calibre16"><span><span class="calibre8">Eski ayakkabılarını giyen Nişancı, keskin şahin gözleriyle her yere, her şeye bakıyor, kadını görünce o da hayran kalıyor, bizimki de böyle güzeldi, diye düşünüyor. İnsanoğlu güzelliğe böylesine hayran kalabiliyorsa, bu savaş ne, bu biribirlerini yeme, aşağılama, bu akan suya, uçan kuşa, yaprağın üstüne konmuş kelebeğe düşmanlık niye? Deli mi bunlar, deli mi? Bu yaşa geldim, çok savaşlardan, ölümlerden, zulümlerden, dostluklardan, sevgilerden, mutluluklardan, ölümüne sevdalardan geriye kaldım, şu insanoğlunu anlamadım gitti. Ne tuhaf, ne çılgın bir yaratık. Allah belasını versin, diye ayağa kalktı, yere kocaman bir tükrük attı, eli ayağı zangır zangır titriyordu. Şu halime, şu günüme bir bakın, söyleyin, insanoğlu bu hale gelecek bir yaratık mı?</span></span></p>

    <p class="calibre16"><span><span class="calibre8">"Nişancı Reis, hele ayağa kalkmışken, hele azıcık da bugün sana adamızı gezdireyim."</span></span></p>

    <p class="calibre16"><span><span class="calibre8">"İyi olur, iyi olur, iyi olur. Ben de bunu istiyordum da söyleyemiyordum. Haydi yola düşelim. Bu adada yılan var mı?"</span></span></p>

    <p class="calibre16"><span><span class="calibre8">"Var. Neden sordun?"</span></span></p>

    <p class="calibre16"><span><span class="calibre8">"Bir toprakta yılan varsa o toprak bereketli, uğurlu olur. O topraklarda yaşayanlara kolay kolay kötü hastalıklar gelmez. Çok mu var yılan?"</span></span></p>

    <p class="calibre16"><span><span class="calibre8">"Bilmem, ben de yeni geldim buraya."</span></span></p>

    <p class="calibre16"><span><span class="calibre8">"Bu adayı satın mı aldın, bu evleri bize satacak mısın?"</span></span></p>

    <p class="calibre16"><span><span class="calibre8">"Bir tek ev satın aldım buradan, bir de şu değirmeni."</span></span></p>

    <p class="calibre16"><span><span class="calibre8">"Değirmencilik mi yapacaksın?"</span></span></p>

    <p class="calibre16"><span><span class="calibre8">"Bilmem."</span></span></p>

    <p class="calibre16"><span><span class="calibre8">"Asker kaçağı mısın?"</span></span></p>

    <p class="calibre16"><span><span class="calibre8">"Değilim."</span></span></p>

    <p class="calibre16"><span><span class="calibre8">"Askerlik yaptın mı, nerede, on altılı mısın?"</span></span></p>

    <p class="calibre16"><span><span class="calibre8">"Ne bildin?"</span></span></p>

    <p class="calibre16"><span><span class="calibre8">"Çok gençsin. Askerlik yaptığına göre ancak on altılı olabilirsin. Onları çocukken askere aldılar. Bütün askerler kırıldı da onların yerine çocukları aldı Enver Paşa. Çocukları da öldürtmek için. Çocuklar da kırıldı. On beş yaşındaki çocuk ne bilsin savaşmayı. Çoğu tüfeği bile kaldıramıyordu. Sen nerede çarpıştın?"</span></span></p>

    <p class="calibre16"><span><span class="calibre8">"Sarıkamışta, Allahuekberde."</span></span></p>

    <p class="calibre16"><span><span class="calibre8">"Seni bitler yemedi mi, donup kazık kesilmedin mi? O Enver Paşa merhametsiz, zalim, akılsız bir adamdı. Seni de öldürmedi mi?"</span></span></p>

    <p class="calibre16"><span><span class="calibre8">"Onun yüreğinin yerinde yürek yoktu."</span></span></p>

    <p class="calibre16"><span><span class="calibre8">Konuşa konuşa zeytinli koyağın dibine geldiler, tepeye çıktılar, yazılı taşa sırtlarını dayayıp oturdular. Nişancı Reis söyledi Poyraz dinledi. Poyraz söyledi Nişancı dinledi. Her ikisi de biribirini üzmemek için özsel gizini sakladı.</span></span></p>

    <p class="calibre16"><span><span class="calibre8">Her sabah, ikisi de aynı anda daha tanyerleri ışımadan ev</span></span><span><span class="calibre8">den çıkıyorlar, Lena onlara kahvaltılarını veriyor, azıklarını ellerine tutuşturuyor, uğurluyordu.</span></span></p>

    <p class="calibre16"><span><span class="calibre8">Poyraz, bir sabah uyanıp çınarların altına indiğinde Nişan</span></span><span><span class="calibre8">cıyı göremedi. Oysa her sabah uyanıp gün ışımadan çınarların altına geldiğinde Nişancıyı baştaki sedirin üstüne oturmuş kendisini bekler bulurdu.</span></span></p>

    <p class="calibre16"><span><span class="calibre8">"Bugün de bu adama ne oldu Lena? Başına bir hal gelme</span></span><span><span class="calibre8">sin, hiç geç kalmazdı."</span></span></p>

    <p class="calibre16"><span><span class="calibre8">"Merak etme," dedi Lena, "şimdi gelir."</span></span></p>

    <p class="calibre16"><span><span class="calibre8">Poyraz, çeşmeden iskeleye, iskeleden kamışlığın arkasına, eve, ordan kıyının çakıltaşlarına gidiyor geliyor, gözlerini de onun yolundan alamıyordu, içinde gittikçe azan bir tedirginlik.</span></span></p>

    <p class="calibre16"><span><span class="calibre8">Tanyerleri ışıdı, nerdeyse gün doğacaktı, Nişancı ortalarda gözükmüyordu.</span></span></p>

    <p class="calibre16"><span><span class="calibre8">Lenayı da bir merak almıştı.</span></span></p>

    <p class="calibre16"><span><span class="calibre8">"Gelecek, geliyor," diyor, o da yola bakmaktan kendini alamıyordu. O da Poyrazın üzüntüsüne kendini kaptırmış git</span></span><span><span class="calibre8">mişti.</span></span></p>

    <p class="calibre16"><span><span class="calibre8">"Al, işte geliyor."</span></span></p>

    <p class="calibre16"><span><span class="calibre8">Nişancı giyinmiş kuşanmış, çizmesini çekmiş, beline ak bir kuşak dolamış, tıraş olmuş, eskiden karmakarış olan saçını taramış geliyordu. Poyraz onu yolda karşıladı, kucakladı. Masaya karşılıklı oturdular.</span></span></p>

    <p class="calibre16"><span><span class="calibre8">"Yeynidim," dedi gülerek, "yundum, arındım. Yunmuş arınmış yatağa girdim, ömrümde de böyle bir deliksiz uyku uyumadım."</span></span></p>

    <p class="calibre16"><span><span class="calibre8">"Ben de senin bu kadar genç olduğunu bilmiyordum."</span></span></p>

    <p class="calibre16"><span><span class="calibre8">Nişancı onun elinin üstüne elini koydu, öyle bir sıcacık, yumuşacık okşayarak sıktı ki, Poyrazın bedenine tırnakların</span></span><span><span class="calibre8">dan saç teline kadar bir sevgi yayıldı. Poyraz, böyle bir sevgiyi, bedeni tepeden tırnağa çımgışarak ilk olarak duydu, o da onun elinin üstüne elini koydu.</span></span></p>

    <p class="calibre16"><span><span class="calibre8">Çaylarını içtiler, yola düştüler.</span></span></p>

    <p class="calibre16"><span><span class="calibre8">Lena:</span></span></p>

    <p class="calibre16"><span><span class="calibre8">"Bugün öğleyin burada olun. Hüsmen de, Kadri Kaptan da tam öğleyin balıktan dönecekler, burada olacaklar."</span></span></p>

    <p class="calibre16"><span><span class="calibre8">"Olur," dedi Poyraz, "tam öğleyin tam burada çınarların altında oluruz."</span></span></p>

    <p class="calibre16"><span><span class="calibre8">Kadri Kaptanla Hüsmen tam öğleyin, iki livarın ikisini de doldurmuş, denizden dönmüşler onları bekliyorlardı.</span></span></p>

    <p class="calibre16"><span><span class="calibre8">Onlar döndüklerinde Kadri Kaptan balıkları sol yanına yığmış, temizleyip denizde yıkayarak çakıltaşlarının üstüne koyuyordu.</span></span></p>

    <p class="calibre16"><span><span class="calibre8">Melek Hatun, gelirlerken onları uzaktan gördü, kamışlığa ardındaki ılgınlığa kadar gitti, onları karşıladı.</span></span></p>

    <p class="calibre16"><span><span class="calibre8">"Çabuk geldiniz. Bütün giyitler de bitti. O kız da, Hatçe de iyi çalıştı. Herkes giyindi kuşandı ya hepsinin de ayakları yalın kaldı. Hiçbirisinde de bir tek kuruş yok."</span></span></p>

    <p class="calibre16"><span><span class="calibre8">"Kaç ev bunlar?"</span></span></p>

    <p class="calibre16"><span><span class="calibre8">"Hatçe dul, iki çocuğu var."</span></span></p>

    <p class="calibre16"><span><span class="calibre8">"Hatçe o dikiş bilen kadın mı?"</span></span></p>

    <p class="calibre16"><span><span class="calibre8">"Bana çok yardım etti, o olmasaydı giyitleri bitiremezdim. Kocası Çanakkalede kalmış, kardeşleri de çölden dönmemiş. Hiç kimsesi yok. Soyu sopu kurumuş, ocağı sönmüş."</span></span></p>

    <p class="calibre16"><span><span class="calibre8">"Hatçeyle dört ev ha? Herkes evine yerleşsin de, daha çok perişan olmasınlar."</span></span></p>

    <p class="calibre16"><span><span class="calibre8">"Nişancı Reis, evleri sen onlarla birlikte seçeceksin, herkes beğendiği eve girsin. Sonra da gider seninle tapuları alırız."</span></span></p>

    <p class="calibre16"><span><span class="calibre8">Sofraya oturdular, ortaya bir sini dolusu taze somun da koymuşlardı, nereden bulmuşlarsa.</span></span></p>

    <p class="calibre16"><span><span class="calibre8">Ateşte balıklar cızırdamaya, mis gibi kokan dumanlar savrulmaya başladı. Önce sarı kızlar, arkada konukların, yeni, renk renk urbalarını giymiş kız, erkek çocukları geldiler sedirlerin üstüne sessizce sıralandılar. Hepsi de yalınayaktı.</span></span></p>

    <p class="calibre16"><span><span class="calibre8">"Önce çocuklara verin," dedi Melek Hatun. "Onlar çabuk acıkırlar."</span></span></p>

    <p class="calibre16"><span><span class="calibre8">Sonra kadınlar geldiler renk renk fistanlarını savurarak. Yalınayaktılar.</span></span></p>

    <p class="calibre16"><span><span class="calibre8">Arkalarından yepyeni kara şalvarlarını, çizgili mintanlarını çekmiş, delikanlılar, yaşlı erkekler geldiler. Yalınayaktılar.</span></span></p>

    <p class="calibre16"><span><span class="calibre8">İkinci günün sabahı Vasili, hiç kimseye bir şey söylemeden Kadri Kaptanla birlikte kasabaya indi, doğru Hayri Efendinin dükkanına gitti. Hayri Efendi onu, kırk yıllık dostmuş gibi karşıladı.</span></span></p>

    <p class="calibre16"><span><span class="calibre8">Vasili olanı biteni Hayri Efendiye bütün ayrıntılarıyla anlattı.</span></span></p>

    <p class="calibre16"><span><span class="calibre8">"Demek, aldığı o kadar malın parasını kendi kesesinden verdi Poyraz Bey, öyle mi?"</span></span></p>

    <p class="calibre16"><span><span class="calibre8">Yüzünü iki eli arasına aldı, dirseklerini masanın üstüne koydu düşündü.</span></span></p>

    <p class="calibre16"><span><span class="calibre8">"Bu Poyraz Bey çok mu zengin?"</span></span></p>

    <p class="calibre16"><span><span class="calibre8">"Sanmıyorum. Çok iyi, çok merhametli, çok acılardan geç</span></span><span><span class="calibre8">miş. Sarıkamışta savaşmış, yüz elli bin askerin donduğunu, bitten kırıldığını görmüş. Bir koskoca alaydan bir tek o kalmış."</span></span></p>

    <p class="calibre16"><span><span class="calibre8">"Bu insanlar adaya geldiklerinde çırılçıplak mıydılar?"</span></span></p>

    <p class="calibre16"><span><span class="calibre8">"Yarı çıplaktılar. Çocuklar anadan doğmaydılar, yalnız bellerine, kuşak yerine birer pamuk ip bağlamışlardı."</span></span></p>

    <p class="calibre16"><span><span class="calibre8">"Hepsi de yalınayak mıydı?"</span></span></p>

    <p class="calibre16"><span><span class="calibre8">"Nişancı Veli çizmesini giydi, kalıp gibi de oturdu ayağına. Yaşlı bir adam. Birinci balıkçı. Yedi deryaların altını da üstünü de biliyor."</span></span></p>

    <p class="calibre16"><span><span class="calibre8">Hayri Efendinin yüzü soldu, sakalını kaşıdı, çekiştirdi, sı</span></span><span><span class="calibre8">vazladı, ayağa kalktı:</span></span></p>

    <p class="calibre16"><span><span class="calibre8">"Siz burada durun hele, ben bir yerlere gidiyorum, tez gel</span></span><span><span class="calibre8">meye çalışırım. Ben gelinceye kadar dükkandan çıkmayın. Aha gelirse de hiçbir şey satmayın."</span></span></p>

    <p class="calibre16"><span><span class="calibre8">Yüzü gittikçe acılaşıyor, uzuyordu. Başı önünde mağaza</span></span><span><span class="calibre8">dan çıktı gitti.</span></span></p>

    <p class="calibre16"><span><span class="calibre8">Önce Vahap Beye uğradı. Karınca Adaya giden göçmenle</span></span><span><span class="calibre8">rin durumlarını, Poyraz Beyin yaptıklarını anlattı. Vahap onun sözlerinden dilhun oldu, gözleri doldu. Kalktılar birlikte Üzeyir Hana gidip durumu ona da anlattılar. Üzeyir Han zaten dolmuştu, kendini tutamadı, ağladı. Hayri Efendinin, iki oğulun acısıyla yüreği yanmış kebap olmuştu. İçi her daim kan ağlıyordu.</span></span></p>

    <p class="calibre16"><span><span class="calibre8">Kaymakam da derecesiz üzüldü. Hemen iskan komisyonu</span></span><span><span class="calibre8">nu çağırdı, komisyon, kaymakamın makamında toplandı. Karınca Adası göçmenlerine yetmiş beş lira tahsis ettiler. Komisyonun bu kadar parasının olduğu, onu da Karınca Adası göçmenlerine tahsis ettiği herkesi şaşırttı.</span></span></p>

    <p class="calibre16"><span><span class="calibre8">Vasiliyle Kadri Kaptan hemen o gün adaya döndüler, sa</span></span><span><span class="calibre8">bahleyin erkenden de göçmenlerin hepsini de Kaptanın teknesine doldurup kasabaya diye yola çıktılar, soluğu Hayri Efendinin mağazasında aldılar. Hayri Efendi onları iyi karşıladı. Fazla oturacak yer yoktu, kadınlarla çocuklar ayakta kaldılar.</span></span></p>

    <p class="calibre16"><span><span class="calibre8">Biraz sonra iki çuval ayakkabı geldi. Hayri Efendi:</span></span></p>

    <p class="calibre16"><span><span class="calibre8">"O çuvalları dükkanın ortasına boşaltın," dedi.</span></span></p>

    <p class="calibre16"><span><span class="calibre8">Boşalttılar. Bunlar, köylülerin giydiği tabanları kalın kösele, yüzleri keçi, dana derisi ayakkabılardı.</span></span></p>

    <p class="calibre16"><span><span class="calibre8">"Haydi gelin, herkes kendi ayağına uyan ayakkabıyı bulup giysin."</span></span></p>

    <p class="calibre16"><span><span class="calibre8">Ayakkabı yığınının üstüne üşüştüler. Ayağına göre bir ayakkabı bulan, elinde ayakkabısı yana çekiliyordu.</span></span></p>

    <p class="calibre16"><span><span class="calibre8">Herkes ayakkabısını buldu, kumaş raflarının önüne dizildiler.</span></span></p>

    <p class="calibre16"><span><span class="calibre8">"Vasili Efendi, şimdi burada kaç hane var, her hanede kaç kişi var, yaz bana getir."</span></span></p>

    <p class="calibre16"><span><span class="calibre8">"Başım üstüne Hayri Efendi, yazıyorum."</span></span></p>

    <p class="calibre16"><span><span class="calibre8">Masanın öbür ucuna oturdu, kısa bir sürede hepsini yazdı, Hayri Efendiye verdi.</span></span></p>

    <p class="calibre16"><span><span class="calibre8">Hayri Efendi masanın üstüne bir ceviz çekmece koydu, anahtarı sokup çekmeceyi açtı. Çekmece üç kez çın çın çın öttü.</span></span></p>

    <p class="calibre16"><span><span class="calibre8">"Al şu kağıdı oku, her hane reisi çoluk çocuğuyla karşıma gelsin. Oku!"</span></span></p>

    <p class="calibre16"><span><span class="calibre8">Vasili okudu, uzun boylu, uzun yüzlü kavruk bir kişi arkasında çoluk çocuğuyla geldi Hayri Efendinin masasının önünde, ayakkabılı ellerini önüne kavuşturup durdu. Hayri Efendi kutudan biraz para aldı saydı. Bir kağıdı okudu, bir adamın arkasındaki çoluk çocuğa baktı, parayı kavruk adama uzattı.</span></span></p>

    <p class="calibre16"><span><span class="calibre8">Aynı biçimde kutudaki parayı bir saata yakın bir sürede dağıttı, ayağa kalktı:</span></span></p>

    <p class="calibre16"><span><span class="calibre8">"Arkadaşlar," dedi, "çok değerli vatandaşlar, komisyonumuz harp tazminatı olaraktan size tahsis buyurmuşlardı, hacetinizi göresiniz, diye. Ayakkabılar da benim size armağanımdır. Güle güle giyin, hayırlı olsun."</span></span></p>

    <p class="calibre16"><span><span class="calibre8">"Sağ ol," dedi Vasili, "Allah senden razı olsun. Bu kadar insanın gönlünü, ayaklarını hoş ettin, Allah da senin yerini bu dünyada da, öbür dünyada da hoş etsin. Yalnız, Nişancı Veli Reisi unuttuk."</span></span></p>

    <p class="calibre16"><span><span class="calibre8">"Nerde unuttunuz onu?"</span></span></p>

    <p class="calibre16"><span><span class="calibre8">"Adada."</span></span></p>

    <p class="calibre16"><span><span class="calibre8">"Nasıl?"</span></span></p>

    <p class="calibre16"><span><span class="calibre8">"Biz Nişancı Kaptanı ararken, onlar Kaba Adaya balığa git</span></span><span><span class="calibre8">ti, dediler."</span></span></p>

    <p class="calibre16"><span><span class="calibre8">"Ne yapalım?"</span></span></p>

    <p class="calibre16"><span><span class="calibre8">"Hiçbir şey yapmayalım."</span></span></p>

    <p class="calibre16"><span><span class="calibre8">"Neden?"</span></span></p>

    <p class="calibre16"><span><span class="calibre8">"Poyraz Efendi Ağa onu baba ilan etti de..."</span></span></p>

    <p class="calibre16"><span><span class="calibre8">Hayri Efendi:</span></span></p>

    <p class="calibre16"><span><span class="calibre8">"Zaten onun çizmesi var, değil mi?"</span></span></p>

    <p class="calibre16"><span><span class="calibre8">"Var, dedi Vasili. "Hem de ne güzel."</span></span></p>

    <p class="calibre16"><span><span class="calibre8">Çarşıya çıktılar, herkes küçük gereksinimlerini, örneğin çıralık, gaz, tuz, biber, şeker, çay gibi, iğne iplik, kaşık, sabun gibi öteberileri torbalara doldurdular, akşam olurken ancak tekneye dönebildiler.</span></span></p>

    <p class="calibre16"><span><span class="calibre8">Adaya döndüklerinde çınarların altında gür ateşin yığılı közlerini buldular. Adadakiler de onları iskelenin üstünde bek</span></span><span><span class="calibre8">liyorlardı. Tekneden birer ikişer atlayarak dışarıya çıktılar, her birinin elinde bir çift ayakkabıyla çıkacaklarını, kimseden duymamışlardı ama, biliyorlardı.</span></span></p>

    <p class="calibre16"><span><span class="calibre8">"Herkes kendi evini bulabilir, değil mi?" diye sordu Poyraz.</span></span></p>

    <p class="calibre16"><span><span class="calibre8">"Buluruz," diye hep birden gülüştüler.</span></span></p>

    <p class="calibre16"><span><span class="calibre8">"Haydiyin, öteberilerinizi, ayakkabılarınızı eve koyun da buraya dönün. Şimdiye kadar aç aç sizi bekledik. Çabuk. Nerdeyse sabah olacak."</span></span></p>

    <p class="calibre16"><span><span class="calibre8">Onların da açlıktan canları çıkmıştı. Çabucak döndüler. Onlar döner dönmez de balıklar közlerin üstünde cızırdadı. Ortalığı insanı açlıktan öldüren bir balık kokusu aldı.</span></span></p>

    <p class="calibre16"><span><span class="calibre8">Peştemallı köylü kadınlar, kızlar dağlardan kasabaya in</span></span><span><span class="calibre8">mişler, yağ, yoğurt, peynir, dağ meyveleri, el dokuması peştemallar, bezler, şalvarlık yün kumaşlar satıyorlardı. Nişancı Veli çok gençti, bıyığı yeni terlemişti, balıktan dönüyordu. Üstü başı balık pulları içindeydi. Geçtiği yerlerde bir deniz, balık kokusu estiriyordu. Pazardan geçerken Sultanı gördü, orada, kızın karşısında durdu kaldı. Yüreği çarpıyor, kızdan gözlerini alamıyordu. Kız arada bir başını kaldırıyor, Nişancıyla göz göze geliyor, çabucak da gözlerini geri indiriyordu. Nişancı kızla birkaç kez göz göze gelince eve koştu, giyindi kuşandı geriye döndü, bir ağacın altında durdu. Kız başını kaldırınca gene göz göze geldiler. Kız gülümser gibi etti ya da ona öyle geldi. Daha gün ikindiye varmadan köylü kadınlar önlerindekileri sattılar. Erken satanlar da ötekileri beklediler, ikindiüstü de hep birden yola düştüler. Sırtlarında kendi dokumaları fistanlar, önlerinde kırmızı, ak, yeşil, kara önlükler.</span></span></p>

    <p class="calibre16"><span><span class="calibre8">Nişancının ayakları onu aldı kızın başını çektiği kadınların ardınca götürdü. Hepsinin de sırtında birer büyük küfe vardı. Arka arkaya dizilmişler ağır yürüyorlardı. Keskin kayalıklı mor bir dağın dibine geldiler, dağın dibinde bir süre durup yukarıya baktılar, ardından da yamacı tırmanmaya başladılar. Nişancı Veli de arkalarında. Kadınlar, yamacı çıktıkça hızlanıyorlardı. Nişancı onlara ayak uyduramıyor, gittikçe gerilerde kalıyordu. Gün batarken kadınlar dağın doruğunda gözükmez oldular. Ni</span></span><span><span class="calibre8">şancı da hızlandı ya soluğu da taşıyor, yamaç dikleştikçe de körük gibi soluyordu. Kızı kaçırdım, diye ödü koptu, düşe kalka taşlı çiğirden kayalığın doruğuna çıktı. Aşağıda kadınlar, durumlarını hiç bozmamışlar, arka arkaya sıralanmışlar, bir koyaktan aşağıya iniyorlardı. Canını dişine takıp çiğirden aşağıya koştu, kadınlara ulaştı, üç yüz adım kadar onlara yaklaştı. Dört beş kadın hep birden arkalarına dönüp baktılar. Nişancı durdu, bir süre bekledi, sonra yürüdü. Gün battı, ay doğdu, kayalıkların sırtları ipil ipil ışıldadı, söndü, binlerce, karanlıkta ışık vurmuş kedi gözü... Nişancı ürperdi, kayalıklar da bir başka türlü deniz, hem de karanlıkta pırıltılı, hem de deniz gibi dalgalı.</span></span></p>

    <p class="calibre16"><span><span class="calibre8">Daha yüksek, daha keskin kayalık bir yamaç çıktılar, birazıcık bir yokuş indiler. Gün doğdu, az aşağıda kayalıkların ara</span></span><span><span class="calibre8">sındaki düzlükteki toprak damlı evlerin damlarından dumanlar kıvrılarak, direk gibi uzayarak göğe çıkıyordu. Bir su geçtiler, kadınların çoğu yalınayaktı, onlar tumanlarını, önlüklerini, bir elleriyle yukarı kaldırarak suyu geçtiler. Ayakkabısı olanlar çıkardılar sırtlarındaki küfelere koydular, evlerine kadar yalınayak yürüdüler. Nişancı Veli kızı yitirmemek için ayakkabılarını çıkarmadan suyu geçti. Köye girer girmez kadınlar dağılıverdiler, kız öteki uçtaki eve girdi. Evde herkes uyanmıştı, ana baba, kardeşler... Nişancı Veli evin önündeki bir ağacın altında dikili kaldı. Ne ileriye ne de geriye gidebiliyordu. Kız birkaç kez dışarıya çıktı, göz göze geldiler. Kız gülümser gibi etti. Ya da Nişancı öyle sandı, yüreği hop etti. Kız eve girip girip çıkıyor, gülümsüyordu. Sonra kızın anası dışarıya çıktı bir şeyler konuştu, içeriye döndü. Veli ne dediğini anlayamadı. Az sonra, kapıdan iki delikanlı çıktı, çıkar çıkmaz da, dışarıya bir göz gezdirdiler, hemen içeriye geri döndüler. En sonunda uzun, parlak ak sakallı baba çıktı, büyük mavi gözlerinden sevgi taşıyordu. Gülerek:</span></span></p>

    <p class="calibre16"><span><span class="calibre8">"Hoş geldin konuk, bu ağacın altında böyle ne duruyor</span></span><span><span class="calibre8">sun, buyur içeriye," dedi.</span></span></p>

    <p class="calibre16"><span><span class="calibre8">"Hoş bulduk. Seni diye geldim."</span></span></p>

    <p class="calibre16"><span><span class="calibre8">"Buyur içeriye."</span></span></p>

    <p class="calibre16"><span><span class="calibre8">Kolundan tuttu, Nişancıyı içeriye çekti, sedire oturttu. Ana, kardeşler hoş geldin, dediler. Kız da geldi hoş geldin, dedi. Bu sefer apaçık gülümsedi. "Hoş bulduk," dedi Nişancı da utan</span></span><span><span class="calibre8">gaç gülümsedi.</span></span></p>

    <p class="calibre16"><span><span class="calibre8">Kız gitti, omuzunda bir mavi havlu, bir elinde pembe, ko</span></span><span><span class="calibre8">kulu bir kalıp sabun, bir elinde de kalaylı bakır bir ibrikle geri döndü,</span></span></p>

    <p class="calibre16"><span><span class="calibre8">"Buyur konuk."</span></span></p>

    <p class="calibre16"><span><span class="calibre8">Nişancı başı önünde dışarıya çıktı, kızın elinden sabunu aldı, kız ibrikten su döktü. O, kokulu sabunu köpürttü elini yüzünü yudu, havluyla kurulandı, geldi yaşlı adamın yanına oturdu. Yere, odanın ortasına kilimin üstüne sofra serildi. Kalaylı büyücek bir tencerede gelen yoğurt çorbasındaki nane kokusu evin içini doldurdu. Güzel yontulmuş tahta kaşıklar işledi. Nişancı, hiç böyle bir naneli yoğurt çorbası içmemişti. İçi dışı ince bir nane kokusuna kesti. Hele kızarmış mısır ekmeği, naneli yoğurt çorbasıyla bir cennet taamı olmuştu.</span></span></p>

    <p class="calibre16"><span><span class="calibre8">Kız, çarçabuk sofrayı topladı.</span></span></p>

    <p class="calibre16"><span><span class="calibre8">Kahvaltı biter bitmez delikanlılar dışarıya çıktılar. Kızla ana da kayıplara karıştı. Nişancıyla aksakallı baba baş başa kaldılar. Aralarında uzun bir sessizlik oldu. İkisinin de başları önlerindeydi. Yaşlı adam sedire bağdaş kurmuş doksan dokuzluk tesbihini, dudakları kıpır kıpır dualar okuyarak, çekiyordu. Birden başını kaldırdı, sağlıklı yanakları kızardı, biraz da sıkılarak:</span></span></p>

    <p class="calibre16"><span><span class="calibre8">"Delikanlı," dedi duyulur duyulmaz bir sesle, "bir hacetin mi var, sabah sabah gelmişsin evime?"</span></span></p>

    <p class="calibre16"><span><span class="calibre8">"Bir dileğim var, Allahın emri, peygamberin kavliyle kızını istemeye geldim."</span></span></p>

    <p class="calibre16"><span><span class="calibre8">"Kız istemeye gönderecek hiç kimsen yok muydu?"</span></span></p>

    <p class="calibre16"><span><span class="calibre8">"Hiç kimsem yok. Dedem, dedemin babası hep savaşa gitmişler, geriye dönmemişler. Ben doğduğumda babamı askere almışlar, o da dönmedi. Tezkeresi, ben dokuz yaşındayken geldi."</span></span></p>

    <p class="calibre16"><span><span class="calibre8">"Ah yavrum, ben de dokuz yıl kaldım askerde. Babam, de</span></span><span><span class="calibre8">dem, kardeşlerim dönmediler askercilikten." İçini çekti, "Kim bilir nerelerde kaldı kemikleri."</span></span></p>

    <p class="calibre16"><span><span class="calibre8">Yaşlı adamın yanakları gittikçe kızarıyordu. Gözleri dol</span></span><span><span class="calibre8">muştu.</span></span></p>

    <p class="calibre16"><span><span class="calibre8">"Sen ne iş görürsün."</span></span></p>

    <p class="calibre16"><span><span class="calibre8">"Balıkçıyım."</span></span></p>

    <p class="calibre16"><span><span class="calibre8">"O balıkçılık da askerlik gibiymiş, betermiş, denize giden dönmüyormuş."</span></span></p>

    <p class="calibre16"><span><span class="calibre8">"Azıcık tevatür bu. Denize çıkanlardan binde biri denizde kalır."</span></span></p>

    <p class="calibre16"><span><span class="calibre8">"Balıklara yem olur."</span></span></p>

    <p class="calibre16"><span><span class="calibre8">"Balıklara yem olur."</span></span></p>

    <p class="calibre16"><span><span class="calibre8">"Kızımı nerde gördün?"</span></span></p>

    <p class="calibre16"><span><span class="calibre8">"Pazar yerinde gördüm, görür görmez de oradan ayrılamadım, bütün kadınlar ayağa kalktılar yola düştüler, beni de ayaklarım aldı da onların ardınca götürdü. Çok çabaladım geriye döneyim diye, dönemedim. Sanki ayaklarımı kırk urganla bağlamışlar beni çekip götürüyorlar. Gece oldu, ay doğdu, kayalıklar parladı. Dağlar üstüme yürüdü, dört bir yandan sesler geldi, yüzlerce ses biribirine girdi, dünya beşik gibi sallandı. Dağlar bir kalkıp bir iniyor, benim de ödüm kopuyordu. Önümden kadınların karartıları gidiyor, bana güç veriyordu. Sonunda bu evi buldum."</span></span></p>

    <p class="calibre16"><span><span class="calibre8">Yaşlı adamın dudakları titredi:</span></span></p>

    <p class="calibre16"><span><span class="calibre8">"Sen bir balıkçısın, denize giden gelmiyor. Sana nasıl kız vereyim oğlum?"</span></span></p>

    <p class="calibre16"><span><span class="calibre8">"Sen de evlendiğinde kızın babası bilmiyor muydu sen as</span></span><span><span class="calibre8">kere gidince dönmeyeceğini?"</span></span></p>

    <p class="calibre16"><span><span class="calibre8">"Biliyorlardı."</span></span></p>

    <p class="calibre16"><span><span class="calibre8">"Öyleyse?"</span></span></p>

    <p class="calibre16"><span><span class="calibre8">"Kendilerinin de asker olacaklarını, askerden dönmeyecek</span></span><span><span class="calibre8">lerini de biliyorlardı."</span></span></p>

    <p class="calibre16"><span><span class="calibre8">"İstersen sen, ben balıkçılık da yapmam. Bir teknem var, bü</span></span><span><span class="calibre8">yük, denizci tekne. Bir evim var kasabada, büyük bir bahçe içinde. Köyde de altı parça tarlam var, köyüm deniz kıyısında. İstersen hepsini satar buraya gelir, evinin yanına bir ev yaptırırım. Benim tarlalarım öyle bir verimlidir ki mısırların içine bir atlı girse yiter gözükmez olur. Her kök mısır iki üç koçan verir."</span></span></p>

    <p class="calibre16"><span><span class="calibre8">"Yaaa... Adın neydi?"</span></span></p>

    <p class="calibre16"><span><span class="calibre8">"Nişancı Veli."</span></span></p>

    <p class="calibre16"><span><span class="calibre8">"Nedir bu Nişancı, daha askerliğini yapmamışsın?"</span></span></p>

    <p class="calibre16"><span><span class="calibre8">"Yapmadım daha, yaşım erişmedi daha."</span></span></p>

    <p class="calibre16"><span><span class="calibre8">"Nişancı? Nereden öğrendin nişancılığı?"</span></span></p>

    <p class="calibre16"><span><span class="calibre8">"Bu nişancılık o nişancılık değil."</span></span></p>

    <p class="calibre16"><span><span class="calibre8">"Ya nasıl bir nişancılıkmış bu?"</span></span></p>

    <p class="calibre16"><span><span class="calibre8">"Ağama, efendime söyleyim, denizin bir yerinde çok balık bulunur, kara görünüyorsa karada bir yeri iyice beller, kerteriz yaparsın. Öbür yana döner oraya bir işaret koyarsın. Bilirsin ki artık burası nişandır, her zaman nişanda balık bulunur. Bir de denizin dibinde kayalıklar vardır, kayalıklar da en değerli balıkları barındırır. Usta balıkçılar, denizin yüzüne bakarak denizin altındaki balık yuvalarını bulur, orasını işaretlerler. En çok taş bulan, taşı olan en usta balıkçıdır. Kusura kalma, ben demek şeytana hastır. Bütün balıkçılar içinde, denizin yüzüne bakıp nerede balık var, hangi yerde hangi taşın altında balık yuvaları var, ben bilirim."</span></span></p>

    <p class="calibre16"><span><span class="calibre8">"Demek nişancılığı bırakacaksın?"</span></span></p>

    <p class="calibre16"><span><span class="calibre8">"Bırakırım."</span></span></p>

    <p class="calibre16"><span><span class="calibre8">"Demek gelip bu kayalıkların ortasında oturacaksın?"</span></span></p>

    <p class="calibre16"><span><span class="calibre8">"Oturacağım."</span></span></p>

    <p class="calibre16"><span><span class="calibre8">"Burada deniz yok."</span></span></p>

    <p class="calibre16"><span><span class="calibre8">"Yok biliyorum."</span></span></p>

    <p class="calibre16"><span><span class="calibre8">"Burada toprak da, tarla da yok."</span></span></p>

    <p class="calibre16"><span><span class="calibre8">"Siz nasıl yaşıyorsanız..."</span></span></p>

    <p class="calibre16"><span><span class="calibre8">"Razı mısın?"</span></span></p>

    <p class="calibre16"><span><span class="calibre8">"Razıyım."</span></span></p>

    <p class="calibre16"><span><span class="calibre8">"Keçi çobanı olacaksın."</span></span></p>

    <p class="calibre16"><span><span class="calibre8">"Olurum. Keçileri çok severim."</span></span></p>

    <p class="calibre16"><span><span class="calibre8">"Peki kız ne diyecek buna?"</span></span></p>

    <p class="calibre16"><span><span class="calibre8">"İşte onu bilemem. Dün bir bugün iki. Allah yüzümü kara çıkarmasın."</span></span></p>

    <p class="calibre16"><span><span class="calibre8">"Kızla konuştun mu?"</span></span></p>

    <p class="calibre16"><span><span class="calibre8">"Nasıl konuşalım, dün bir bugün iki."</span></span></p>

    <p class="calibre16"><span><span class="calibre8">"Çağırıp sorayım mı?"</span></span></p>

    <p class="calibre16"><span><span class="calibre8">"Sen bilirsin."</span></span></p>

    <p class="calibre16"><span><span class="calibre8">"O zaman çık dışarı, çağırınca gel."</span></span></p>

    <p class="calibre16"><span><span class="calibre8">Nişancı dışarıya çıktı.</span></span></p>

    <p class="calibre16"><span><span class="calibre8">"Bu delikanlıyı tanıyor musun?"</span></span></p>

    <p class="calibre16"><span><span class="calibre8">"Tanımıyorum baba. Dün sabah hep karşımızda durdu. Yol boyunca da ardımızdan buraya kadar geldi."</span></span></p>

    <p class="calibre16"><span><span class="calibre8">"Bu delikanlıyı istiyor musun?"</span></span></p>

    <p class="calibre16"><span><span class="calibre8">"Sen bilirsin baba."</span></span></p>

    <p class="calibre16"><span><span class="calibre8">"Balıkçı. Teknesi de var. Kasabada evi, evinin bahçesi, kö</span></span><span><span class="calibre8">yündeki tarlaları verimliymiş. Mısırlarının içine atlı girse gözükmezmiş, işte o kadar verimli. İşte o seni istiyor. Ne diyorsun?"</span></span></p>

    <p class="calibre16"><span><span class="calibre8">"Sen bilirsin baba."</span></span></p>

    <p class="calibre16"><span><span class="calibre8">"İstersek teknesini, evini, tarlalarını, her bir şeyini satacak, gelip buraya yerleşecek. İyi bir çocuğa benziyor kızım."</span></span></p>

    <p class="calibre16"><span><span class="calibre8">"Sen bilirsin baba."</span></span></p>

    <p class="calibre16"><span><span class="calibre8">"Sana karasevda bağlamış. Bir görüşte yıldırım düşmüş gibi yüreğinin başına."</span></span></p>

    <p class="calibre16"><span><span class="calibre8">"Sabah gördü, bir daha da bizi hiç bırakmadı, vurulmuş."</span></span></p>

    <p class="calibre16"><span><span class="calibre8">"Kızım söyle, bu vurgun yemiş çocuğu istiyor musun?"</span></span></p>

    <p class="calibre16"><span><span class="calibre8">Kız kıpkırmızı kesildi, başını, istiyorum anlamına eğdi.</span></span></p>

    <p class="calibre16"><span><span class="calibre8">"Madem istiyorsun, git kardeşlerini çağır."</span></span></p>

    <p class="calibre16"><span><span class="calibre8">Kız, kardeşlerine gitti, damın arkasındaki ağacın altına çi</span></span><span><span class="calibre8">menlere oturmuşlardı.</span></span></p>

    <p class="calibre16"><span><span class="calibre8">"Babam sizi istiyor," diye utangaç bağırdı, titriyordu.</span></span></p>

    <p class="calibre16"><span><span class="calibre8">İri ağacın altına, bir taşın üstüne oturmuş Nişancının yanından geçerken bir an durdu, oldu, dercesine gülümsedi, yürüdü.</span></span></p>

    <p class="calibre16"><span><span class="calibre8">İçerde babayla oğulların tartışmaları uzun sürdü.</span></span></p>

    <p class="calibre16"><span><span class="calibre8">"Sen ilk gördüğün bir adama nasıl kızını verirsin?"</span></span></p>

    <p class="calibre16"><span><span class="calibre8">"Ben bu adamı ilk olarak görmedim, onu dünya kuruldu</span></span><span><span class="calibre8">ğundan bu yana tanıyorum."</span></span></p>

    <p class="calibre16"><span><span class="calibre8">"Baba nasıl tanırsın?"</span></span></p>

    <p class="calibre16"><span><span class="calibre8">"Kız istiyor. Gerisine de ben karışamam. Kızım da olsa kimsenin gönlünün şahı değilim."</span></span></p>

    <p class="calibre16"><span><span class="calibre8">Sonra karasevda üstüne uzun bir konuşma yaptı, oğullar çok etkilendiler.</span></span></p>

    <p class="calibre16"><span><span class="calibre8">"Sen bilirsin baba," dediler.</span></span></p>

    <p class="calibre16"><span><span class="calibre8">"Gidin çağırın delikanlıyı."</span></span></p>

    <p class="calibre16"><span><span class="calibre8">Çağırdılar. Nişancı içeriye ağzı kulaklarında girdi, ayakta bekledi. Yaşlı adam da otur demedi.</span></span></p>

    <p class="calibre16"><span><span class="calibre8">"Hazırlığını yap oğlum, Sultanla da konuşun, ne zaman uygun buluyorsanız o zaman evlenin. Burada mı, kasabada mı istersiniz, bana söyleyin. Burada kalacaksanız, ben onu da tez günde öğrenmeli, işe başlamalıyım."</span></span></p>

    <p class="calibre16"><span><span class="calibre8">"Burada kalmak istiyorum."</span></span></p>

    <p class="calibre16"><span><span class="calibre8">"Burası salt zır kayalık. Bu dağda çok köy var, hepsi de ka</span></span><span><span class="calibre8">yalıkların içinde."</span></span></p>

    <p class="calibre16"><span><span class="calibre8">"Burada kalacağım."</span></span></p>

    <p class="calibre16"><span><span class="calibre8">"Biz yarı aç yarı tokuz."</span></span></p>

    <p class="calibre16"><span><span class="calibre8">"Burada kalmak istiyorum."</span></span></p>

    <p class="calibre16"><span><span class="calibre8">"Buralarda herkes gurbetçi. Gurbet zulümdür. Gurbete gidenin çoğu da dönmez. Biz mısırı kayalıkların arasındaki avuç içi kadar taşıma toprağa ekeriz."</span></span></p>

    <p class="calibre16"><span><span class="calibre8">"Biliyorum."</span></span></p>

    <p class="calibre16"><span><span class="calibre8">"Eeee, ne diyorsun?"</span></span></p>

    <p class="calibre16"><span><span class="calibre8">"Ben de toprak taşır, bir avuç toprağa mısır ekerim."</span></span></p>

    <p class="calibre16"><span><span class="calibre8">"Kendi düşen ağlamaz."</span></span></p>

    <p class="calibre16"><span><span class="calibre8">Dışarıya çıktılar, ev büyücek bir düzlüğün yukarı ucuna yekpare bir kayanın dibine yapılmıştı. Evle kayalık arasındaki kalın gövdeli cevizler kayanın doruğuna kadar yükselmişler, dalları da evin üstünü örtmüştü.</span></span></p>

    <p class="calibre16"><span><span class="calibre8">"Bu düzlüğe kaç ev sığar?"</span></span></p>

    <p class="calibre16"><span><span class="calibre8">Nişancı, gözleriyle ortalığı şöyle bir taradı:</span></span></p>

    <p class="calibre16"><span><span class="calibre8">"Beş ev sığar," dedi.</span></span></p>

    <p class="calibre16"><span><span class="calibre8">"O zaman Sultanı al yanına, evin yerini seçin."</span></span></p>

    <p class="calibre16"><span><span class="calibre8">Yaşlı adam Nişancının yanından ayrıldı.</span></span></p>

    <p class="calibre16"><span><span class="calibre8">O gitti, biraz sonra da Sultan geldi.</span></span></p>

    <p class="calibre16"><span><span class="calibre8">Sultanın yanakları kıpkırmızı olmuş, başını önüne eğmişti. "Sultan, yanına yönüne bak da evi nereye yapacağımızı söyle."</span></span></p>

    <p class="calibre16"><span><span class="calibre8">Sultan, başı önde, yüzü biraz daha kızarmış yürüdü. İri, dalları arkadaki kırmızı çizgili ulu kayalığa kadar uzamış üç ağacın altında durdu, başını kaldırdı Nişancıya döndü. Nişan</span></span><span><span class="calibre8">cının yüreği çarptı, eli ayağı boşandı.</span></span></p>

    <p class="calibre16"><span><span class="calibre8">"Burada," dedi.</span></span></p>

    <p class="calibre16"><span><span class="calibre8">Sesi de kendinden güzel diye düşündü Nişancı, başı döndü. Orada öyle kalmış hayran Sultana bakıyordu. Bütün bedeni sevgiye, hayranlığa kesmiş, böyle bir tansığa inanamıyordu. İri yeşil gözleri derinden, bir düş dünyasının arkasından bakıyordu, uzun kuğu boynu, kıvılcımlı sarı saçları, geniş alnı, uzun parmaklı elleri,.uzun ince boyuyla. Nişancı bakmaya doyamıyordu.</span></span></p>

    <p class="calibre16"><span><span class="calibre8">"Burada," diye yineledi Sultan. Nişancı dalmış gitmiş, ken</span></span><span><span class="calibre8">dini karşısındaki tansığın düşüne kaptırmıştı.</span></span></p>

    <p class="calibre16"><span><span class="calibre8">Sultan:</span></span></p>

    <p class="calibre16"><span><span class="calibre8">"Burası, burası," dedi sesini yükselterek.</span></span></p>

    <p class="calibre16"><span><span class="calibre8">Nişancı kendine geldi, sersemliğinden sıyrıldı:</span></span></p>

    <p class="calibre16"><span><span class="calibre8">"Burası mı, neresi?"</span></span></p>

    <p class="calibre16"><span><span class="calibre8">Sultan mutlu, gülümsedi:</span></span></p>

    <p class="calibre16"><span><span class="calibre8">"Evin yapılacağı yer."</span></span></p>

    <p class="calibre16"><span><span class="calibre8">Nişancı, dört bir yana, ulu ağaçlara, aşağıdaki salt kayalık derin koyağa baktı, "Burası" dedi.</span></span></p>

    <p class="calibre16"><span><span class="calibre8">Yaşlı adam evinin önündeki ağaçların altında durmuş onları bekliyordu.</span></span></p>

    <p class="calibre16"><span><span class="calibre8">"Beğendiniz mi?"</span></span></p>

    <p class="calibre16"><span><span class="calibre8">"Beğendik."</span></span></p>

    <p class="calibre16"><span><span class="calibre8">"Sultan da mı?"</span></span></p>

    <p class="calibre16"><span><span class="calibre8">Nişancı sağma soluna bakındı Sultanı göremedi. Sultan eve girmişti.</span></span></p>

    <p class="calibre16"><span><span class="calibre8">"İkimiz de..." Sonra da, "Sağlıcakla kal baba, ben gidiyo</span></span><span><span class="calibre8">rum baba," dedi.</span></span></p>

    <p class="calibre16"><span><span class="calibre8">"Bu acelen ne" diye şaşkın söylendi yaşlı adam. "Benim adımı sorarsan, benim adım Müslüm. Bana buralarda Sarı Müslüm derler."</span></span></p>

    <p class="calibre16"><span><span class="calibre8">Eve döndü, Sultan kapının ağzındaydı. "Sağlıcakla kal Sultan. Anana da, kardeşlerine de selam söyle, ben tekneyi, evi, tarlaları satar satmaz gelirim."</span></span></p>

    <p class="calibre16"><span><span class="calibre8">Arkasını döndü, çiğire çıktı, taşların üstünden seke seke yürüdü gitti.</span></span></p>

    <p class="calibre16"><span><span class="calibre8">Kasabaya geldiğinde ala şafak söküyordu.</span></span></p>

    <p class="calibre16"><span><span class="calibre8">Teknesi yeni, yollu, sağlam bir tekneydi, alıcısı çoktu. Ba</span></span><span><span class="calibre8">lıkçı arkadaşlarına, evi de, tekneyi de, tarlalarını da satışa çıkardığını söyledi. Arkadaşları, bu adam delirmiş, dediler. Tekne hemen satıldı. Ev de güzel, iki katlı ahşap bir evdi. O da bir hafta içinde satıldı. Tarlalara çok para istiyor, alıcılar direniyorlardı. Nişancıysa sabırsızlıktan patlıyordu. Tarlaları da en çok parayı veren alıcıya verdi, yola düştü. Kepir taşlı çiğirden öyle çabuk gidiyordu ki soluk soluğa eve vardığında uzun bir süre kendine gelemedi.</span></span></p>

    <p class="calibre16"><span><span class="calibre8">Sarı Müslüm yapı ustalarını, marangozları çoktan hazırla</span></span><span><span class="calibre8">mıştı. Üç ağaçların önündeki düzlüğe evi birkaç ay içinde oturttular. Nişancı Veli evin yapımında, bir gün önce bitsin diye o kadar çalışmıştı ki halsiz kalmıştı. Ev bittiğinde üç gün üç gece yataktan kalkamadı.</span></span></p>

    <p class="calibre16"><span><span class="calibre8">Yataktan kalkar kalkmaz da düğün kuruldu. Bu dağların bütün köyleri düğüne çağrıldı. En usta kemençeciler, horoncular, türkücüler, Rumlar, Lazlar, Gürcüler, Çerkesler geldiler. Görkemli şölenler düzenlendi, dillere destan bir düğün oldu.</span></span></p>

    <p class="calibre16"><span><span class="calibre8">O kış çok yağmur yağdı, kayalıkların arasından seller koca koca kaya parçalarını sürükleyerek denize indi. Kayalıkların arasında, mısır ekilen toprakları da aldı götürdü koyakların dibini doldurdu. Bahar geldi, kadınlar küfelerini sırtlandılar koyaklara indiler, yaşlısı genci... Sultanla anası da sessizce küfelerini sırtladılar, köyün kadınlarına katıldılar.</span></span></p>

    <p class="calibre16"><span><span class="calibre8">Kadınlar, ağır ağır, yüklerinin altında iki büklüm, kan ter içinde, salt kayalık çiğirden yukarı çıktılar. Müslüm Ağayla Ni</span></span><span><span class="calibre8">şancı kendi düzlüklerinde bir kayanın üstüne oturmuşlar, Sultanla anasını bekliyorlardı. Evin delikanlıları kıyıdaki kasabaya inmişlerdi. Daha gün ışımadan yola çıkmış kadınlar arka arkaya dizilip uzun bir katar oluşturmuşlardı. Biraz aşağıda dağıldılar. Sultanla anası da kendi düzlüklerine geldiler. Müslüm Ağa yerinden kalktı. Karısının sırtındaki küfeyi aldı, düz kayaların üstüne boşalttı. Sultan, sırtındaki küfesiyle öyle iki büklüm durmuş bekliyordu. Nişancı ayıktı, koştu karısının sırtındaki küfeyi aldı, boşalttı. Sultanın terinin kokusu başını döndürdü. Utancından da yerin dibine batıyordu.</span></span></p>

    <p class="calibre16"><span><span class="calibre8">Sultanla anası küfeleri boşalır boşalmaz geriye döndüler. Çiğire indiler. Yokuş aşağı öteki kadınlarla uzun bir çizgi oluş</span></span><span><span class="calibre8">turdular</span></span></p>

    <p class="calibre16"><span><span class="calibre8">"Baba," dedi Nişancı, "bana bir küfe bulalım da Sultanla ben de taşıyayım tarlamızı."</span></span></p>

    <p class="calibre16"><span><span class="calibre8">"Olmaz," dedi Müslüm.</span></span></p>

    <p class="calibre16"><span><span class="calibre8">"Olsun," dedi Nişancı. "Yazık değil mi Sultana."</span></span></p>

    <p class="calibre16"><span><span class="calibre8">"Yazık değil," dedi Müslüm, "gelenek budur."</span></span></p>

    <p class="calibre16"><span><span class="calibre8">"Bozalım," dedi Nişancı."</span></span></p>

    <p class="calibre16"><span><span class="calibre8">"Bozulamaz," dedi Müslüm."</span></span></p>

    <p class="calibre16"><span><span class="calibre8">"Bozulmalı."</span></span></p>

    <p class="calibre16"><span><span class="calibre8">"Buna kimsenin gücü yetmez. Bu, kadınların işi."</span></span></p>

    <p class="calibre16"><span><span class="calibre8">"Erkeklerin de işi olsun."</span></span></p>

    <p class="calibre16"><span><span class="calibre8">"Olamaz."</span></span></p>

    <p class="calibre16"><span><span class="calibre8">"Neden?"</span></span></p>

    <p class="calibre16"><span><span class="calibre8">"Şundan ki, gördüğün, üç oğlum var."</span></span></p>

    <p class="calibre16"><span><span class="calibre8">"Allah bağışlasın, var."</span></span></p>

    <p class="calibre16"><span><span class="calibre8">"Eli kulağında yakında üçünü de askere alırlar. Bir evde üç askerliği gelmiş genç varsa ikisini alırlar biri kalır. Bu dağlarda bu da işlemez, isterlerse üçünü de alırlar. Ben dokuz yıl askerlik yaptım. Çöl Yemende. Gidenlerden gelen olmadı, bir ben geldim. Ben de Taif dedikleri dağlık bir yere düştüm de canımı öyle kurtardım. Yayla bir yerdi, sen de yakında asker olacaksın. Her yıl o toprağı kim taşıyacak? Sizin denizlerde, bahçelerde, tarlalarda, demircilikte çalışan kadınlarınız var mı?"</span></span></p>

    <p class="calibre16"><span><span class="calibre8">"Çoook."</span></span></p>

    <p class="calibre16"><span><span class="calibre8">"Neden?"</span></span></p>

    <p class="calibre16"><span><span class="calibre8">"Gurbetçilik, askercilik."</span></span></p>

    <p class="calibre16"><span><span class="calibre8">Nişancı dondu kaldı. Yüreğine hançer soksaydın bir damla kanı akmazdı.</span></span></p>

    <p class="calibre16"><span><span class="calibre8">"Baba ben eve gidiyorum."</span></span></p>

    <p class="calibre16"><span><span class="calibre8">"Güle güle."</span></span></p>

    <p class="calibre16"><span><span class="calibre8">Nişancı nerdeyse ağlayacak, yalpalayarak yürüyor, sağın</span></span><span><span class="calibre8">daki solundaki kayalıklara çarpıp duruyor, kendi kendine konuşuyordu. Dayanamam, diyordu, ben buna, Sultanın bu durumuna dayanamam. Ben bu dağlardan da, bu cehennemden de başımı alır da, Sultanı alır da giderim.</span></span></p>

    <p class="calibre16"><span><span class="calibre8">Evine geldi, kendini yatağa attı. İçindeki acı gittikçe büyü</span></span><span><span class="calibre8">yordu. Dayanamadı, düzlüğe indi.</span></span></p>

    <p class="calibre16"><span><span class="calibre8">"Baba bana bir küfe bul, ben de Sultanla beraber..."</span></span></p>

    <p class="calibre16"><span><span class="calibre8">"Söyledim ya sana, olamaz."</span></span></p>

    <p class="calibre16"><span><span class="calibre8">Kışlar, baharlar geldi, kaya düzlüklerinin üstündeki top</span></span><span><span class="calibre8">rakları seller aldı, götürdü kayalıkları, düzlükleri doldurdu. Küfeli kadınlar dağlardan indiler, küfelerini doldurup toprakları yukarıya taşıdılar. Durumlar böyle sürdü gitti. Nişancı, Sultanın sırtındaki toprak dolu küfeye alıştı. Gene de onu böyle görmek istemiyordu ya kanıksadı. Birinci çocuğu oldu bu sıralar, Nişancı buna çok sevindi. Sarı saçlı, mavi gözlü, iri bir bebekti. Nişancı ilk bebeğinin oğlan olduğuna çok sevindi. Bir buçuk yıl sonra arkasından bir oğlan daha. Nişancı kurbanlar kesti, şenlik şadımanlık eyledi. Üçüncü oğlan doğduğunda şenlik şadımanlık yapmaya, kurban kesmeye vakti olmadı. Savaş çıkmıştı, onu, Sultanın üç kardeşiyle birlikte askere aldılar. Geride elli altı keçi, kaya düzlüğü bir tarla, iki yaşlı insan, üç oğul bıraktı. Ona en çok Sultandan ayrılışı koydu. Onu bir daha dünya gözüyle göremeyecekti. Gitmek var dönmek yoktu.</span></span></p>

    <p class="calibre16"><span><span class="calibre8">Üç ayrı ülkede üç savaşa girdi. Çöllerin kızıl kumunda arka</span></span><span><span class="calibre8">daşlarının çoğu kaldı. Yemenden yedi arkadaşıyla askerden kaçtı. Üç arkadaşını da gene çöllerin kızıl kumuna verdiler. Uzun yıllar sonra bir gece yarısı evine geldi kapıyı çaldı. Neden sonra homurdanarak, elinde bir çıralık Sultan geldi kapıyı açtı. Onu tanıyamadı, "Hoş geldin kardeş, tanrı konuğusun herhalde, buyur," dedi. Oğlunun üçü de uyandı, her biri kocaman delikanlı olmuştu. Hepsi de yakışıklı, sarışın, mavi gözlü, uzun boyluydular. Nişancı, on bir yıldır ilk kez bu kadar sevindi. Yanına top gülleleri düştüğünde, bütün bölükten kurtulan tek kişi kaldığında bile bu kadar sevinmemişti. Gözlerini Sultandan, oğullarından ayıramıyordu. Bu tansığa da bir türlü inanası gelmiyordu. Sultana anasını, babasını soramadı, sabaha karşı Sultan söyledi.</span></span></p>

    <p class="calibre16"><span><span class="calibre8">Sultan çok değişmişti ama daha güzelliğinden hiçbir şey yitirmemişti. Kardeşlerinin de hiçbirisi askerden dönmemişler, künyeleri gelmiş, son oğlunun künyesi gelince de baba artık buna dayanamamış ölüvermiş.</span></span></p>

    <p class="calibre16"><span><span class="calibre8">En güzel sevinçlerin coşkusu içindeydi. Bu arada keçilerini güttü. Keçiler çoğalmıştı, muhannete muhtaç olmadılar. Kaçtığından bu yana onu arayan soran olmadı, ne zaptiye, ne asker, ne başka bir kimse. Nerdeyse savaşları, askerliği unutmuş gitmişti. Mutlu bir yaşama kavuşmuştu. Sultana bakmaya doyamıyordu. Sultanı toprak taşımaya göndermiyor, kaya tarlalarına mısır ekmiyordu. Ekmeklik mısırı, keçilerini satıp, başkalarından alıyordu. Bir de dev gibi ceviz ağaçları vardı.</span></span></p>

    <p class="calibre16"><span><span class="calibre8">Birden savaşın patladığı haberi geldi. Savaşı unutmuş git</span></span><span><span class="calibre8">mişti. Önce büyük oğlunu aldılar götürdüler, sonra ikincisini, ardından da sonuncusunu. Üç oğlundan üç erkek torun kaldı, oğullardan üçünün de künyesi gelince gelinlerin üçü de çocuklarını Sultana bırakıp köylerine gittiler. Sultanın aylarca ağzını bıçaklar açmadı, ortalıkta uyurgezer gibi, uzak bir düş içinde dolandı durdu.</span></span></p>

    <p class="calibre16"><span><span class="calibre8">Neden sonra kendine gelen Sultan, keçileri satıp kasabaya dönelim, dedi. Burası bize hayretmedi. Birkaç ay içinde de keçi</span></span><span><span class="calibre8">leri satıp kasabaya indiler.</span></span></p>

    <p class="calibre16"><span><span class="calibre8">Kasabayı göçmenler, yaralılar doldurmuştu. Korkunç bir yoksulluk başlamıştı. Ortalıkta yoğun bir dedikodu dolaşıyor</span></span><span><span class="calibre8">du. Rumlar, bütün bölgeyi boşaltıp Yunanistana gitmişler, evleri barklan, çiftlikleri, köyleri bomboş kalmış, hükümet de savaş göçmenlerine bu evleri, çiftlikleri, tarlaları veriyormuş.</span></span></p>

    <p class="calibre16"><span><span class="calibre8">"Gidelim," dedi Nişancı. "Deniz kıyısında bir köye yerle</span></span><span><span class="calibre8">şir, kendimize kıyıda bir konak buluruz. Ben bir kayık alır, balıkçılığa başlarım. Bize tarla da verirler. Evimizin önünde bir de büyük bahçe olur, yarısını çiçeklik, yarısını sebzelik yaparız."</span></span></p>

    <p class="calibre16"><span><span class="calibre8">Böylece uzun konuştular, Sultan gidelim, dedi ya oğulları</span></span><span><span class="calibre8">nın öldüğüne içi bir türlü inanamıyordu. Oğulları, savaş bitince evlerine dönecekler, evi bomboş görünce de analarını, babalarını ölmüş sanacaklar, kim bilir ne yapacak, başlarını alıp nereye gideceklerdi?</span></span></p>

    <p class="calibre16"><span><span class="calibre8">"Belki de bizi aramaya çıkacaklar, bizi bulmak için diyar diyar dolaşacaklar. Yazık değil mi bizim çocuklarımıza."</span></span></p>

    <p class="calibre16"><span><span class="calibre8">Nişancı, belki ilk olaraktan, yüreği paralanarak Sultanı dinlemedi. Yola çıktılar, iki üç gün yol gittikten sonra bir köye geldiler. Köy deniz kıyısındaydı, bomboştu. Büyük bahçeli, iki katlı, aşı boyalı yeni bir eve yerleştiler. Evin altında da büyücek bir kayık yan yatmış duruyordu. Kayığı bir iyice gözden geçirdi, kayık yepyeniydi, sanki daha deniz yüzü görmemişti. Çocuklar da burasını sevmişlerdi.</span></span></p>

    <p class="calibre16"><span><span class="calibre8">Sultan da evi sevdi, baştan başa birkaç kez evi köşe bucak dolaştıktan sonra sofanın ortasında durdu:</span></span></p>

    <p class="calibre16"><span><span class="calibre8">"İyi, güzel, inşallah köy boş kalmaz."</span></span></p>

    <p class="calibre16"><span><span class="calibre8">"Kalmaz, iki güne kalmaz bütün evler dolar. Görmüyor musun, yollar beller perişan insanlarla dolmuş, başlarını soka</span></span><span><span class="calibre8">cak bir ev, sığınacak bir köy arıyorlar."</span></span></p>

    <p class="calibre16"><span><span class="calibre8">"Hükümet gelip bizi bu evden çıkarmaz mı? Şu güzel kayıkcağızını da elinden almaz mı?"</span></span></p>

    <p class="calibre16"><span><span class="calibre8">"Alamazlar."</span></span></p>

    <p class="calibre16"><span><span class="calibre8">"Neden alamazlarmış?"</span></span></p>

    <p class="calibre16"><span><span class="calibre8">"Bak Sultan, ben üç tane şehit babasıyım. Bak, künyeleri de yanımda."</span></span></p>

    <p class="calibre16"><span><span class="calibre8">"Oğullarımız köye gelince bizi burada nasıl bulurlar? Hay</span></span><span><span class="calibre8">di, kasabada bulurlardı, diyelim. Bu, bilmedikleri, duymadıkları köyde bizi nasıl bulacaklar?"</span></span></p>

    <p class="calibre16"><span><span class="calibre8">"Sultan, künyeleri geldi."</span></span></p>

    <p class="calibre16"><span><span class="calibre8">"Sen de bellemişsin künye künye... Yer götürmez askerin içinden bizim oğullarımızın öldüklerini ne bilecekler de ölüm kağıtlarını gönderecekler, söyle!"</span></span></p>

    <p class="calibre16"><span><span class="calibre8">Künyelerin geldiği günlerde Sultan ağıtlar yakmış, acısın</span></span><span><span class="calibre8">dan yere göğe sığamamış, çığlıklarından yuvalarındaki kuşlar bile dışarıya uğramışlar, yuvalarını terk etmişlerdi.</span></span></p>

    <p class="calibre16"><span><span class="calibre8">Sonra, bir hafta, on gün sonra Sultanın ağıtları, figanları kirp, diye kesildi, yüzü güldü, sanki günlerdir çırpınan, yeri göğü biribirine katan kadın o değildi. Durulmuş, her şeyi unut</span></span><span><span class="calibre8">muş gitmişti.</span></span></p>

    <p class="calibre16"><span><span class="calibre8">Ne olmuştu da bu kadına, Nişancı meraktan çatlıyor, Sul</span></span><span><span class="calibre8">tansa günden güne, hiçbir şey olmamış gibi açılıyordu.</span></span></p>

    <p class="calibre16"><span><span class="calibre8">Nişancı büyük çam bardağı pınardan doldurmuş gelirken Sultan onu ağaçların altında karşıladı, elindeki bardağı aldı içe</span></span><span><span class="calibre8">riye götürdü, geriye döndü, şen şakrak gülüyordu. Son yıllarda Nişancı bir kerecik olsun Sultanı böyle sevinçli görmemişti.</span></span></p>

    <p class="calibre16"><span><span class="calibre8">"Osmanlının yer götürmez askeri var demiş miydin sen bana?"</span></span></p>

    <p class="calibre16"><span><span class="calibre8">"Demiştim."</span></span></p>

    <p class="calibre16"><span><span class="calibre8">"O yer götürmez dediğin asker kaç bin tane?"</span></span></p>

    <p class="calibre16"><span><span class="calibre8">"Denizde kum. Osmanlıda asker."</span></span></p>

    <p class="calibre16"><span><span class="calibre8">"Kum kadar, öyle mi?"</span></span></p>

    <p class="calibre16"><span><span class="calibre8">"Öyle."</span></span></p>

    <p class="calibre16"><span><span class="calibre8">"Pekiyi Nişancı Veli, o kadar askerin içinden benim çocuk</span></span><span><span class="calibre8">larımın öldüğünü bilip de künyesini nasıl buldular da sana gönderdiler?"</span></span></p>

    <p class="calibre16"><span><span class="calibre8">Nişancı buna bir karşılık bulamadı, sustu.</span></span></p>

    <p class="calibre16"><span><span class="calibre8">Kasaba yakındı, bir koşu gitti, kap kacak, çocuklara, kendilerine yataklar, masa sandalya, kayık boyası, fırça, bir de halı aldı. Çocuklara da bir kese kağıdı renkli şekerleme. Eski püskü bir at arabası buldu, aldıklarını yükledi. Pazar yerine de uğradılar, kendi kasabalarının tıpkısıydı, ekmek, sebze, yağ, şeker, ne gerekiyorsa hepsini aldı, arabacının yanına oturdu, eve geldiler.</span></span></p>

    <p class="calibre16"><span><span class="calibre8">Sultan yatakları çok beğendi. Yiyecekleri mutfağa götürdü. Evin alt katındaki bir oda odun doluydu, ateş yaktılar, közde pir</span></span><span><span class="calibre8">zolalarını pişirdiler, erkenden yataklarına girdiler ya uyuyamadılar. Nişancının içi, sabaha kadar aldı aldı verdi. Sultan doğru olabilirdi. Askercilik ve savaş işlerinde çok yanılgılar oluyordu. Ne çok asker, künyesi geldikten, kimisi de dul karısı evlendikten sonra dönmüştü. Bizim çocuklarımız bu kargaşada niçin çıkıp gelmesinler? Nişancının yüzü, künyeler geldikten sonra ilk olaraktan gülüyordu. Bu da Sultanın gözlerinden kaçmadı.</span></span></p>

    <p class="calibre16"><span><span class="calibre8">"Ne o Nişancı Veli, ben seni son yıllarda hiç böyle yüzünde güller açmış görmedim."</span></span></p>

    <p class="calibre16"><span><span class="calibre8">"Oğullarımız gelecek," dedi Nişancı Veli.</span></span></p>

    <p class="calibre16"><span><span class="calibre8">"Düşünde mi gördün?"</span></span></p>

    <p class="calibre16"><span><span class="calibre8">"Düşümde görmedim ya biliyorum."</span></span></p>

    <p class="calibre16"><span><span class="calibre8">"Bir haber mi aldın, aldın da şimdiye kadar bana niye söylemedin?"</span></span></p>

    <p class="calibre16"><span><span class="calibre8">"Almadım. Ben askerden kaçtım da canımı kurtardım. Onlar niçin kaçmasınlar. Kim bilir şimdi hangi dağdadırlar?"</span></span></p>

    <p class="calibre16"><span><span class="calibre8">"Yaa, kim bilir şimdi hangi dağda saklanıyorlardır?"</span></span></p>

    <p class="calibre16"><span><span class="calibre8">"Künyesi gelip de arkadan kendisi çıkıp gelen çok asker var. Bizim kasabadan Dursun Ali Reisin iki oğlunun künyesi birden geldi. Dursun Ali Reis iyi bir balıkçı reisi, iyi bir adamdı. Ben balıkçılığı ondan öğrendim. Yedi denizlerin altını üstünü bilirdi. Şöyle bir denizin yüzüne baksın, dibinde balık var mı yok mu, ne kadar, ne biçim balık var bilirdi. Oğullarının künyesini ona okur okumaz çarpıldı, bir daha da ayağa kalkamadı. İki oğlunun karıları da başkalarıyla evlendi. Sonra bir gün baktık ki bizim şehitler dirilmişler. Kasaba çalkalandı. Dursun Ali Reis de çocuklarını görür görmez zorlattı ayağa kalktı, kalkar kalmaz da yere yığıldı, canı çıktı. Böyle çok asker var. Künyeden aylar, yıllar sonra gelen."</span></span></p>

    <p class="calibre16"><span><span class="calibre8">"Demedim mi sana, bizim çocuklarımız da gelecek."</span></span></p>

    <p class="calibre16"><span><span class="calibre8">"Gelecekler," dedi Nişancı, mutlu.</span></span></p>

    <p class="calibre16"><span><span class="calibre8">Onlar konuştukça çocuklar yörelerinde dönüyor, tuhaf bir oyunda deviniyorlardı.</span></span></p>

    <p class="calibre16"><span><span class="calibre8">"Durun," dedi, onları kucaklayarak Sultan. "Durun çocuklar, babalarınız gelecek."</span></span></p>

    <p class="calibre16"><span><span class="calibre8">Çocuklar oralı olmadılar, tuhaf oyunlarını sürdürdüler.</span></span></p>

    <p class="calibre16"><span><span class="calibre8">Nişancı üçünü birden kucakladı:</span></span></p>

    <p class="calibre16"><span><span class="calibre8">"Bakın, dedeniz size neler getirdi!"</span></span></p>

    <p class="calibre16"><span><span class="calibre8">Kese kağıdını açtı, şekeri çocuklara paylaştırdı. Çocuklar, denizin kıyısına çekildiler, bir kayaya sırtlarını verip kumların üstüne oturdular, ceplerinden çıkardıkları akide şekerlerini emme yarışına giriştiler. Dedeleri de Sultanın yardımıyla kayığı evden kumların üstüne çekti, çatlamış boyaları kazımaya başladı.</span></span></p>

    <p class="calibre16"><span><span class="calibre8">Kayık yepyeniydi, bazı yerlerinin boyaları çatlamıştı, kazı</span></span><span><span class="calibre8">yıverdi. Yarın boyayacak, iki gün sonra da denize çıkacaktı. Bu yoksullukta çocuklar epeyce zayıflamışlardı.</span></span></p>

    <p class="calibre16"><span><span class="calibre8">Sultan birden değişiverdi, künyeler gelmeden önceki hali</span></span><span><span class="calibre8">ne döndü. Çocukları seviyor, onlarla saatlarca oynuyor, kıyıda renkli taşlar, deniz atı, at kestaneleri topluyorlar, çocuklar köyün boş evlerine giriyor, çıkıyorlar, boş evlerde hırsızcılık oynuyorlardı.</span></span></p>

    <p class="calibre16"><span><span class="calibre8">Nişancı denizden mutlu döndü. Livarlar ağızlarına kadar oynar oynar balıklarla doluydu.</span></span></p>

    <p class="calibre16"><span><span class="calibre8">"Bakın, bakın, gelin çocuklar."</span></span></p>

    <p class="calibre16"><span><span class="calibre8">Çocuklar koşarak geldiler, kumların üstündeki kayığın yanına sıralandılar. Livarların içindeki balıklar oynaşıyorlar, yöreye su sıçratıyorlardı. Çocuklar kayığın içinde sessiz durmuşlar, balıklara gözlerini dikmişlerdi. Sultan elinde bir leğenle geldi, Nişancı leğe</span></span><span><span class="calibre8">ni balıkla doldurdu, aldı kıyıya götürdü, çakıltaşlarının üstüne oturdu, elleri öyle bir hızla işledi ki o kadar balığı az bir sürede temizledi, bitirdi. Sultan odunları yakmış, dışardaki ocak tepeleme közle dolmuştu. Serdikleri közlerin üstüne balıkları attılar.</span></span></p>

    <p class="calibre16"><span><span class="calibre8">Nişancı, nerden bulmuş buluşturmuşsa birkaç tane somun da bulmuştu. Çocuklar, balıkla ekmeği yedikçe yiyor, yedikçe balığa doyamıyorlardı.</span></span></p>

    <p class="calibre16"><span><span class="calibre8">Büyük çocuk karnını sıvazladı:</span></span></p>

    <p class="calibre16"><span><span class="calibre8">"Ooo," dedi, "karnım davul gibi şişti."</span></span></p>

    <p class="calibre16"><span><span class="calibre8">İkincisi:</span></span></p>

    <p class="calibre16"><span><span class="calibre8">"Ooooh, davul gibi."</span></span></p>

    <p class="calibre16"><span><span class="calibre8">Üçüncüsü:</span></span></p>

    <p class="calibre16"><span><span class="calibre8">"Davul gibi."</span></span></p>

    <p class="calibre16"><span><span class="calibre8">Kalktılar, çakıltaşlarının üstünden, koşuşarak, aşağıya doğru köyün dışındaki ılgınlığa kadar gittiler. Ilgınlığın ötesi kamışlıktı, aralıktaki göleğin içinde, bacakları, boyunları çok uzun lekesiz apak balıkçıllar gördüler, ılgınların içine çıt çıkarmadan uzandılar, balıkçılları seyretmeye başladılar. Uzun bacakları, açık sarı gagaları, kıpkırmızı gözleri. Uzun süre oldukları yerde kıpırdamadan kaldılar, sonra bıkmış olacaklar ki birden ayağa fırladılar, onlarla birlikte balıkçıllar da uzun kanatlarını ağır ağır sallayarak denizin üstüne uçtular. Çocuklar, gözden yitinceye kadar kuşları izlediler.</span></span></p>

    <p class="calibre16"><span><span class="calibre8">Bundan sonra çocuklara gün doğdu. Her gün denizden türlü türlü balık geliyor, dedeleri onlara balık çorbası, balık yahnisi, buğulama, hamsi pilavı yapıyor, onlar da kocaman so</span></span><span><span class="calibre8">munlarla yiyorlar, karınları, ooooh, davul gibi şişiyordu. Arada da, dedeleri kasabaya indiğinde onlara şekerler getiriyordu. Şekerlerini hemen bitirmiyorlar, her gün bir tanesini, canları istediğinde de çok çok iki, üç tanesini emiyorlardı.</span></span></p>

    <p class="calibre16"><span><span class="calibre8">Ilgınlıktaki çınar ağaçlarına tırmandılar, yuvalara kadar çıktılar. Yuvalarda küçücük yumurtaları, sarı ağızları açılmış, yaygaracı yavruları buldular, hiç dokunmadılar, dalların üstü</span></span><span><span class="calibre8">ne oturup gözlerini yuvalara diktiler.</span></span></p>

    <p class="calibre16"><span><span class="calibre8">Bir zaman sonra ağaçlardan kayarak indiler, deniz kıyı</span></span><span><span class="calibre8">sında yalınayak, kamışlıktan taa öte uçtaki dalları renk renk kuştan gözükmeyen ormana kadar koştular. Ormanda bir tavşan yavrusu buldular, büyük analarına getirdiler. Büyük anaları üzüldü: "Bunu hemen aldığınız yere götürüp koyun, yoksa ölür," dedi. Koşarak ormana geri döndüler, tavşan yavrusunu tam aldıkları yere koydular. Ardından köyün içine daldılar, korkarak, o ev senin bu ev benim, evlere girdiler girdiler çıktılar.</span></span></p>

    <p class="calibre16"><span><span class="calibre8">Her gün yeni bir oyun geliştiriyor, yeni oyuncaklar bulu</span></span><span><span class="calibre8">yorlar, onların bu çılgın mutlulukları da Sultanı kıvançlandırıyordu. Mutlulukları bir ay kadar sürdü. Bir sabah, bir gürültü şamatayla uyandılar. Köye gelenler önlerine gelen evlere döğüş çekiş doluşuyorlardı. Sabahtan öğleye kadar bütün evler doldu. Evlere giremeyenler sessizce oradan ayrıldılar, başka boş bir köyün yolunu tuttular.</span></span></p>

    <p class="calibre16"><span><span class="calibre8">Çocuklar için başka bir cümbüş başladı, yeni gelen çocuk</span></span><span><span class="calibre8">larla hemen anlaştılar. Yalınayak başı kabak bir çocuk sürüsü, deniz kıyılarını, ormanın içini, kamışlığı, ılgınlığı oyun alanı yaptılar. Koştular, yoruldular, eşekarılarının yuvalarına çomak soktular, arılar birçoğunu soktu, şişirdi, ölümlerden döndüler. İkiye üçe ayrılıp kavga ettiler, yüzleri, elleri, bacakları kan içinde kaldı. Bir süre sonra köyde açlık başladı, çocukların renkleri söndü, sevinçlerini yitirdiler. Göçmenler, ne yapacaklarını bilemez, köyün içinde uyurgezer dolaştılar. Nişancı, hiç bozmadan her sabah tanyerleri ışımadan balığa çıktı, her gün biraz daha çok, daha çok balık yakaladı, en çok açlık çekenlere, hastalara, sayrılara dağıttı.</span></span></p>

    <p class="calibre16"><span><span class="calibre8">Yeni gelenlerden, gözü açık göçmenler, nereden bulmuşlar</span></span><span><span class="calibre8">sa eski püskü birkaç kayık bulmuşlar, Nişancı da onarmış, sonra da onlara sabırla balıkçılığı öğretmişti. Balıkçılık yapamayanlar da kasabaya gidiyorlar, iş bulurlarsa çalışıyor, evlerine bir lokma ekmek parası getiriyorlardı.</span></span></p>

    <p class="calibre16"><span><span class="calibre8">Köyde bir iki hafta içinde kardeşcesine bir dayanışma başlamıştı. Tam bu sırada da candarmalar köye geldiler, köylüler telaşlandılar. Herkes, az da olsa işini yoluna koymuş, kasaba</span></span><span><span class="calibre8">nın varlıklılarından yardım sözü almışlar, verimli toprakları ekebilmenin yolunu bulmuşlardı. Candarmaların başında bir ayağı aksayan, bir kolu çolak sert bir subay vardı. Köyün alanına köylüleri topladı:</span></span></p>

    <p class="calibre16"><span><span class="calibre8">"Derhal derakap," diye komut verdi, "derhal, derakap bu köyü boşaltacak, çıkıp gideceksiniz! Derhal ve de derakap!.."</span></span></p>

    <p class="calibre16"><span><span class="calibre8">Köylüler bozkurtlar gibi sızılaştılar. Bizi buraya İskan Komisyonu gönderdi, dediler, kimsecikler aldırmadı.</span></span></p>

    <p class="calibre16"><span><span class="calibre8">"Yunanistan göçmeni kardeşlerimiz geldiler, yerlerinden, yurtlarından olmuş, gavurun elinden kurtulmuş, zulüm gör</span></span><span><span class="calibre8">müş... Bakın, yarı aç yarı tok, köyün dışında bekliyorlar. Yorgun, bitkin, hasta..."</span></span></p>

    <p class="calibre16"><span><span class="calibre8">"Biz de yerimizden olduk. Biz de göçmeniz, biz de yarı aç yarı tokuz. Bizi de bu köye İskan Komisyonu gönderdi," dedi</span></span><span><span class="calibre8">ler. "Biz de düşmanın ayakları altında çiğnendik."</span></span></p>

    <p class="calibre16"><span><span class="calibre8">"Fazla söz dinlemem, hemen şimdi, derakap!"</span></span></p>

    <p class="calibre16"><span><span class="calibre8">Ağlamak, sızlamak para etmedi.</span></span></p>

    <p class="calibre16"><span><span class="calibre8">Sert, gür bir ses yükseldi:</span></span></p>

    <p class="calibre16"><span><span class="calibre8">"Süngü tak!"</span></span></p>

    <p class="calibre16"><span><span class="calibre8">Köylüler, kendilerini deniz kıyısında buldular. Yunanlı göç</span></span><span><span class="calibre8">menler candarmaların korumasında birer ikişer köye, İskan Komisyonunca gelen kişilerce yerleştirildiler. Köyden kovulan öteki göçmenlerse deniz kıyısında gün kavuşuncaya kadar beklediler.</span></span></p>

    <p class="calibre16"><span><span class="calibre8">İşte Nişancı Velinin macerası bundan sonra başladı, köy</span></span><span><span class="calibre8">den köye, kasabadan kasabaya, şehirlere bütün Karadeniz kıyılarını bir baştan öbür başa dolaştılar. Yollara bellere düşmüş çok aç perişan insan gördüler. Köyden çıkıp Karınca Adasına gelinceye kadar kırımlara uğradılar, bozguna uğramış kaçan Yunan askerlerinin yakıp kül eylediği köylerden geçtiler. Girdikleri kimi köyler onları günlerce konukladılar, yedirdiler içirdiler, kimi köylüler onlara para yardımı bile yaptılar. Göçmenlerden bıkıp silahlanmış kimi köylüler de onları köylerine sokmadılar.</span></span></p>

    <p class="calibre16"><span><span class="calibre8">Nişancı Veli, Sultan, torunları bir deri bir kemik kaldılar. Sultan artık oğullarından başka bir şey düşünmüyordu. İçine bir umut ateşi düşmüştü. Ateş gittikçe büyüyordu. Evlerinin önündeki üç ceviz ağacı geliyordu gözlerinin önüne. Babasının evinin önünde de vardı üç ceviz ağacı. Çocukları askerden dö</span></span><span><span class="calibre8">neceklerdi, üstelik de yakın bir zamanda. Künyeleri gelmişti, çok askerin de künyesi gelmişti. Arkasından da askerler, kimi yaralı, kimi sakat, kimi de sapasağlam evlerine dönmüşlerdi. Neden kendi çocukları dönmesindi. Döneceklerdi, hem de bir güzel, sapasağlam döneceklerdi. Ya dönmüşlerse, ne yer, ne içerlerdi? Düşlerinde de onları bir güzel, askere gittikleri günkü gibi görmüştü. Onlar, yukardan aşağı, önde en büyük oğlan, sarı saçları kıvırcık, mavi gözleri büyük, hüzünlü, yakışıklı, uzun boyu, kırmızı bıyıklarıyla kırmızı bir kayalığın önünden çıkıyorlarmış, her birinin elinde yeşil, keskin gözlü bir şahin varmış, göğüsleri alacalı. Uzun, yüksek, kırmızımsı, gün gibi parlayan kayalığın üstüne çıkmışlarmış. Şahinleri de ava bırakmışlar, her şahin de gagasında apak, ışıklanmış, ışıldayan bir balıkçılla dönmüşlermiş. Hiçbirisi avına sevinmemişlermiş. Ceviz ağaçlarının yöresinde kırmızı şahinler dönüyorlarmış. Ağaçlar şıkırdım gibi ceviz tutmuşlarmış. Nişancı kayığının içinde, ceviz ağaçlarının altındaki durgun masmavi denizde balık tutuyormuş, balıklar denizden som mavi çıkıyormuş. Nişancı da som mavi oluyor, som mavi ceviz ağaçlarının altında bir burgaca kapılmış, fırtınaya tutulmuş, sularla birlikte savrularak dön ha dön ediyormuş. Bir sürü de, her biri kartal büyüklüğündeki som mavi şahin de burgaca kapılmışlarmış, üç oğulun üçü de masmavi, uzun, masmavi babalarının kayığının yanında yürüyorlarmış.</span></span></p>

    <p class="calibre16"><span><span class="calibre8">Çocuklar gelmişlerdir köye. Gidecekleri nereleri var ki, ka</span></span><span><span class="calibre8">pıların önüne oturmuşlar, Sultan analarını bekliyorlardır. Daha gelmemişlerse de yoldadırlar, geliyorlardır. Kaç ay kaldı şurada cevizlerin olmasına. Her ağaç belki de on beş çuval ceviz verir. Çocuklar onları toplar, kasabada satarlar. Bizim cevizlerimiz tüm bu dağlarda ünlüdür. Her biri bir çocuk yumruğu kadardır. Kırmaya hiç gerek yoktur. Şöyle iki elinle tutar ikiye ayırırsın içi sütbeyaz çıkar. Sultan eskisi kadar değilse de daha güçlüdür. Sırtında toprak taşır, kayaların üstüne bol bol serer, mısır ekerler. Oğlanlar evlenirler, karıları da toprak çekerler. Nişancıyla torunlar adadadırlar, yerleri belli, Karınca Adası. Unutmamak için durmadan yineliyordu. "Karınca Adası... Karınca Adası..." Burada, kıyıda çakıl taşlarının üstüne oturmuyor, koltuğunun altından çıkardığı yeşil kadife kesesindekileri eteklerinin üstüne döküyor paraları sayıyordu. Bir daha, bir daha sayıyordu. Vapurlara, teknelere binse, bu para onu, döke saça, döke saça memlekete kadar götürür de artardı bile, paranın geriye kalanı da onu, hiç iş yapmadan altı ay, bir yıl yaşatırdı. Paraları, İstanbula giden bir tekne buluncaya kadar saydı. Tekneyi bulunca bir ılgın öbeğinin içine girdi, keseyi omuzundan koltuk altına bağladı. Tekne, vapur, yiyecek paralarını daha önce ayırmıştı, fistanının cebine koydu. İki gün kasabada bir handa yattı. Nişancıyla öteki göçmenler tekneye bininceye kadar iskele yakınlarındaki çalılığın içine saklandı. Onlar uzaklaşınca ayaklarının ucuna dikilip tekne gözden yitinceye kadar öyle dimdik kaldı. İçinde tarifsiz bir kederle, oğullarını görme olanağının sevinci çakışıyordu.</span></span></p>

    <p class="calibre16"><span><span class="calibre8">İskeledekiler, bu hüzünlü, güzel, yaşlı kadına İstanbula ka</span></span><span><span class="calibre8">dar giden tekneyi gösterdiler, tekneye bindirip uğurladılar. İstanbulda ancak bir gün bekledi. Karadenize giden birçok insanla karşılaştı. Hepsi de perperişandı, kasaba kasaba, köy köy dolaşmışlar, umut kırıklığıyla, bir deri bir kemik kalmış, köylerine, kasabalarına dönüyorlardı. Geminin ambarında, tıkış tıkış üst üsteydiler. Ambarın içini dayanılmaz, ekşi bir koku doldurmuştu. Aralarında üç tane de keçi vardı. Vapur çok eski, dökülen, küçük bir vapurdu. Sultanın yolculuğu bir hafta sürdü. Bir büyük torba ekmek, zeytin, peynir almıştı. Az az yiyor, aç kalanlara da az az dağıtıyordu. Bir hafta sonra kasabasının iskelesinde, on beş yirmi kadar çocuk, kadın, erkekle indi, çarşıya daldı, bir küfe satın aldı, pazar yerine gitti, kimsecikler yoktu, oradan döndü, küfesini çarşıdan yiyecekle, bir insana başka ne gerekse onlarla doldurdu. Fistan cebindeki paranın yarısını bile harcamamıştı, bu onu sevindirdi. Sırtında ağzına kadar dolu küfeyle dağın yolunu tuttu. Artık eskisi kadar güçlü değildi, konaklaya konaklaya evine ancak iki buçuk günde gelebildi. Bomboş, kapısı açık ev onu tepeden tırnağa ürpertti. Kendisine çabuk geldi, pınara koştu su aldı, evi baştan aşağı sildi süpürdü, kap kaçağı yıkadı, evde kalan yatakları güneşe çıkardı. Ceviz ağaçlarının altına bir ateş yaktı, ateşin üstüne bir su kazanı koydu, ağaçların duldasındaki ak taşın üstünde soyundu, bir kalıp sabunla bir iyice yıkandı. Giyecek başka bir giyiti yoktu, götürdüğü giyitlerini yollarda çıplak kalmış kadınlara vermiş, kasabadan almak da aklına gelmemişti. Hangi birini akıl etsindi. Giyitlerini yıkadı güneşe serdi, giyitleri kuruyuncaya kadar, içerde bir çulpazın üstüne çırılçıplak yattı, yatar yatmaz uyudu. Uyandığında gün battı batacaktı, koşarak gitti giyitlerini kaptı geldi, ağaçların gövdelerinin duldasında çarçabuk giyindi.</span></span></p>

    <p class="calibre16"><span><span class="calibre8">Bundan sonra üç günde bir kasabaya indi, her indiğinde de pazar yerine uğradı. Kimsecikleri bulamadı. Çarşıdan gereksi</span></span><span><span class="calibre8">nimlerini aldı.</span></span></p>

    <p class="calibre16"><span><span class="calibre8">Her zamanki gibi gün ışımadan uyandı, yıkandı, saçlarını taradı, beliklerini çözdü, yeniden ördü, eşikliğe oturdu. Se</span></span><span><span class="calibre8">vinçten uçuyordu, oğulları şu yukardan inip gelecek, daha Deliktaşın yanına gelmeden, küçük oğlan bir kahkaha atacak, arkasından ortanca, arkasından da büyük oğlan... Sultan onlara, düşe kalka koşacak, eli ayağı tutmayacak, onları görür görmez, yere sağılıverecek. Ana yüreğidir bu, dayanır mı? Büyük oğlan onu kucağına alacak, eve gelecekler, büyük oğlan şen şakrak onu kucağında ığralayacak, ortancaya verecek, küçük onun kucağından kapacak yere indirecekler. Kapının ağzında duracak, kıvırcık saçlı, mavi çiçek gözlü, dal gibi uzun, ince, zayıflamış, avurdu avurduna geçmiş oğullarına bakacak, bakmaya doyamadan. Uzun, kıvırcık kirpikleri, burma bıyıkları parlayacak. Sultanın da dili tutulacak, kovalarını alacak pınara inecek, çakıltaşlarına gün vurmuş pınar ışık saçacak, iniş aşağı gün ışığıyla birlikte şakırdayacak, kırmızı balıklar uçuşacak, ceviz ağaçlarının altına oturacaklar, sabaha kadar uyumadan konuşacaklar. Onlar girdikleri savaşları, üç gün üç gece, patlayarak gökten üstlerine yağmur gibi yağan yalımları bir bir anlatacak, uçan yalımları kovalayacaklar, karanlığı biçip giden yıldırımların arkasından yedi denizlerin düğümlendiği yerde akan yıldızlar üst üste yığılıp bir dağ olacaklar. Denizin ortasındaki yıldız dağlarını suyun dibine nasıl gömdüklerini herkese söyleyecekler. Ali Çavuş yağan yıldızları hep yedi denizin ortasına gömerdi.</span></span></p>

    <p class="calibre16"><span><span class="calibre8">Sultan kovaları aldı, pınara indi, çam oluktan akan suyla doldurdu, pınarın üstünde vızıldayarak, öfkeli bir arı gidip ge</span></span><span><span class="calibre8">liyordu. Oğulları bugün gelecek, bu taze sudan içeceklerdi, belki de gelmişler, sırtlarını ağaçların gövdesine dayamışlar yorgun oturuyorlardı. Telaşla eve yukarı koştu, kimsecikler yoktu. Olduğu yere çöktü.</span></span></p>

    <p class="calibre16"><span><span class="calibre8">Derin bir uykudan uyanırcasına uyandı, eşikten kalktı, kö</span></span><span><span class="calibre8">yün evlerine yürüdü. Vardığı ilk evin kapısı ardına kadar açıktı, içeriye girdi, girer girmez de bir zurba kuş biribirlerine çarparak kapıdan dışarıya uğradılar. O ürktü. Hemen de dışarıya çıktı. Ürktü ama yılmadı. Evleri aramasını sürdürdü. Dolaşırken evinin eşiğine çökmüş, yumulmuş oturmuş kadına benzer bir karartı gördü, yanına kadar gitti. Kadın öyle yumulmuş, kıpırdamadan oturuyordu. Ayak seslerine doğruldu, kocaman gözlerini Sultanın üstüne dikti. Bir süre gözleri bir şeyler arandı, bir şeyleri anımsadı anımsayacaktı, birden ayağa fırladı:</span></span></p>

    <p class="calibre16"><span><span class="calibre8">"Sultan," diye bağırdı, "Sultan, sen ne zaman geldin? Sen de oğlanlarını almaya mı geldin?"</span></span></p>

    <p class="calibre16"><span><span class="calibre8">Kucaklaştılar, ikisi birden bir o yana, bir bu yana sessizce ığralanmaya başladılar. Taşın üstüne çöktüler, hiç sesleri çıkmıyor, göz pınarlarından yaşlar süzülmüyordu. Konuşamadan, taşın üstünde uzun bir süre oturdular.</span></span></p>

    <p class="calibre16"><span><span class="calibre8">Öteden gelen ayak seslerini duyunca yerlerinden sıçradılar. Gelen Zeynepliydi. Savaşa onun da dört oğlu gitmiş, hepsinin de künyesi gelmişti. Onunla da kucaklaştılar.</span></span></p>

    <p class="calibre16"><span><span class="calibre8">Zeynepli ne ağladı, ne bir şey etti:</span></span></p>

    <p class="calibre16"><span><span class="calibre8">"İyi ki geriye döndün de geldin Sultan," dedi, taa yürekten gülerek. "Daha yeni bir haber aldım, savaş bitmiş, bizimkiler de tezkerelerini almışlar geliyorlarmış."</span></span></p>

    <p class="calibre16"><span><span class="calibre8">İki kadının ikisi birden Zeynepliye sarıldılar.</span></span></p>

    <p class="calibre16"><span><span class="calibre8">"Senin ballar akan diline kurban olalım," dediler. Oğulları dönmüşçesine kendilerini bir sevince kaptırdılar.</span></span></p>

    <p class="calibre16"><span><span class="calibre8">"Zarifeyi de çağırayım, o da duysun oğullarının yolda olduğunu, yakında da burada olacaklarını."</span></span></p>

    <p class="calibre16"><span><span class="calibre8">Zeynepli daha oturmadan yürüdü, taşların üstünden sekerek yüksek bir kayaya döndü. Az sonra Zarifeyle birlikte kah</span></span><span><span class="calibre8">kahalar atarak, sevince boğulmuş Sultanla Fatmanın yanına döndüler.</span></span></p>

    <p class="calibre16"><span><span class="calibre8">Zarife:</span></span></p>

    <p class="calibre16"><span><span class="calibre8">"Çok şükür, çok şükür oğullarımız gelecek. Koca Allahımıza çok şükür." dedi. Sesi çın çın ediyordu.</span></span></p>

    <p class="calibre16"><span><span class="calibre8">"İyi ki yetiştin Sultan, senin çocukların eve döndüklerinde, sizi bulamayınca ne yapacaklar, sizi nerede bulacaklardı? İyi ki geldin Sultan."</span></span></p>

    <p class="calibre16"><span><span class="calibre8">"Kaçtım da geldim."</span></span></p>

    <p class="calibre16"><span><span class="calibre8">"Velinin yerini biliyor musun?"</span></span></p>

    <p class="calibre16"><span><span class="calibre8">"Biliyorum."</span></span></p>

    <p class="calibre16"><span><span class="calibre8">Zarife:</span></span></p>

    <p class="calibre16"><span><span class="calibre8">"Ne iyi, biliyorsun ha!"</span></span></p>

    <p class="calibre16"><span><span class="calibre8">"Biz bilmiyoruz. Bizimkiler gittiklerinde üçümüz de köy</span></span><span><span class="calibre8">den kaçtık. Bizi aradılar aradılar bulamadılar. Öyle bir saklandık ki, yüz gün arasalar bizi bulamazlardı. Beklediler, beklediler sonra da göçtüler, köy bomboş kaldı. Biz de ekmeksiz aşsız kaldık. Dağdan otlar, çiçekler topladık, kökler çıkardık, kaya aralarında koskocaman, her birisi bir sahan kadar ağısız mantar bulup yedik. Şu yukardan bir keçinin melemesi geldi, zar şer onu da yakaladık, kestik, kokmasın diye bütün keçiyi kaynattık, azar azar belki on beş yirmi günde yedik. İki gündür de kursağımıza hiçbir şey girmedi. Para yok ki gidip şehirden bir şeyler alalım. Köyü ev ev aradık günlerce, hiçbir evde zırnık kadar bir yiyecek bulamadık. Gene mantara vurduk, dağları, ormanlık yerleri aradık, bulamadık. Aşağılara indik, ormanlık bir koyakta çok mantar bulduk, bir sevindik, bir sevindik, baktık, hepsi de ağılı. Ağılı mantar olan yerde ağısızı da olur dedik aradık bir kuytuda ağısızını da bulduk, bir ucundan toprağı yarmışlar, öyle durup dururlar, eteklerimizi doldurduk, közleme yapıp üç gün yedik, ondan sonra oralardan bir hafta on gün mantar topladık. Hiç yağmur yağmadı. Yağmur yağmayınca da mantar bitti. Biz gene otlar toplayıp kaynattık. Otlardan da hepimizin karnı ağrıdı. Sonunda, işte böyle hepimiz de aç kaldık. Kasabaya inemiyoruz ki, bir tanıdık bulup, bir lokmacık yiyecek isteyelim. Ya kasabaya indiğimizde çocuklar döner de bizi bulamazlarsa? Birimiz gitse de ikimiz burada kalsak, dedik. Hiçbirimiz razı gelmedi. Biz de ölünceye kadar burada... Oğullarımız geldiğinde, hiç olmazsa ölümüzü bulsunlar da görsünler, dedik."</span></span></p>

    <p class="calibre16"><span><span class="calibre8">"Haydi kalkın, bizim eve gidelim de karnımızı doyura</span></span><span><span class="calibre8">lım," dedi Sultan şakıyarak. "Ben gelirken kasabadan bir küfe dolusu yiyecek aldım. Haydiyin, çabuk."</span></span></p>

    <p class="calibre16"><span><span class="calibre8">Bir göz açıp kapayıncaya kadar eve vardılar, hemen odun toplayıp ateş yaktılar. Bir tencere dolusu pilav pişirdiler. Sultan, üç okkalık bir külek tereyağı da almıştı...</span></span></p>

    <p class="calibre16"><span><span class="calibre8">Poyraz Musa adanın en güzel evini Nişancıya gösterdi, "İşte bu senin evin," dedi, "al tapusunu." Ev üstelik de Poyrazın evine yakındı. Nişancı evi çok beğendi. Evin içi de resimliydi. Çocuklara koştu, çocuklar kamışlığın içinde böcekler, yeşil kurbağalar, kaplumbağalarla, arılarla oynuyorlardı. Bir arı da ortanca oğlanın yanağını sokmuş, çocuğun sol gözü kapanmıştı. Çocukları kamışlıktan aldı eve getirdi. "İşte bu ev bizim," dedi Nişancı, çocuklara sarıldı. Durmadan, "bu ev, bu ev, bu ev," diyor, o odadan bu odaya, merdivenden bahçeye koşuşturup duruyordu.</span></span></p>

    <p class="calibre16"><span><span class="calibre8">Poyraz onu merdivenin başında durdurdu. İyi ki de dur</span></span><span><span class="calibre8">durdu. Nişancı nefes nefese kalmış, körük gibi soluyordu.</span></span></p>

    <p class="calibre16"><span><span class="calibre8">"Nişancı, yarın kasabaya gidiyoruz, evin tedarikini görece</span></span><span><span class="calibre8">ğiz. Çocukları da giydirip kuşandıracağız."</span></span></p>

    <p class="calibre16"><span><span class="calibre8">"Baksana, her şeyi aldın ya çocuklara. Gül gibi donattın ya hepimizi."</span></span></p>

    <p class="calibre16"><span><span class="calibre8">"Ne kadar da yakışıklı torunların var. Her biri bir nur parçası." Çocuklara hayran kalmıştı. "Onlara daha çok üstbaş gerek. Eve de yatak yorgan, çanak çömlek gerek."</span></span></p>

    <p class="calibre16"><span><span class="calibre8">"Nişancı, çizmelerine bakarak:</span></span></p>

    <p class="calibre16"><span><span class="calibre8">"Benim hiç param yok ki," diyerek boynunu büktü.</span></span></p>

    <p class="calibre16"><span><span class="calibre8">"Benim var," dedi Poyraz, biraz da utangaç. "Sana bir de motorlu kayık alırız. Sen bu balıkçılık marifetinle üç ayda kayı</span></span><span><span class="calibre8">ğın parasını çıkarırsın."</span></span></p>

    <p class="calibre16"><span><span class="calibre8">Nişancı, kayık sözünü duyunca eli ayağı kesildi, dudakları titredi:</span></span></p>

    <p class="calibre16"><span><span class="calibre8">"Ge ge ge, gerçek mi bu?" diyebildi ancak, Poyrazın ellerine sarıldı.</span></span></p>

    <p class="calibre16"><span><span class="calibre8">"Lena Papazoğlunu biliyor musun?"</span></span></p>

    <p class="calibre16"><span><span class="calibre8">"Biliyorum."</span></span></p>

    <p class="calibre16"><span><span class="calibre8">"Bizde kalıyor."</span></span></p>

    <p class="calibre16"><span><span class="calibre8">"Biliyorum."</span></span></p>

    <p class="calibre16"><span><span class="calibre8">"O neden Yunanistandan kaçıp da adasına geldi, biliyor musun?"</span></span></p>

    <p class="calibre16"><span><span class="calibre8">"Ne bileyim ben neden geldi."</span></span></p>

    <p class="calibre16"><span><span class="calibre8">Poyraz onu elinden tuttu çınarların altına götürdü, Lena Papazoğlunun macerasını tepeden tırnağa anlattı.</span></span></p>

    <p class="calibre16"><span><span class="calibre8">"Oğullarını şimdi Mustafa Kemal Paşanın yanında mı biliyor, vay fıkara Lena bacım vay! Bizimki de, Sultan da köye mi kaçtı dersin?"</span></span></p>

    <p class="calibre16"><span><span class="calibre8">"Hele aradan bir süre geçsin, Sultan bacımı da oradan, ce</span></span><span><span class="calibre8">viz ağaçlarının altından alır da buraya getiririz," dedi Poyraz, içini derinden çekerek.</span></span></p>

    <p class="calibre16"><span><span class="calibre8">"Maruzatım var," dedi Nişancı.</span></span></p>

    <p class="calibre16"><span><span class="calibre8">Maruzat sözünü duyunca Poyraz şaşırdı, gülümsedi.</span></span></p>

    <p class="calibre16"><span><span class="calibre8">"Kızıl Denizdeki paşa hep maruzatım var, padişaha maru</span></span><span><span class="calibre8">zatım var derdi de, benim de sana maruzatım var Poyraz Reis."</span></span></p>

    <p class="calibre16"><span><span class="calibre8">"Maruzatın baş üstüne," dedi Poyraz, "beni padişah yerine koydun, sağ olasın, var olasın."</span></span></p>

    <p class="calibre16"><span><span class="calibre8">"Sen de sağ olasın, var olasın. Demem o ki eli ayağı olmayan asker kaçağı yeni giyitlerini giyince zabit gibi oldu. Tutturdu da tutturdu, beni asker hastanesine götürün diye. Öteki delikanlılar da bu adadan bizi çıkarın da nereye gönderirseniz gönderin. Burada ne iş göreceğiz, acımızdan öleceğiz. Hepimiz de savaşlardan geriye kaldık, dediler. Hepimiz de sakatız."</span></span></p>

    <p class="calibre16"><span><span class="calibre8">"Olur," dedi Poyraz, "söyle onlara da gelsinler. Onları Vahap Beye, askerlik şube reisine teslim edelim, ne halleri varsa görsünler. Yoksa biz onlara bakardık, bir iş tutuncaya kadar. Belki de onlara yapabilecekleri birer de iş bulurduk."</span></span></p>

    <p class="calibre16"><span><span class="calibre8">"Çok söyledim onlara, bu ada gibi bir yeri, buradaki insanlar gibi insanları başka yerlerde bulamazsınız, dedim, dinlemediler, ille de biz buradan gideceğiz dediler, kendileri bilir."</span></span></p>

    <p class="calibre16"><span><span class="calibre8">Kadri Kaptan iskelenin üstünde duruyor, onları bekliyordu.</span></span></p>

    <p class="calibre16"><span><span class="calibre8">Nişancı Veli çağırdı:</span></span></p>

    <p class="calibre16"><span><span class="calibre8">"Çocuklar gelin, kasabaya gideceğiz."</span></span></p>

    <p class="calibre16"><span><span class="calibre8">Önde topal delikanlı koltuk değneğiyle taşlara bastıkça ses çıkartarak, arkasında yeni giyitlerini giymiş öbür delikanlılar evlerin arkasından çıktılar iskeleye geldiler. Kadri Kaptan onları tekneye bindirdi.</span></span></p>

    <p class="calibre16"><span><span class="calibre8">Nişancı Veli Poyrazın kolundan tuttu:</span></span></p>

    <p class="calibre16"><span><span class="calibre8">"Bunların hepsi de köylerine gitmişler, köylerini bomboş bulmuşlar. O gün bu gündür, evlerini, analarını, babalarını, karılarını, kardeşlerini, çocuklarını arıyor, bulamıyorlar."</span></span></p>
  </div>
</body>
</html>
