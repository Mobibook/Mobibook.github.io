<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ilk250ki2</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre4">
    <h1 class="calibre13"><span class="calibre14"><span class="calibre15"><br /></span></span></h1>

    <h1 class="calibre13"><span class="calibre14"><span class="calibre15"><br /></span></span></h1>

    <h1 class="calibre13"><span class="calibre14"><span class="calibre15"><br /></span></span></h1>

    <h1 class="calibre13"><span class="calibre14"><span class="calibre15">4</span></span></h1>

    <div>
      <span class="calibre14"><span class="calibre15"><br /></span></span>
    </div>

    <div>
      <span class="calibre14"><span class="calibre15"><br /></span></span>
    </div>

    <div>
      <span class="calibre14"><span class="calibre15"><br /></span></span>
    </div>

    <div class="chapter">
      <span><span class="calibre8"><br class="calibre3" /></span></span>
    </div>

    <p class="calibre16"><span><span class="calibre8">Ordu bozuldu, doksan bin asker karların üstünde kaldı. Baytar Cemil Ruslara tutsak oldu. Kurşunu sağ bacağından ye</span></span><span><span class="calibre8">miş, bacağı kütük gibi şişmişti. Karsta bir Rus doktor binbaşı onu ameliyat etti. Birkaç gün daha geç kalsaydı ayağı kesilecekti. İyileşti ya aksak kaldı. Buna da şükür, dedi, üsteğmen Baytar Cemil. Tutsaklıktan, bir yolunu buldu, kaçtı, göçebe Kürtleri buldu bir dağın yaylasında, bir deri bir kemikti, göçebeler ona on bir gün baktılar, baytar kendine geldi. Göçebelerin çok güzel atları vardı, insanları da çok sağlıklıydı. Kadınları kadın güzeli, erkekleri erkek yakışıklısıydı. Onlardan dayanıklı bir at satın aldı.</span></span></p>

    <p class="calibre16"><span><span class="calibre8">Sonunda:</span></span></p>

    <p class="calibre16"><span><span class="calibre8">"Siz nasıl böyle kaldınız, siz nasıl sağ kaldınız?" diye sordu.</span></span></p>

    <p class="calibre16"><span><span class="calibre8">Savaş başlayınca göçebeler düze, kışlağa inmemişler, dağın en kuytu yerine, bir koyağa sığınıp savaş yüzü görmemişlerdi.</span></span></p>

    <p class="calibre16"><span><span class="calibre8">"Savaş bitti," dedi Cemil.</span></span></p>

    <p class="calibre16"><span><span class="calibre8">"Biliyoruz," dediler.</span></span></p>

    <p class="calibre16"><span><span class="calibre8">Baytar Cemil atını Vana aşağı sürdü. Her geçtiği köy, kasaba bomboştu. Göklerinde bir tek uçan kuş bile göremedi. Bomboş köylerin evleri yeraltındaydı. Yeraltında evler olduğu yükseltilmiş toprak yığınlarından ve kapı niyetine açılmış büyük deliklerden belli oluyordu. Bir de toprak yığınının ortasındaki, şimdi duman çıkmayan, duman deliklerinden.</span></span></p>

    <p class="calibre16"><span><span class="calibre8">Bir göçebe obasıyla karşılaşıncaya kadar üç gün at sürdü. Ayrıldığı obadan azık isteyememiş, onlar da heybesine azık koymayı akıl edememişlerdi. Üç gün içinde rastladığı her pınar başında duruyor, karnını bol bol suyla dolduruyor, atını da pınarın yörelerinde bitmiş otlarda yayıyordu. Açlığının dördüncü günü bir koyakta tüten dumanlar gördü, bitkin atını dumanla</span></span><span><span class="calibre8">ra sürdü. Onu, nerdeyse at gibi kocaman köpekler karşıladı, tabancasını çekecekken çadırlardan kadınlar çıktılar, onu yedi göbekli bir çadıra aldılar. Obada hiç erkek gözükmüyordu.</span></span></p>

    <p class="calibre16"><span><span class="calibre8">"Ne oldu erkeklere?" diye sordu.</span></span></p>

    <p class="calibre16"><span><span class="calibre8">"Onlar seni görünce kaçtılar."</span></span></p>

    <p class="calibre16"><span><span class="calibre8">"Neden?"</span></span></p>

    <p class="calibre16"><span><span class="calibre8">"Neden olacak, biz Ermeniyiz, seni böyle görünce, sen aşağıdan yukarıya gelirken kaçtılar."</span></span></p>

    <p class="calibre16"><span><span class="calibre8">"Gidin söyleyin onlara gelsinler. Ben baytarım. Atların, koyunların, keçilerin, eşeklerin doktoruyum. Hem de şimdi acım</span></span><span><span class="calibre8">dan ölüyorum. Dört gündür karnıma sudan başka bir şey girmedi. Dört gündür de hiçbir canlı görmedim. Gökte uçan bir kuşu bile..."</span></span></p>

    <p class="calibre16"><span><span class="calibre8">Hemen bir sofra kuruldu, sofraya tandır ekmeği, otlu pey</span></span><span><span class="calibre8">nir, kaymak, yoğurt geldi.</span></span></p>

    <p class="calibre16"><span><span class="calibre8">O daha yemeğini bitirmeden çadırın içi erkeklerle ağzına kadar doldu, baytar yemeğini bitirinceye kadar da hiç konuş</span></span><span><span class="calibre8">madılar.</span></span></p>

    <p class="calibre16"><span><span class="calibre8">O yemeğini bitirince leğen, ibrik, omuzunda havluyla bir kız geldi, elindeki sabunu uzattı, su döktü, baytar elini yüzünü bir güzelce yıkadı, döşeğin üstüne çekildi, yastıklara köskeldi.</span></span></p>

    <p class="calibre16"><span><span class="calibre8">"Hoş gelip safalar getirmişsin."</span></span></p>

    <p class="calibre16"><span><span class="calibre8">"Sağ olasınız. Hoş bulduk."</span></span></p>

    <p class="calibre16"><span><span class="calibre8">"Biz de seni..."</span></span></p>

    <p class="calibre16"><span><span class="calibre8">Baytar güldü.</span></span></p>

    <p class="calibre16"><span><span class="calibre8">"Ben üsteğmenim ya baytar üsteğmeniyim."</span></span></p>

    <p class="calibre16"><span><span class="calibre8">Macerasını baştan sona onlara anlattı. Onlar da başlarından geçenleri baytara söylediler. Nasıl sağ kalmışlardı inanamıyorlardı. Onlar</span></span><span><span class="calibre8">ın Ermeni olduğunu bütün göçerler biliyordu. Köylüler, kasabalılarsa hiç bilmiyorlardı. Korku içindeydiler, Çaldıran yörelerindeki dağlara sığındılar, kurtulduk derken, bir de baktılar ki dağa üç Müslüman oba gelmiş, yakınlarına konmuşlar. Karşılaşınca sevinç içinde kucaklaştılar. "Korkmayın, bizim canımızı almadan, sizin canınızı kimse alamaz. İşte, önünüzde Kuran üstüne ant içiyoruz," dediler Kürt göçerler.</span></span></p>

    <p class="calibre16"><span><span class="calibre8">Bundan sonra işte şu oturdukları çadıra bir adam geldi. Mavzerliydi, koşar koşar fişek bağlamıştı bütün bedenine. Oba</span></span><span><span class="calibre8">nın her evinden bir koyun, bir altın lira, bir de bu obadan beş büyük halı, bir de halıları yükleyecek sağlam bir at istiyordu. "Yoook, vermiyoruz, derseniz, ben de yarın sizi hükümete haber vereceğim. Ermeniler, çok Kürt, çok hükümet adamı öldürdüler. Hükümet haber alırsa sizi bırakır mı, hepinizi doğrayıp, kıyma yapmaz mı?" dedi.</span></span></p>

    <p class="calibre16"><span><span class="calibre8">Hemen o gece, koşar koşar fişekli, Çerkes hançerli adama istediklerini verdiler, bir gereksinimin olursa bize gene gel, em</span></span><span><span class="calibre8">rin başımız üstüne, dediler. Adama, sürüyü evine kadar götürsün diye de bir çoban verdiler.</span></span></p>

    <p class="calibre16"><span><span class="calibre8">İki gün sonra koyunlar, halılar, at kapıdaydı. Öbür obanın beyi Arap atının üstünden işte bu çadırın önünde indi, başı önünde, utanmış çadıra girdi. Yere halı serdiler, döşek, yastık attılar. Öteki obanın beyi başı yerde, hangi yüzle şuraya otura</span></span><span><span class="calibre8">cağım diye özür diledi. Elindeki keseyi Ermeni obasının beyine uzattı, arkasını döndü atına bindi, giderken, "O bizi alçaltan adam alçaklığının bedelini ödedi," dedi, atını sürdü.</span></span></p>

    <p class="calibre16"><span><span class="calibre8">"Papazınız var mı? Dua bilir misiniz? Duanızı hangi dilde okursunuz?"</span></span></p>

    <p class="calibre16"><span><span class="calibre8">"Bir haç işareti yapmasını biliyoruz. Bir tek de İncil var obada. Hiçbir dua da bilmeyiz."</span></span></p>

    <p class="calibre16"><span><span class="calibre8">Obanın beyi kalktı, çadırın ortadireğine asılı gümüş mahfa</span></span><span><span class="calibre8">za içindeki kitabı onun eline verdi. Baytar Cemil kitabı mahfazadan çıkardı, baktı, yüzü değişti.</span></span></p>

    <p class="calibre16"><span><span class="calibre8">"Bu bir el yazması," dedi.</span></span></p>

    <p class="calibre16"><span><span class="calibre8">Oba beyi:</span></span></p>

    <p class="calibre16"><span><span class="calibre8">"El yazması," diye karşılık verdi. "Hem de Ermeni yazısıy</span></span><span><span class="calibre8">la yazılmış. Dedemizin dedelerinin dedesinden kalmış."</span></span></p>

    <p class="calibre16"><span><span class="calibre8">"Ermenice biliyor musunuz?"</span></span></p>

    <p class="calibre16"><span><span class="calibre8">"Bir tek söz bile bilenimiz yok. Bizler hep Kürtçe konuşuruz, sana bir şey sorabilir miyim?"</span></span></p>

    <p class="calibre16"><span><span class="calibre8">"Bir şey sor."</span></span></p>

    <p class="calibre16"><span><span class="calibre8">"Biz bundan sonra kışlağa inebilir miyiz?"</span></span></p>

    <p class="calibre16"><span><span class="calibre8">Baytar Cemil düşündü.</span></span></p>

    <p class="calibre16"><span><span class="calibre8">"Öteki göçerler sizi ele vermezler mi?"</span></span></p>

    <p class="calibre16"><span><span class="calibre8">"Hiç vermezler. Onlar bizim kardeşlerimiz."</span></span></p>

    <p class="calibre16"><span><span class="calibre8">"Kışlağınız neresi?"</span></span></p>

    <p class="calibre16"><span><span class="calibre8">"Cizre, Nusaybin, daha doğrusu Hakkari yöreleri, yani Geliye Botan."</span></span></p>

    <p class="calibre16"><span><span class="calibre8">"O yörelerde şimdilik öyle fazla bir şey yok."</span></span></p>

    <p class="calibre16"><span><span class="calibre8">"Yezidilerin hepsini kırmışlar. Kalanlarıda Sincar dağlarına sığınmışlar. Oralardan gelenler, inanılmaz kırımı anlattılar, ye</span></span><span><span class="calibre8">diden yetmişe kadar kesmişler."</span></span></p>

    <p class="calibre16"><span><span class="calibre8">"Buradakilere ne oldu?"</span></span></p>

    <p class="calibre16"><span><span class="calibre8">"Burada da çok kırdılar Yezidileri, Bendimahi çayı günlerce kan aktı. Kaçabilenler de Ağrıdağına sığındılar. Çoğunu da biz göçerler aldık İrana götürdük."</span></span></p>

    <p class="calibre16"><span><span class="calibre8">Baytar, göçer Ermenilerde tam bir hafta kaldı. Ona, askerden yeni dönmüş çocukları gibi baktılar. Atına yem verip her akşam da tımar ettiler. Heybesinin gözünü de yiyeceklerle doldurdular, aşağıda gölün kıyısından geçen yola kadar uğurladılar.</span></span></p>

    <p class="calibre16"><span><span class="calibre8">Bundan sonrasını artık biliyordu. Yol aldı onu Bendimahi köprüsüne götürdü. Bir gece burada, köprünün alt başında uyudu. Sabah kalkar kalkmaz karşısında Süphan dağını buldu. Apak, görkemli dağın aklığı Van gölünün mavisine vurmuştu. Gün doğdu, kırmızı bir ışık sağıldı gölün üstüne, bir şimşek hızıyla gölün mavisini ikiye biçti, dağın dibine çöktü. Van gölü binbir mavide menevişledi.</span></span></p>

    <p class="calibre16"><span><span class="calibre8">Baytar Vanda, bu gölün kıyısında doğmuştu. Bir kayanın üstüne oturdu, gölü akşama kadar seyretti. Göl, her an bir ma</span></span><span><span class="calibre8">viye, bir ışığa dönüşüyordu. Bir buçuk gün sonra Vana, evine dönecekti. Van için Karsta tutsaklıktayken çok kötü haberler gelmiş, baytar bu haberlere inanamamıştı. O şehir, kendi şehiri, dünyanın en güzel şehiriydi. O şehre kim kıyabilirdi de bir şey yapardı. Anası babası, kardeşleri, akrabaları kim bilir onu nasıl karşılayacaklardı. İçine bir kurt da düşmemiş değildi. Rus ordusu Doğu Anadoluya girdikten sonra bölge boşalmıştı. Bunu duyuyor, biliyor, görüyordu. Acaba Vana ne olmuştu? Çok kötü haberler gelmişti Vandan. Van bir günde üç kez el değiştirmiş, şehrin yörelerinde, içinde, kalesinde savaş günlerce sürmüş, sonra Rus ordusu Vana girmiş, kaçabilen kaçmış, kaçamayanlar... Gerisini hiç düşünmek istemiyor, düşündükçe de korkunç bir kıyım, yanmış yakılmış, kan içinde kalmış şehri geliyordu gözlerinin önüne.</span></span></p>

    <p class="calibre16"><span><span class="calibre8">Akşam olunca köprünün aşağısına indi, atını gür çayırlı küçük düzlüğe örkledi. Heybesini aldı köprünün yanındaki kuytuluğa çekildi, azığını çıkardı, lokmalarını bir çiğneyerek, bir durup, yöreyi gözden geçirerek yuttu. Heybesini başının al</span></span><span><span class="calibre8">tına aldı. Karşıdaki apak Süphan dağı kapkara geldi üstüne çöktü. Boğulur gibi oldu. Kıpkırmızı top gülleleri yolunu kesmiş, hışılayarak, karanlıkta kırmızı, yeşil, mavi, turuncu, uzun çizgiler çizerek geçiyordu. Top sesleri kesilince de karanlığın üstünde asılı kalıyorlardı.</span></span></p>

    <p class="calibre16"><span><span class="calibre8">Baytar dalıyor, başı heybenin üstüne düşüyor, top gürültü</span></span><span><span class="calibre8">leri karşı dağı sallıyor. Baytar birden ayağa fırlıyor, karanlığın üstünde savrulan renk çizgileri karanlık gölün üstüne sağılıyor, Süphan dağı geliyor, kurşun geçirmez bir karanlık duvarı oluşturuyor, üstüne abanıyor, soluk aldırmıyor. Derin bir uykuya dalıyor. Ortalıkta çıt yok. Baytar Cemil büzüldükçe büzülüyor. Dizleri karnında, çenesi dizine dayalı bir topak oluyor. Bir şehir yanıyor, taa kalenin burçlarına kadar yalımlar uzuyor, uçları kopup gölün üstüne uçuyor, mavi, turuncu, yeşil dökülüyor. Buradan, som kırmızı bir ışık çizgisi karanlığı yararak, yalp yalp uçarak gidiyor. Süphan dağına saplanıyor. Baytar, daha büyük bir gürültü, bir patlamayla uyanıyor, karşısındaki ateş almış, tepeden tırnağa yalıma kesmiş yer yer kırmızı çizgileri koparak uçan turunculamış dağa bakıyor.</span></span></p>

    <p class="calibre16"><span><span class="calibre8">Baytar ayağa kalktı, uzun bir süre öyle ayakta durdu, kıpırdamadan karanlığa baktı. Çok ötelerde, karanlığın arkasında Süphan dağı belli belirsiz, ince bir pus gibi gözüküp yitiyordu.</span></span></p>

    <p class="calibre16"><span><span class="calibre8">Böyle, ayakta ne kadar durdu, Süphan dağına, şehire, kırmızı çizgilere, gökte akan renk renk ışıklara ne oldu, her şey silindi, Baytar Cemil yere sağılıverdi, hemencecik de uyudu.</span></span></p>

    <p class="calibre16"><span><span class="calibre8">Uyandığında gün doğuyordu. Gök yıldızsızdı. Gözlerini uzun uzun ovuşturdu. Çalışıyor çabalıyor, bir türlü doğrulamı</span></span><span><span class="calibre8">yordu. Sağ bacağındaki yara yeri de yüreğini ağzına getirecek kadar sızlıyordu. Epeyi bir süreden beri de toparlanamıyordu. Nereden gelmiş, nereye gidiyordu, şimdi neredeydi, ne yapıyordu? Savaş çoktan bitmiş, bahar gelmiş, görkemli güneş ışıkları ovaları, dağları, suları ışığa boğmuştu.</span></span></p>

    <p class="calibre16"><span><span class="calibre8">Birden kendine gelir gibi oldu, köprünün altındaydı. Bir adım ötesinden su akıyor, dibinden balıklar parlayarak, arka arkaya sıralanmışlar hızla, dümdüz yukarıya uçuyorlardı. Bun</span></span><span><span class="calibre8">lar, yukarıya doğru haziran ayında üst üste, çağlayanları aşarak suyun kaynağına kadar giderler, aşağıya ne kadar su akarsa yukarıya da o kadar balık uçar. Gülümsedi. Balıklar durmadan kayıyorlardı, sırtlarında yanıp sönen, pul pul parıltılar. Bir daha gülümsedi, gülümsemesi dudaklarında dondu kaldı. Yerdeki heybesini aldı gitti atın terkisine yerleştirdi, atı örklediği demir kazığı topraktan çekti çıkardı, heybenin gözüne koydu, hemencecik de atına atladı. Cana gelmişti birdenbire. Buna kendisi de şaştı. Kahvaltı yapmadığı aklına geldi, oysa ne güzel yiyecekler koymuşlardı heybesine Ermeni göçerler. Atını hızlandırdı. Bir de bacağı ağrımasa... Yangınlar, kanlar, bütün karabasanlar geride kalmıştı. Ağrısı da yakında geçerdi. Yamaçta upuzun bir top gördü, atını oraya sürdü. Topun namlusu ikiye bölünmüştü. İçi ışır gibi oldu. Sanki her şeyden kurtulmuş, güzel şehrinde onu bekleyen anasını, babasını, nişanlısını görecekti. Nereye gideceklerdi, işte Erzurum, Trabzon, işte Bitlis, Sivas hepsi yerlerinde duruyorlardı. Erzurumdan başka hiçbir şehiri görmemişti. Dolu mudur, boş mudur, bilmiyordu. İçindeki sevinç gittikçe büyüyordu. Gün batmadan şehrine ulaşacak, anasını, babasını, nişanlısını görecekti. Nişanlısını düşünürken yüreğine bir acı geldi saplandı. Her şeyi unutmuş kıvranıyordu. Ne olmuştu ona, onu bekliyor muydu, niçin beklesindi, belki de ona ölüm haberi gitmişti. Bir asker yuvasına bu kadar geç dönerse... Ama askerlik bu, onlar ne bilsin askerliği... İçi alıp alıp verdi. Sonra uzaklardan sevdiği bir çiçeğin kokusu geldi, künyem ellerine ulaşmadan öldüğüme inanmazlar ki... Gene içi ışıdı. Acından ölüyordu, bir pınarın başında dingin, güvenli, atından indi, heybesini aldı, pınarın yöresinde duzik, yarpuz bitmişti, yiyecek çıkınını açtı, biraz duzik kopardı, tandır ekmeğini ikiye böldü, arasını otlu peynirle, duzikle doldurdu, duziğin yapraklarının acısı usuldan dilini yaktı. Karnını doyurduktan sonra ayağa kalktı, sonra eğildi, avuçlarıyla su içti, gitti, atı örklediği kazığı yerden çekti, ipi topladı kazığa sardı, kazığı da gene heybeye koydu, atına zorlukla bindi. Bütün bedeni, ne oldu ne olmadı, çözüldü. Nerdeyse attan düşecekti. Taa uzaklarda hayal meyal Van kalesi bir göründü bir yitti. Kaleyi yeniden görmek için gözlerini kalenin olduğu yöne dikti, hiçbir şey göremedi sallanan ince bir dumandan başka. Sağa sola sallandı. Bacağı hiç ağrımıyordu, her bir yeri uyuşmuş, donmuştu. Çözüldü, çözülür çözülmez de yana yattı, düşüyordu, atın boynuna nasılsa sarılabildi. At mı döndü, kendi mi atın başını geriye çevirdi, pınarın başına geldi, attan aşağı sıyrılıverdi, olduğu yerde de öyle taş gibi yumuldu kaldı. Bu durumu ne kadar sürdü bilemedi. İçine bir korku düşmüştü. Yüreğindeki korku, sevinç karmakarıştı. Kapıdan girerken anası, evlerinin işlemeli koyu kırmızı taştan eşiği öyle duruyor muydu, onu nasıl karşılayacaklardı? Babası, Zilan kilimli sedirden ağır ağır kalkarak gelip boynuna sarılacak mıydı? Nişanlısı, onların evleri geniş, iri ceviz ağaçlarının olduğu çiçekli bir bahçenin içindeydi, kızın babası Vanın en büyük sarrafıydı. Ermenilerin yaptığı altın, gümüş işlerini buradan Amerikaya, Rusyaya gönderen oydu. Kız onu görünce, her zaman bir sevinç çıldırmasında ne yaptığını şaşırır, kendini balkondan atmaya kalkarken hızla merdivenlere atılıp, göz açıp kapayıncaya kadar bahçeye iner, onun boynuna atılırdı, gene öyle yapacak mı?</span></span></p>

    <p class="calibre16"><span><span class="calibre8">Bir an çiçek bahçesinin içinde, yıkılmış evlerin arasında, derin kuyuların dibinde, gölün dalgalarında kendini yitirdi. Saçları kıpkırmızı oluverdi. Kendi kendine gülümsedi farkında olmadan. Bir kezinde bütün yaz göle girmiş saçları kıpkırmızı olmuştu. Bundan sonra da kalenin kayalıklarının altında her yaz göle girmiş, adı kırmızı saçlı oğlana çıkmıştı. Gene gülüm</span></span><span><span class="calibre8">sedi, bir an için kırmızı saçlı oğlan oluverdi çıktı. Her yıl okula kırmızı saçlarıyla gidiyor, tatile girerken saçları eski durumuna dönüyor, kimse de bunun farkına varmıyordu. Her yerde, her zaman kırmızı oğlandı. Karların altında kaldı. Başından karların üstüne kan damlıyordu. Bacakları uyuşmuş, uyuşukluk beline yukarı yayılıyordu. Van gölünün üstünden incecik dumanlar kalkıyordu. Üst üste on beş gün Van gölüne girersen dişlerin bembeyaz, saçların kıpkırmızı olur. Duzik gibi insanın yüreğini serinleten bir ot daha yok. Duzik türkülere geçmiştir. Vanı çok özlemişti. Duzik, Şamran suyunun kıyılarında biterdi, çocuklarla birlikte şehrin uzaklarına duzik toplamaya koşarlardı. Arkalarından da nişanlısı koşar gelir, hepsinden çok duziği de o toplardı. Kale şehrin üst başındaydı. Taş burçları yer yer yıkılmış, kerpiç burçları bugün yapılmış gibi duruyordu. Şehrin yüksek surları da kerpiçti, o da bugün yapılmış gibiydi. Her perşembe akşamı Kürtlerden, Ermenilerden bir kalabalık kavalcı, meyci, türkücü topluluğu, siz deyin yüz, biz diyelim üç yüz, kalenin dibindeki kayalıklara çıkar otururlar, kavallarını, meylerini çalmaya başlarlardı, bir kavalcılar başlar, onlar susar, ardından, bir meyciler başlarlardı. Şehirliler, kadın erkek, çoluk çocuk, genç yaşlı surların dışına, kalenin dibine, kayalıkların altına doluşurlardı. İkindiüstü, gün tam Süphan dağının üstündeyken kadınlarla erkeklerin korosu başlardı, Ermeni, Kürt türküleri şehrin üstünden geçer, kale duvarlarına çarpar gölün üstüne doğru uçar giderdi. Bir kadınlar söyler, bir erkekler, meyciler, kavalcılar da koroya eşlik ederlerdi. Gün aşağı inerken de ateşler yakılır, gövende durulurdu. Gövende belki yüz kişi çıkar, bir erkek, bir kadın kol kola girerken inceden dalgalanarak kadim halaylarını çekerlerdi. Gün kavuşurken gür ateşler yakılır, kavalcılar, meyciler, korodakiler kayalıklardan aşağı iner, hep birden, davul zurna eşliğinde yeşil, sarı, kırmızı gövende katılırlardı. Her perşembe ikindiüstü bu şenlik yinelenirdi. Her seferinde de başka türküler, başka göventler. Kuyumcular çarşısı da hiçbir yerde benzeri olmayan bir çarşıydı. Burada altın ve gümüş, Van şehri Van şehri oldu olalı bir su gibi parmaklardan akardı. Cemilin babası, bizim Ermeniler o kadar hünerlidirler ki, altını gümüşü ipek gibi işliyor, dokuyorlar, derdi. Onun için ünleri dünyayı tutmuş, kral taçları, kraliçe gerdanlıkları, prenses kemerleri, altın saat kapakları, buradan dünyaya Van ustalarının damgalarıyla dağıtılırdı. Öylesine de uyumlu bir yaşayış ki Müslümanı, Hıristiyanı, Asurisi, Yezidisi hiçbir ayrım gözetmeden kardeşcesine, yürek yüreğe yaşarlardı. Şehirde bir kişinin başına herhangi bir hal gelmesin, bütün şehir ayağa kalkar, o kişinin yardımına koşarlardı. Kimse kimseye, ne için olursa olsun saygısızlık edemez, en küçük bir kaba sözde bile bulunamazdı. Baytarın gün görmüş babası, "İşte bütün eski şehirler böyledir. Eski şehirlerde insanın insana saygısı, sevgisi bir kuraldır. Bir insanın bir insanı aşağılaması büyük suçtur. Beyler, kullarını bile şehirin içinde küçümseyemezler," derdi. Babası şehrini taparcana severdi. Ah, ah anam, babam, ah, Gazelé. İçini, ne kadar gücü kalmışsa, o kadar derinden çekti. Aaaah! Gazelé! Özlem içini yakıyordu. Bu sonbahar düğün olacaktı savaş olmasaydı. Atına bindi kendini bir karanlığın içine attı. Gözünü açtığında Van gölünün kıyısında, çakılların üstündeydi. Süphan dağının karlı yamaçlarına gün vurmuştu. Gölün de üstüne gün vurmuş, dünya ipiltiye kesmişti. Dünya bir renk, ışık karmaşasındaydı. Şimdiye kadar salt kar, salt bozkır, salt kıpkırmızı topraklar... Başı gölden vuran binlerce rengin ışıltısında dönüyordu.</span></span></p>

    <p class="calibre16"><span><span class="calibre8">O kırmızı ışık çizgisi binlerce rengi, ışığı yardı, denizi orta</span></span><span><span class="calibre8">dan biçti, gitti Süphan dağının karlarına girdi, orada yitti. At geldi bir kümbetin önünde durdu. Atı kümbetin önünde durunca gene içi ışıdı. Bunda bir uğur vardı. Atın başını bıraktı, at kendini nereye götürecekti? Nereye götürürse götürsün orada inecek, o eve, o köye konuk olacaktı. At durdu, Baytar gözlerini açtı. Karşıda Akdamar Adası ve Akdamar Kilisesi, mavinin üstünde. Babasıyla küçük bir kayığa binmiş, ilk olaraktan yedi yaşlarında bu kiliseye gelmişti. Bir ara, Ermeni arkadaşlarıyla birlikte bu kiliseye her pazar gelir olmuştu. Sonra İstanbula gitti, kiliseden de, arkadaşlarından da koptu. At geri döndü, şehre yöneldi. Şehirden ses sada gelmiyordu. Surların kapısına gelince atın başını çekti. Şehrin kapısı açıktı, içeriye baktı, ortalık bomboştu. Görünürde bir canlı yoktu, içi titredi, ürperdi. Düşündüğü başına gelmişti. Atın üstünde bir süre öyle kıpırdamadan kaldı. Büyülenmiş gibi ne şehrin kapısından ayrılabiliyor, ne de içeriye girebiliyordu. At, kuyruğunu salladı, başını silkti, doğu yönüne yürüdü, sola döndü, kalenin yüksek kayalıkları altına geldi orada durdu. Kayalıkların altından aşağıya göl kıyısına vurdu. Çivi yazılı kayanın dibinde durdu. Çivi yazısı düz bir kayanın ortasına kazılmıştı. Oraya hiç kimse çıkamadığı, bir de yelden yağmurdan, kardan tipiden, az da olsa, barınaklı olduğundan yazılar olduğu gibi duruyordu. Bir Alman arkeoloğu kayalığa iskele kurmuş yazıların mülajını almaya uğraşıyordu. Otuz yaşında, uzun boylu, mavi gözlü yakışıklı bilgin, çivi yazılarını çözmede usta bir bilginmiş. Bir sabah yukardan kır atlı bir adam gelmiş. O da sarışın, otuz yaşında, bilginin tıpkısı, yakışıklı bir kişiymiş. Yalnız bu gelenin omuzunda bir silah varmış. İskelenin altında durmuş sabahtan akşama kadar, yukarda çalışan adama bakmış kalmış. Bilgin aşağı inmiş, elinde kağıtları, boyaları şehre yönelmiş. Atlı da üzengilemiş gitmiş. Sabahleyin erkenden atlı, daha bilgin gelmeden gelmiş iskelenin karşısında durmuş, biraz sonra da bilgin gelmiş. Bilgin onu fark etmiş, başıyla selam vermiş, öteki aldırmamış. Atlı gene yazılara çıkan, çalışmaya başlayan bilginden gözünü hiç ayırmamış. O gün de akşam olmuş, bilgin şehre yönelmiş. Üçüncü gün, daha ortalık ışımadan atlı orada gene bilgini bekliyormuş. Kuşluklayın bilgin gelmiş, çabucak iskeleye çıkmış işine koyulmuş, tam bu anda da atlı atını iskelenin altına sürmüş, omuzundan silahını indirmiş, nişan almış, bir çığlık, bilgin yukarıdan aşağıya kan içinde düşmüş, atlı atını, bir iki adım ölünün yanına sürmüş, bir süre gözlerini bilginin ölüsünden ayıramamış, sonra da atını doldurmuş, yel gibi oradan uzaklaşmış gitmiş. Bir daha da ortalıkta gözükmemiş.</span></span></p>

    <p class="calibre16"><span><span class="calibre8">İşte kızılca kıyamet bundan sonra kopmuş, Almanlar padi</span></span><span><span class="calibre8">şaha, padişah Van valisine, Van valisi ordu kumandanına buyruklar yağdırmışlar; katil derakap bulunmalı, diye. Avrupadaki gazetelerin de diline düşmüş, dünyada çivi yazısını ilk okuyan büyük arkeoloji bilginini Van kalesinde nasıl öldürdüler, diye.</span></span></p>

    <p class="calibre16"><span><span class="calibre8">Çık işin içinden çıkabilirsen.</span></span></p>

    <p class="calibre16"><span><span class="calibre8">Kumandan, derakap, derakap katili bulacaksınız. Ya da siz bilirsiniz, diye buyurmuş. Bir sabah surların kapısı açılırken candarmalar uzaktan gelen bir atlı görmüşler sevinmişler, "İşte katil, kendi ayağıyla geliyor," demişler, adamı koşarak karşılamış, yaka paça atından indirmişler, hemencecik de adama suçunu itiraf ettirip ikinci günde Vanın ortasında ipe çekmişler.</span></span></p>

    <p class="calibre16"><span><span class="calibre8">Sarışın bilgin, asılmış adam, Allahuekber dağları... Baytar Cemil tutsaklıktan kaçmış dönerken yolu Allahuekber dağlarına düşmüş. Karlar erimiş, asker ölülerinin bir kısmı, selle gitmiş, on binlercesi de koyaklarda, çukurlarda, ormanlarda şiş</span></span><span><span class="calibre8">miş kalmış. Dünya uyanmış, dağlar çiçek açmış, gül, sümbül, sarı, mor çiğdem çiçekleri biribirine karışmış. Baytar, çiçek kokuları içinden geçerken, birden bir taşa çarpar gibi bir koku duvarına çarpmış, ciğerleri sökülmüşcesine... Atını aşağı sürmüş koku daha çok artmış, atının üstünde zor durmuş. Atın başını yukarıya çevirmiş dağın doruğuna sürmüş. Daha beter, dayanılmaz bir koku, geriye dönmüş, sağa sola gitmiş... Gerisini anımsayamıyor.</span></span></p>

    <p class="calibre16"><span><span class="calibre8">Kendine gelince bir bakmış ki atın üstüne yatmış, boynuna sarılmış, bir koku, bir koku, koku gittikçe yoğunlaşıyor.</span></span></p>

    <p class="calibre16"><span><span class="calibre8">Çivi yazısına uzun uzun baktı, acaba daha çözemediler mi, diye meraklandı.</span></span></p>

    <p class="calibre16"><span><span class="calibre8">O bilgini niçin öldürdü o adam, diye hiç düşünmedi. Dü</span></span><span><span class="calibre8">şünmesinin bir gereği de yoktu, biliyordu. Durup dururken, canı öyle istediği için öldürmüştü, o kadar.</span></span></p>

    <p class="calibre16"><span><span class="calibre8">Atı gene surun kapısına geldi, karanlık kavuşuncaya kadar şehrin açık kapısında durdu. Atını içeriye sürüp de bir iki adım attıramıyor, orada bekleyip duruyordu.</span></span></p>

    <p class="calibre16"><span><span class="calibre8">Şehrin epeyce uzağında gölün kıyısında attan indi, atını güzel bir çayırlığa örkledi. Heybesinden azığını çıkardı, alacakaranlıkta ağır ağır çiğneyerek karnını doyurdu, yandaki küçük dereden de suyunu içti, heybesini başının altına koydu.</span></span></p>

    <p class="calibre16"><span><span class="calibre8">Uyandığında üstüne gün vurmuş terlemişti. Kalktı, derede yüzünü yıkadı, azığını çıkardı, biraz kavurma yedi, atını dizgi</span></span><span><span class="calibre8">ninden tuttu şehre yürüdü. Ayakları onu geriye çekiyordu. Her adımda yüreği küt küt atıyor, ödü kopuyordu. Yürürken önce bir duman surun kapısını sardı. Kapı koyu kırmızı, fildişi renkli taşlardan işlenmiş bir Selçuklu kapısıydı ve bir kümbet kapısı, penceresi kadar güzeldi. Saran duman yoğundu. Koyu, taş gibi ağır karanlık duman kapıdan gölün üstüne indi. Gölün üstündeki karanlıktan ha bire kıvılcımlar savruluyordu şehrin üstüne, kuyumcular çarşısından, demirciler çarşısından... Gölün üstünden şimşekler sağılıyordu o yana, bu yana. Baytar, atın dizgini elinde, ortalıkta dönüp duruyor, bir karış ötesini bile göremiyordu. O döndükçe duman yoğunlaşıyordu. Döne döne bir duvara çarptı, surun duvarı olduğunu sandı. Korkmaya başladı. Korkusundan titriyordu. Dizlerine kadar göle girdi. Gölden çıkayım derken batmaya başladı, soluk alamadı, kendisini surun kapısında çakılların üstünde yatar buldu. Atın dizgini daha elindeydi. İşlemeli kapıdan içeriye bakıyordu, karanlık ağır ağır açılıyordu. Karanlığın içinde insan karartıları gördü. Ortalık ağarıyor, şehrin alanı gittikçe doluyordu. Kalabalık gittikçe çoğaldı, alan ağzına kadar doldu taştı. Ortalıkta çıt yoktu. Sinek uçsa kanatlarının vızıltısı duyuluyordu. Kalabalık üst üsteydi. Bir ışık patlaması oldu. Hafız Paşa bitten, yani tifüsten ölmedi, Enver Paşa yüzünden öldü. Ordu kumandanı Hasan İzzet Paşa yürekli, akıllı, bilgiliydi. "Bu kışın, bu karda kıyamette, bu tipide boranda Ruslara hücum edemeyiz paşam, evet, edemeyiz, Enver Paşam. Turana da hiç gidemeyiz paşam. Turan buralara çoook uzak paşam. Askerlerin ayakları yalın, sırtlarındaki yırtık giyitleri de yazlık. Sarıkamışa varmadan, bir tek kurşun bile atmadan hepimiz donarız paşam." Başkumandan vekili Enver Paşa emir verdi, hemen şimdi, şu anda, derakap hücum. Ve doksan bin kişiden çoğu dondu, bir kısmını da bit yedi, Baytar kurtuldu paşam, Baytar gibi dört beş kişi daha kurtuldu Enver Paşam. Ve hem de Hasan İzzet Paşa ölü ordusunun ardından kahroldu. Yaa Enver Paşam, sen ordunun başından İzzet Paşayı aldın, onun yerine sen geçtin, koca bir ordunun kanına girdin. Karların üstünde kan damlaları pırıl pırıldı, ışılıyordu. Rus askerleri Baytarı kollarından tuttular, karın altından zorla çektiler aldılar. Hiçbir yeri ağrımıyordu, bir iyice donmuştu. Onu, kaskatı kesilmekten, ölümden karın altında kalması kurtarmıştı. Doktorlar öyle söylemişlerdi. Gözlerine karanlık çöktü, az sonra da geçti. Şehrin alanı bomboştu. Şehre girmek için kendini zorladı, ancak bir adım atabildi, ikinci ayağını yerinden kaldıramadı, olduğu yerde direkledi kaldı. Neden sonra surların dışına birkaç adım attı, bomboş şehrin alanına baktı, atını çekti surların yöresini dönüyordu. Yazılı kayalığın her önüne geldiğinde duruyor, gözlerini yazılara dikiyor, baktıkça bakıyordu. Başını utançla yere indiriyor, başı önde, atını hızla çekiyor, surları dönmeye başlıyordu. Döndükçe öfkesi artıyor, kendine geliyordu. Yedinci dönüşte çok acıktığını duyumsadı, midesi kazınıyordu. Bir türlü inanamıyordu bu cıvıl cıvıl şehrinin böyle yapayalnız kalışına. Şehrini böyle her gördükçe kendi içinde de yalnızlaşıyor, ıssızlık, yalnızlık dayanılmaz bir hal alıyordu. Şimdiye kadar çok acı çekmiş, bu kadar belalardan geriye kalmış böyle bir hal başına gelmemişti. İçi bomboş, ıpıssız kalmıştı. Ne buradan ayrılabiliyor, ne de şehre girebiliyordu. Kimi zaman, daha da çok yazılı kayanın önünden ayrıldıktan sonra o öfkeyle kendine geliyor, çok az da olsa düşünebiliyordu. Korkmuş, çarpılmış, şaşmış, dünyanın ortasında yapayalnız, çivi yazısı bilgini çok mavi, çok çocuksu gözleriyle karşısına dikiliyor, silahın patlamasıyla birlikte, iskelenin üstünden kayalara çarpa çarpa yere düşüyor, boylu boyunca toprağa seriliyordu. Hasan İzzet Paşanın kumandanlıktan kovulduğunu, yerini Enver Paşanın aldığını herkes duydu, kopacak kıyameti herkes beklemeye başladı. Olacak da oldu, doksan bin kişi Allahuekber dağının karlarına gömüldü. Belki yüz, belki iki yüz, üç yüz kavalcı, türkücü, meyci. Belki o kayaların üstüne kazılmış çivi yazısı, kimse ne olduğunu bilmiyor ya, yazıyı okuyacak bilgin öldürüldü, o yazılar çoğunlukla büyük kralların, büyük utkuların yazısıdır. O yazı uğruna kim bilir kaç bin insan öldürüldü, kaç bin ocak söndürüldü. İnsanlık oldum olası kan içinde yüzüyor.</span></span></p>

    <p class="calibre16"><span><span class="calibre8">Yazılı kayadan damar damar, ışıltılı kan akmaya başladı. Karların üstüne de oluk oluk kan dökülüyordu kalenin dört bir yanından. Çivi yazısını kan örttü. Kalenin her yanında don</span></span><span><span class="calibre8">muş, dimdik ayakta ölüler. Baytar atının üstünde, kan deryası içinde şehrin yöresini dön ha dön ediyor, işlemeli büyük kapının önünde bir an duruyor, boş alana şöyle bir göz atıyor, karşıda hayal meyal Hüsrev Paşa Camisi onu çocukluğuna götürüyor. Şehrin yöresini döndü döndü, bir türlü içeriye giremiyordu, kızdı, köpürdü, kendine geldi, bir ağacın dibine vardı, atını ağaca bağladı, gölün kıyısına gitti. Gene ışıklar Van gölünün üstüne çökmüştü. Göl binbir renkte menevişliyor, kırmızı, ustura ışık çizgisi de kalenin dibinden çıkıyor, Süphan dağında kılıçla kesilmişcesine birden sönüyordu. Gölün dibine, çakıltaşlarının üstüne gün vurmuş, suyun altı uçsuz bucaksız ipiltilere boğulmuş, baytar dalmış gitmiş, kendinden geçmiş, olanı biteni, bacağının sızısını, belinin ağrısını unutmuş, gölün bin türlü renginin, menevişinin ortasına düşmüş, karışmış gitmişti. İçinde bir çocukluk sevinci, bunu kaçırmak olmaz, hızla ayağa kalktı, işlemeli kapıya hızla vardı, içeriye girdi, gözlerini alanın ortasında açtı, sağa sola şaşkınlıkla baktı, evlerine yürüdü, kapı açıktı. Yukarıya, merdivenleri ikişer ikişer atlayarak çıktı, kendi odasının da kapısı açıktı, içeriye daldı, oda bomboştu. O odadan babasının, anasının odalarına geçti, onlar da bomboştu. Az bir sürede bütün evi dolaştı. Balkonda tek başına kalmış saksıda bir öbek yalım gibi kırmızı çiçekler açmıştı. Çiçek önce onu hüzünlendirdi, eli ayağı çözülür gibi oldu, hemencecik de kendini toparladı, merdivenleri koşarcana indi, çocukluğunda olduğu gibi. Doğru nişanlısının evine koştu, onların kırmızı, fildişi kesme taşlardan yapılmış evleri de bomboştu. Sonra bütün akrabalarının, arkadaşlarının, yakınlarının evlerini teker teker dolaştı, çarşıya, yorgun argın yöneldi. Kuyumcular çarşısına girdi. Kuyumcular çarşısı bütün ışığını söndürmüştü. Çarşının öbür ucuna varmadan, geriye kaçtı, Hüsrev Paşa Camisinin avlusuna girdi. Avludaki, yeşil, turuncu damarlı mermer işlemeli şadırvanın suyu gür akıyor, surların altından geçerek göle karışıyordu. Susamış değildi. Avuçlarını akan suyun altına tuttu üç avuç su içti. Hiçbir şey düşünmüyor, şehrin içine düşmüş, o sokak senin bu sokak benim dolaş ha dolaş ediyor, korkuyordu.</span></span></p>

    <p class="calibre16"><span><span class="calibre8">Böylece, akşama kadar dolaştı. Gün Süphan dağının ardına inince at</span></span><span><span class="calibre8">ın</span></span><span><span class="calibre8">a gitti, onu ağaçtan çözdü, derede suladı, götürdü gür çayırlı bir otlağa örkledi, heybesini omuzuna aldı evine geldi odasına çıktı, heybesini başının altına koydu, karnını doyurmak, su içmek aklına bile düşmemişti. Başını heybeye koyar koymaz uyudu.</span></span></p>

    <p class="calibre16"><span><span class="calibre8">Uyandığında gün kuşluk oluyordu. Taş gibi deliksiz uyu</span></span><span><span class="calibre8">muştu. Şaşkın, nerede olduğunu bilemeyerek boş odaya, pencerelere tavana baktı. Tavan bir Ermeni ustanın elinden çıkmıştı. Tahta işlemeleri, ortadaki kaleyle ardındaki gölün resmi hayranlık vericiydi. Göl bu resimde de pul pul menevişliyordu. Yattığı yerin kendi odası olduğunu hemencecik anladı. Kuru tahtaya sağ böğrünün üstüne yatmıştı. Bütün bedeni havanda dövülmüşcesine ağrıyordu. Boş gözlerle bir süre odaya baktı. Canı hiç kalkmak istemiyordu. Başı heybesinin üstüne düşüverdi. Yarı uykuda, yarı uyanık daldı kaldı. Dışardan hiçbir ses gelmiyordu, bir kuş, bir su, bir insan sesi gelmiyordu. Çıldırtıcı bir sessizlik vardı ortada. Sağma soluna acı içinde dönerken kulağına usuldan bir mey sesi geldi. Mey sesi gittikçe daha duyulur oluyor, Baytarı cana getiriyordu.</span></span></p>

    <p class="calibre16"><span><span class="calibre8">Baytar ayağa kalktı, iki eliyle üstünü çırptı dışarıya çıktı. Caminin, şadırvanın yöresinde yaşlı üç uzun telli kavağın yap</span></span><span><span class="calibre8">rakları esen ince yelde ipil ipil ederek hışırdıyordu. Kavaklara yukarı baktı, gökyüzü lekesiz som maviydi. Birden karşı dağın üstünden art arda dizilmiş turna katarları akmaya başladı. Süphan dağının ardındaki düzlüğe gidiyorlardı. Düzlükte ince uzun bacakları üstünde salınarak, saçak saçak, bacaklarına kadar inmiş telleri ince yellerde uçarak üst üste yürüyeceklerdi. Bereket versin turnanın eti haram, vurması da günahtı. Meyin sesi hangi yönden geliyordu, Baytar dinliyor dinliyor sesin ne yönden geldiğini bir türlü çıkaramıyordu. Kaleden mi, gölden mi, kümbetlerin içinden mi? Belki de her yönden, belki şu toprağın altından geliyordu. Şadırvanda yüzünü yurken bile kulağı meyin sesindeydi. Çalan, usta bir meyciydi. Çaldığı eski zamanlardan kalma bir hüzün türküsüydü. Çalan kimse, inanılmayacak kadar güzel çalıyor, ses insanın iliklerine işliyordu. Yüzünü yudu, doğruldu, kaleden yana yürüdü, ortalıkta kimsecikler yok. Arkaya döndü surların kapısına indi, kimseler yok. Güneydoğuya güneybatıya... Ses bir yakınlaşıyor, bir uzaklaşıyor, bir yitip gidiyordu. Hüsrev Paşa Camisini akıl etti, caminin kapısı kapalıydı, zorladı, kapı açıldı. Mihrabın önüne diz çökmüş Sofiyi gördü, meyi dudaklarında, derinlere dalmış, kendinden geçmiş çalıyordu. Baytarın içeriye girdiğini duymadı bile. Baytar ayak parmaklarının ucuna basarak, renk renk kilimlerin, halıların üstünden yürüyerek geldi. Sofinin birkaç adım önünde durdu. Sofinin gözleri kapalıydı. O hep meyini gözleri kapalı çalardı. Usulca gitti mihrabın merdivenine oturdu. Sofi ağıttan ağıda, sesten sese geçiyordu. Mey, bir kişinin, bin kişinin ölümünün ağıtlarını çalmıyor, dünyanın en güzel, en eski şehirlerinden biri üstüne, bütün zamanların en dokunaklı ağıdını çalıyordu.</span></span></p>

    <p class="calibre16"><span><span class="calibre8">Sofi ne kadar çaldı, Baytar Cemil, kendini unutmuş, ne ka</span></span><span><span class="calibre8">dar dinledi hiçbirisi farkında değildi.</span></span></p>

    <p class="calibre16"><span><span class="calibre8">Sofi dudaklarından meyini çekti, dimdik ayağa kalktı, ince uzun boyluydu, olduğu yerde durdu, gözleri kapıda, bir şeyler düşündü, sağma soluna bakmadan kapıya yürüdü. Meyi sağ elindeydi.</span></span></p>

    <p class="calibre16"><span><span class="calibre8">"Sofi!"</span></span></p>

    <p class="calibre16"><span><span class="calibre8">Arkasından gelen sesi duyunca durdu.</span></span></p>

    <p class="calibre16"><span><span class="calibre8">"Sofi!"</span></span></p>

    <p class="calibre16"><span><span class="calibre8">Sofi gene yerinden kıpırdamadı, sağ</span></span><span><span class="calibre8">ın</span></span><span><span class="calibre8">a soluna bakmadı. Baytar sallanarak ona doğru yürüdü. Geldi, Sofinin koluna dokundu, "Sofi, benim, Cemil."</span></span></p>

    <p class="calibre16"><span><span class="calibre8">Sofi, sese döndü. Cemili görünce gülümsedi, ona sarıldı:</span></span></p>

    <p class="calibre16"><span><span class="calibre8">"Savaş bitti mi?" diye sordu.</span></span></p>

    <p class="calibre16"><span><span class="calibre8">"Bitti," dedi Cemil, inler gibi bir sesle.</span></span></p>

    <p class="calibre16"><span><span class="calibre8">"Ne zaman bitti?"</span></span></p>

    <p class="calibre16"><span><span class="calibre8">"Çok oldu," dedi Cemil.</span></span></p>

    <p class="calibre16"><span><span class="calibre8">Sofi onun koluna girdi, dışarı çıktılar. Sofi caminin kapısını kilitledi. Şadırvanın oraya geldiler, şadırvanı çevirmiş mermer sıraya oturdular. Cemil heybesinden azık çıkınını çıkardı, göçerler çok yiyecek koymuşlardı, yediler, surdan dışarıya çıktılar, ağaçların altına geldiler oturdular. Kıyıya vuran dalgaların sesinden başka ses yoktu.</span></span></p>

    <p class="calibre16"><span><span class="calibre8">Süphan dağı karşılarındaydı. Dağ bütün aklığı, pırıltısıyla gölün dibine çökmüş, bütün görkemiyle oraya oturmuş kalmış</span></span><span><span class="calibre8">tı. Gölle birlikte dağ da dalgalanıyor, pul pul parıltılı suyun yüzüne savruluyordu. Apak dağın dibinden bu yana göl, doğuya, kalenin altına kadar her an bir renk değiştiriyor, bir ışık oyunudur gidiyor, durmadan binbir renk, ışıkla savruluyor, bakanı kendinden geçiriyor, başını döndürüyordu. Şehrin kerpiç surlarında, kalenin kayalıklarında ipilti sağanakları uçuşuyordu.</span></span></p>

    <p class="calibre16"><span><span class="calibre8">Top sesleri geliyordu doğudan, batıdan, yandan yöreden. Bu korkunç bir maceraydı. Osmanlı orduları güneyden, batıdan, Rus orduları kuzeyden geliyordu. Şehre her an biraz daha yaklaşıyorlardı. Her iki ordu da aynı anda şehre girebilirlerdi. Şehir halkı, Müslüman Kürtler, Türkler, Hıristiyan Ermenilerdı. Rus orduları girse Müslümanların, Osmanlı orduları girse Ermenilerin hali dumandı. İkisi birden girseler, şehir ayakaltı ola</span></span><span><span class="calibre8">cak, taş üstünde taş, gövde üstünde baş kalmayacaktı. Bu bir dünya savaşıydı. Sorumlusu da insanlıktı. Halk korku içindeydi. Şehirleri düşünce herkesin ocağı sönecekti. Bunu biliyor, bunu bekliyorlardı ama bu üç bin yıllık görkemli şehirlerinin yıkılması onlara bütün ölümlerden daha ağır gelecekti.</span></span></p>

    <p class="calibre16"><span><span class="calibre8">Bir gün, nasılsa top sesleri kesildi. Bir iki patlama sesi geli</span></span><span><span class="calibre8">yorsa da gülleler şehrin, kalenin üstüne düşmüyor, yöredeki tepelerde yanıp sönüyordu.</span></span></p>

    <p class="calibre16"><span><span class="calibre8">Şehre önce Rus ordusu girdi, sonra Osmanlı ordusu. Şehir kısa bir sürede birkaç kez el değiştirdi. Osmanlı ordusu girince Hıristiyanlar, Rus orduları girince Müslümanlar şehri terk edi</span></span><span><span class="calibre8">yorlardı. Şehrin yöresinde kıyasıya bir savaş sürüyordu.</span></span></p>

    <p class="calibre16"><span><span class="calibre8">Sonunda şehrin Müslüman, Hıristiyan ileri gelenleri bir araya geldiler, bir karara vardılar, şehri toptan boşaltalım, dedi</span></span><span><span class="calibre8">ler. Bu kararı tellallar halka duyurdular.</span></span></p>

    <p class="calibre16"><span><span class="calibre8">Boş kalmış şehir böylelikle yakılıp yıkılmayacaktı. Günü gelince de bu güzel şehirlerine geri döneceklerdi.</span></span></p>

    <p class="calibre16"><span><span class="calibre8">Ve gene bir perşembe ikindisi kavalcılar, meyciler, türkücüler şehrin üstündeki kayalıklara dizildiler. Bu sefer çok daha kalabalıktılar. Sayısız kavalcı, meyci, türkücü, çalmaya, söylemeye başladılar.</span></span></p>

    <p class="calibre16"><span><span class="calibre8">Bütün şehir, çoluk çocuk, genç yaşlı kayalıkların altına top</span></span><span><span class="calibre8">lanmıştı.</span></span></p>

    <p class="calibre16"><span><span class="calibre8">Kayalıkların üstüne dizilmiş ustalar eski türkülerini, ağıtla</span></span><span><span class="calibre8">rını, destanlarını her dilden çaldılar söylediler.</span></span></p>

    <p class="calibre16"><span><span class="calibre8">Gün Süphan dağının dibine inerken düzlükte büyük ateşler yaktılar. Ortalık gür yalımlarla gün gibi ışıdı. Kürtler, Ermeniler, Süryaniler, Yezidiler, Asuriler, Museviler, yetmiş iki millet ateş öbeklerinin yöresinde gövende durdular, ulu yalımların yöresin</span></span><span><span class="calibre8">de hem söyleyerek, hem çalarak kadim oyunlarını oynadılar.</span></span></p>

    <p class="calibre16"><span><span class="calibre8">Gün ışıdı, göl binbir mavisini dünyaya dağıtmaya başladı. Kalabalık gölün kıyısına yürüdü, kıyıya dizildiler, el kavuştu</span></span><span><span class="calibre8">rup orada konuşmadan, çıt çıkarmadan gözlerini gölün sularına dikip bir zaman öyle kaldılar.</span></span></p>

    <p class="calibre16"><span><span class="calibre8">Sonra şehirden bir kaynaşma sesi gelir gibi oldu. Bir süre sonra o da bitti.</span></span></p>

    <p class="calibre16"><span><span class="calibre8">"Şehir birden ölüverdi. Ben surların dibinde, kayalıkların üstünde donmuş kalmıştım. Bu şehir Adem babamızdan bu yana var olmuş, yakılmış, yıkılmıştır ama hiç böylesine bomboş kalmamıştır. Böylesine bomboş kalmış bir şehir yakılıp yıkılmış, yerle bir edilmiş bir şehirden bin kere daha yürek paralayıcıdır."</span></span></p>

    <p class="calibre16"><span><span class="calibre8">Daha da beteri bu cansız şehir bir ıssızlığa, bir yalnızlığa gömüldü. Sofi, daha gün doğmadan surların dibinde ayağa kalktı, alacakaranlıkta ıssız şehirden ürktü. Şehir, beş bin yıldır bir hüyüğün altında uyuyan bir ören gibiydi. Sofi, ortalığı din</span></span><span><span class="calibre8">ledi, meyini dudaklarına götürdü. Şimdiye kadar hiç çalmadığı, çalmayı yüreği götürmediği bir eski ağıdı çaldı. Meyin sesi çın çın öten ıssızlığı doldurdu. Kayalıklardan, artık hiç kimse kalmamış gölün kıyısına indi. Kumların üstüne diz çöktü, orada öyle kaldı.</span></span></p>

    <p class="calibre16"><span><span class="calibre8">Sofi bir süre bir kedi, bir köpek bile kalmamış ıpıssız şehri dolaştı. Kayalıkları, kaleyi, gölü, şehri yeniden yaşadı. Hüsrev Paşa Camisinin içinde yattı. Caminin bütün kilimleri, halıları olduğu gibi duruyordu. Caminin içi bir renk cennetiydi. Gölün suyunun yüzü gibi caminin içinin renkleri de andan ana, ışık</span></span><span><span class="calibre8">tan ışığa değişiyordu.</span></span></p>

    <p class="calibre16"><span><span class="calibre8">Kilerlerde kalmış kayısı, elma, üzüm kuruları küplerdeki otlu peynirlerle karnını doyurdu. Otlu peynir çoktu ya ekmek yoktu. Bir sabah Akdamar Adasına gitti. Burada çok yiyecek ol</span></span><span><span class="calibre8">malıydı. Bir kuytuda duran küçük kayığı gördü. Bu kayık her zaman burada dururdu. Kimse kalmamıştı ki adada, kayığa kim binip de karşıya geçecekti. Unutulup kalmış, diye düşündü Sofi. Kayığa bindi, kürekleri üstündeydi, adaya geçti. Kilise pırıl pırıldı. Dört yanındaki kabartmalar onu büyülü bir tapınak haline getiriyordu. Çook eski zamanlarda adanın öteki ucunda doğunun çok ünlü saraylarından biri vardı. Destancılar bu altın, bu sırça sarayı anlata anlata bitiremezlerdi. Şimdi sarayın bir kısım temel taşları, oymalı mermer kapısı duruyordu. Ada ağaçlıktı ya hiçbir ağaç kiliseyi kapatmıyordu. Kilise adanın yamacındaydı. Gölden olsun, karadan olsun çok uzaklardan bile görünüyordu.</span></span></p>

    <p class="calibre16"><span><span class="calibre8">Kilisenin kapısı açıktı. Sofi kapıdan bakınca en öndeki ce</span></span><span><span class="calibre8">viz ağacından yapılmış sıranın üstüne başını koymuş geniş omuzlu, kabarık saçlı birini gördü. Kapının eşiğinde durdu baktı. Bu balıkçı Kirkor olmasındı?</span></span></p>

    <p class="calibre16"><span><span class="calibre8">Van gölünde hiçbir canlı yaşamaz, su sodalıdır. Bunu da herkes bilir. Yalnız göle dökülen akarsuların ağızlarından bir buçuk, iki mil açıklara kadar bir tür balık yaşar, bu balığa inci kefali derler.</span></span></p>

    <p class="calibre16"><span><span class="calibre8">Balıkçı Kirkor Vanın ünlü kişilerindendi. Onu herkes tanırdı. Yüreği sevgiyle, dostlukla doluydu. Kalenin kayalıklarında en iyi kavalı, meyi o çalar, aşağıda da halay başı olurdu. Abdalé Zeynikiyi, Fakiyé Teyranı en güzel o çalar, o söylerdi. Sesi Allah vergisiydi.</span></span></p>

    <p class="calibre16"><span><span class="calibre8">Son gün bütün şehir halkı, yetmiş iki millet öylesine çaldı</span></span><span><span class="calibre8">lar, söylediler ki taşın toprağın yüreğini eritir.</span></span></p>

    <p class="calibre16"><span><span class="calibre8">"Ben bu dünyaya gözümü Van denizinde açtım. Beni Van denizi doğurdu, ben Van denizinde öleceğim," derdi.</span></span></p>

    <p class="calibre16"><span><span class="calibre8">Dört bir yandan Osmanlı, Rus orduları dünyayı yakarak çarpışırlarken balıkçı Kirkor kayığının içinde Van denizindeydi. Son güne kadar karaya ayak basmadı. Son gün, nasıl gördüğü, nereden duyduğu belirsiz, kavalını almış geldi kavalcılara katıldı.</span></span></p>

    <p class="calibre16"><span><span class="calibre8">Kirkor, derin bir uykudaydı. Kolunun biri sıranın bir ucun</span></span><span><span class="calibre8">da, öteki öbür ucundaydı. Kirkor, Sofi daha yaklaşırken sıradan sıçradı kalktı, sersem, dehşete uğramış yöresine bakındı, orada burada bir şeyler arandı, ben Sofi, Kirkor, ben, benim, ben Sofi. Kirkor o şaşkınlık içinde onu kucakladı, sen de mi, dedi. Buraya kim gelecek benden başka!. Dışarıya çıktılar, büyük kapının eşiğine oturdular. Ben de camide yatıyorum. Ne var yani Sofi, ben de kilisede.</span></span></p>

    <p class="calibre16"><span><span class="calibre8">Kirkor, doğduğu denizinden ayrılmayacak, mademki bura</span></span><span><span class="calibre8">da, denizde doğdu, burada ölecekti. Onun için de teneke teneke salamura balığı, küp küp otlu peyniri almış, kimsenin bulamayacağı yere, kilisenin yeraltı mahzenine saklamıştı. Adaya birisi çıkacak olsa kendisi de anında soluğu mahzende alacaktı. Sarnıçta da bir yıl yetecek su vardı. Suyu dışarda da bulurdu ya.</span></span></p>

    <p class="calibre16"><span><span class="calibre8">Sofi gafil avlanmış, şehirden koparılıp atılacağı aklının kıyıcığından bile geçmemişti.</span></span></p>

    <p class="calibre16"><span><span class="calibre8">Evleri teker teker aradığında bir evde üç küp petekli bal, iki küp otlu peynir, bir çuval da un bulmuştu.</span></span></p>

    <p class="calibre16"><span><span class="calibre8">Sonradan unun yarısını Kirkora götürdü.</span></span></p>

    <p class="calibre16"><span><span class="calibre8">Sofi her zaman un bulabilirdi. Şu dağ köylerinin hepsi kaçmamıştı. Rus ordusu dağların doruklarına kadar çıkıp onları kovalayamamıştı.</span></span></p>

    <p class="calibre16"><span><span class="calibre8">Baytar:</span></span></p>

    <p class="calibre16"><span><span class="calibre8">"Gel Sofi, seninle birlikte buradan gidelim. Bizim şehrimiz öldü artık. Ölüsünü de bütün halk ağıt yakarak kaldırdı şanlı şöhretli."</span></span></p>

    <p class="calibre16"><span><span class="calibre8">"Bu şehir gene dirilecek."</span></span></p>

    <p class="calibre16"><span><span class="calibre8">"Ölmüş bir insan nasıl hiçbir zaman dirilemezse, ölmüş bir şehir de hiçbir zaman..."</span></span></p>

    <p class="calibre16"><span><span class="calibre8">"Dirilir. Bizim şehrimiz ben ölmeden dirilecek. Ben ölünce</span></span><span><span class="calibre8">ye kadar şehrimin dirilmesini bekleyeceğim."</span></span></p>

    <p class="calibre16"><span><span class="calibre8">"Dirilmeyecek."</span></span></p>
  </div>

  <div class="calibre4">
    <p class="calibre16"><span><span class="calibre8">"Dirilecek oğul, dirilecek Baytar Cemil. O ustalar ustası, altını ipek gibi dokuyan, oya gibi işleyen, ünleri garbı garbistanı, şarkı şarkistanı, şol Firengistanı, Amerikistanı, çöl Arabistanı tutan kuyumcular hünerlerini bu şehirden başka dünyanın neresinde gösterebilirler ki? Ya şu kiliseyi yapan eller dünyanın neresinde böyle hünerli olabilir de taşa can verebilirler? Bu şehir gene ağzına kadar insanla dolacak. Bu şehir dirilecek."</span></span></p>

    <p class="calibre16"><span><span class="calibre8">Baytar Cemil baktı ki hiç umut yok. O, ölünceye kadar şeh</span></span><span><span class="calibre8">rinin ölüsünü bekleyecek, her perşembe de kale surlarının dibindeki kayalığa çıkıp en yürek paralayan ağıtlarını çalacak, belki de bir gün Kirkor da gelecek kavalıyla ona katılacak.</span></span></p>

    <p class="calibre16"><span><span class="calibre8">"O küçük kayık ne oldu?"</span></span></p>

    <p class="calibre16"><span><span class="calibre8">Sofi güldü:</span></span></p>

    <p class="calibre16"><span><span class="calibre8">"Kirkor beni o küçük kayıkla kıyıya getirip bıraktı."</span></span></p>

    <p class="calibre16"><span><span class="calibre8">"Kendi teknesi?"</span></span></p>

    <p class="calibre16"><span><span class="calibre8">"Onu da hiç kimsenin bulamayacağı bir yere saklamış."</span></span></p>

    <p class="calibre16"><span><span class="calibre8">Baytar atına atladı:</span></span></p>

    <p class="calibre16"><span><span class="calibre8">"Sağlıcakla kal Sofi. İnşallah şehrimiz dirilecek."</span></span></p>

    <p class="calibre16"><span><span class="calibre8">"Dirilecek," dedi Sofi, "uğurlar olsun, seni yakında bekliyorum."</span></span></p>

    <p class="calibre16"><span><span class="calibre8">Baytar atını sürdü. Yorgundu, bitkindi. Atın üstünde dura</span></span><span><span class="calibre8">cak hali yoktu. Atın başını gene bıraktı, at aldı onu güneye götürdü. Van şehrinin surları, minareler, Van kalesi gözden yitinceye kadar arkasına döndü döndü baktı. Baytar ata hiç dokunmadı. At, başını almış istediği yere gidiyordu. Öğleye doğru geldi Vanın kapısında durdu.</span></span></p>

    <p class="calibre16"><span><span class="calibre8">Sofi:</span></span></p>

    <p class="calibre16"><span><span class="calibre8">"Hoş geldin." dedi.</span></span></p>

    <p class="calibre16"><span><span class="calibre8">"Ben dönmedim, at döndü." Dedi Baytar.</span></span></p>

    <p class="calibre16"><span><span class="calibre8">"Biliyorum, böyle günlerde hep atlar döner geriye. Bir gün sen de döneceksin Vana."</span></span></p>

    <p class="calibre16"><span><span class="calibre8">"Anamı babamı bulmalıyım."</span></span></p>

    <p class="calibre16"><span><span class="calibre8">"Bir de nişanlını. Yalnız, Osmanlı toprağı çok büyük."</span></span></p>

    <p class="calibre16"><span><span class="calibre8">Baytar güldü.</span></span></p>

    <p class="calibre16"><span><span class="calibre8">"Osmanlının bütün şehirleri de böyle boşalıp ıpıssız mı kaldı?"</span></span></p>

    <p class="calibre16"><span><span class="calibre8">"Ipıssız kalmadıysa da öldü."</span></span></p>

    <p class="calibre16"><span><span class="calibre8">"Kirkora gidelim."</span></span></p>

    <p class="calibre16"><span><span class="calibre8">"Nasıl ulaşacağız Kirkora?"</span></span></p>

    <p class="calibre16"><span><span class="calibre8">"Kirkor beni uzaktan tanır."</span></span></p>

    <p class="calibre16"><span><span class="calibre8">Baytar atlı, Sofi yaya adanın iskelesine geldiler. Orada, uzun bir süre ayakta Kirkorun onları görüp kayığa binip gele</span></span><span><span class="calibre8">rek kendilerini almasını gün kavuşuncaya kadar beklediler, ortalıkta kimsecikler gözükmeyince geriye döndüler.</span></span></p>

    <p class="calibre16"><span><span class="calibre8">"Seni yanımda görünce ürktü Kirkor."</span></span></p>

    <p class="calibre16"><span><span class="calibre8">"Korkmasın da ne yapsın Kirkor?"</span></span></p>

    <p class="calibre16"><span><span class="calibre8">"Çok yürekli bir insandı Kirkor, gözünü daldan budaktan esirgemeyen."</span></span></p>

    <p class="calibre16"><span><span class="calibre8">"Yürek mi kaldı insanoğlunda..." Sofi derinden içini çekti, "İnsanoğlu insanlıktan çıktı. Komşu komşunun, dost dostun, arkadaş arkadaşın kan</span></span><span><span class="calibre8">ın</span></span><span><span class="calibre8">a girdi. Kirkor korkmasın da ne yapsın. Savaştan önce şu Vanda olan biteni söyleselerdi, mümkünü yok kimsecikler inanamazdı. Ben her şeyi, olanı biteni şu gözlerimle gördüm de daha inanamıyorum. Şu kör olası da, önüme akası gözlerim neler gördü neler, oğlum Cemil. Ne yiğitlikler, ne insanlıklar, ne kancıklıklar."</span></span></p>

    <p class="calibre16"><span><span class="calibre8">Bir ikindiüstü bütün şehir yediden yetmişe alanda toplan</span></span><span><span class="calibre8">dı. Müslümanlar, Hıristiyanlar, Yezidiler, Asuriler, Nasturiler. Herkes en güzel giyitini giymişti. Ortalık parıltıya kesmişti. Kalenin altına yürüdüler. Kavalcılar, meyciler, dengbejler surların oraya çıkıp duvarların altına sıralandılar, ağıtlarını en yürekten söylediler çaldılar. İnsanoğlu insanoğlu oldu olalı, böyle yanık acı sesler duymamıştı. Çalanların da, dinleyenlerin de tüyleri diken dikendi. Ardından aşağıya indiler gövende durdular, bütün şehir göventteydi. Ulu ateşler yakılmıştı kalenin altındaki alana. Yetmiş iki millet sabaha kadar çılgın bir sevinçte döndü.</span></span></p>

    <p class="calibre16"><span><span class="calibre8">"Sabahleyin bir baktılar ki, sesler, sazlar susmuş, şehir de bomboş, ortalık ıpıssız."</span></span></p>

    <p class="calibre16"><span><span class="calibre8">"Sen bunu ne biliyorsun oğlum Cemil."</span></span></p>

    <p class="calibre16"><span><span class="calibre8">Baytar Cemil gülümsedi:</span></span></p>

    <p class="calibre16"><span><span class="calibre8">"Doğru mu Sofi?"</span></span></p>

    <p class="calibre16"><span><span class="calibre8">Sofi:</span></span></p>

    <p class="calibre16"><span><span class="calibre8">"Gün ışırken bütün şehir geldi, gölün kıyısına dizildi. Ölüde ses var onlarda ses yok. Gözlerini sulara, Süphan dağına diktiler. Gün kuşluğa kadar orada öylece taş kesildiler."</span></span></p>

    <p class="calibre16"><span><span class="calibre8">"Bizimkiler, babam, anam, nişanlım, bacılarım, kardeşlerim beni aradılar mı bilmem, boynu bükük gittiler öyle mi?"</span></span></p>

    <p class="calibre16"><span><span class="calibre8">"O gidenler yakında geri dönecekler. Gene Van eski Van olacak, şehir altın ışıltısında yeryüzünün ortasında parlayacak. Bütün bunlar doğru. Onlar gurbetlerde kalırlarsa ölürler. Er geç dönecekler."</span></span></p>

    <p class="calibre16"><span><span class="calibre8">"Bu söylediklerin doğru mu Sofi?"</span></span></p>

    <p class="calibre16"><span><span class="calibre8">Bu sefer Sofi acı acı gülümseyerek:</span></span></p>

    <p class="calibre16"><span><span class="calibre8">"Doğru," dedi. "Bak şehir olduğu gibi duruyor. Bak Hüsrev Paşa Camisine sırça saray gibi, kalenin dibinde yalp yalp ediyor. Bak Akdamar Kilisesine, gölün ortasında ışıklarını koyvermiş bir altın gemi gibi. Bak, Van kalesine, dünya kuruldu</span></span><span><span class="calibre8">ğundan bu yana çökmüş oraya. Kayalıkları kıyamete kadar yazılarını saklayacak. Onlar şehrimizi öldürtmemek için bırakıp gittiler. Gelecekler."</span></span></p>

    <p class="calibre16"><span><span class="calibre8">"Bütün bunlar doğru mu Sofi?"</span></span></p>

    <p class="calibre16"><span><span class="calibre8">"Doğru. Sen de yakında geriye döneceksin oğul. Nereye gitmişlerse babangiller de, nişanlıngiller de geriye dönecekler. Bu şehir yakılıp yıkılmasın diye herkes seve seve bu güzel şehrini, cennetini bıraktı gitti. Osmanlı kumandanlarına, Rus kumandanlarına sığındı."</span></span></p>

    <p class="calibre16"><span><span class="calibre8">"Doğru mu Sofi?"</span></span></p>

    <p class="calibre16"><span><span class="calibre8">Sofi gülümsedi, derinden içini çekti.</span></span></p>

    <p class="calibre16"><span><span class="calibre8">At yemini bitirmişti. Baytar atına bindi surları üç kez dön</span></span><span><span class="calibre8">dü, geldi şehrin oymalı, büyük, görkemli kapısında durdu. Bir Sofiye, bir kaleye baktı, atı ağırdan sürdü, at geldi yazılı kayalığın altında durdu, başını kaldırdı yazıya gözlerini dikti. Şu yazının üst başındaki kayalıkların üstüne oturup yüzlerce, binlerce, on binlerce kişi, her perşembe binlerce yıl kavak, mey çalmışlar, hep bir ağızdan ağıtlar, sevinç türküleri söylemişler, coşmuşlar, şu dünyaya geldikleri için minnet duymuşlardı. Ya dünyaya, milyonlarca yıl gelmediğimiz gibi, şimdi de gelmeseydik, hiç gelmeseydik, diye düşündü Baytar Cemil, ürperdi. Bir anda bütün savaş, Sarıkamış, Allahuekber dağları, karların üstünde kazık kesilip donmuş kalmış, pörtlemiş gözleri kocaman açılmış, üzüntülü, küskün, dünyasına doyamamış bakan... Bir anda dört bir yanını pörtlemiş gözler aldı, karanlığın içinden yandılar söndüler. Baytar, atını üzengiledi, gölün kıyısına sürdü, kumların üstünden bir süre gitti, Akdamarın karşısına gelince at kendiliğinden durdu. Kilisenin ardından göl, gölün de öbür ucunda apak göğe ağmış Süphan dağı ışığa batmış çıkmıştı. Göl dalgasızdı, som mordu. Tam üstünde üç bulut dönüp duruyordu, gölgeleri suya düşmüş.</span></span></p>

    <p class="calibre16"><span><span class="calibre8">Ceviz ağaçlarının, uzun telli kavakların arasından geçti. İçinde ıssızlıktan çın çın öten şehrinin yüreğindeki boşluğu da</span></span><span><span class="calibre8">ha duruyordu. Bir tepe gördü. Tepenin üstündeki kümbet döner gibi ediyor, sağa sola sallanıyordu. Bu kümbeti çok iyi anımsıyordu. Babasıyla birkaç kez ziyarete gelmişler, babası ellerini havaya açmış türbeye uzun dualar okumuştu. Tepenin dibinde atının başını çekti, türbeye döndü, ellerini havaya açtı, dudakları kıpırdayarak uzun uzun dualar okudu. Dua bittikten sonra at kendiliğinden yürüdü.</span></span></p>

    <p class="calibre16"><span><span class="calibre8">Uzun, ormanlıktı koyak geniş bir ovaya açılıyordu. Koya</span></span><span><span class="calibre8">ğın ucuna iki günde ulaştı. Atı yorulmuştu. Bir pınarın başında attan indi, atı gür çayırlığa örkledi, pınarın yanına ağzı aşağı yatarak bol bol su içti. Su, çok hoş bir suydu. Yanına yöresine bakındı, arkada yüksek kayalıklar gördü. Bu pınarın suyu kayalıklardan geliyor, diye düşündü, onun için bu su bu kadar lezzetli. Dört bir yandan yoğun, çeşit çeşit kokular geliyordu. Bir de yel efiledikçe yoğun bir toprak kokusu getiriyordu. Baytar Cemil çok şaşırdı. Onun bildiği, yağmur çiselemeye başlar, toprağı ıslatırken yağmur yeliyle birlikte bir de toprak kokusu alırdı ortalığı. Bir de tanyerleri ışıdı ışıyacak toprağı sürerken toprak, ışık, seher yeli, çiçekler, otlar hep birden mis gibi kokardı. Yalnız bütün kokuların içinden toprak kokusu seçilir, insanı sevinçten deli ederdi.</span></span></p>

    <p class="calibre16"><span><span class="calibre8">Cemil azığını yedikten sonra üstüne, bu sefer avuçlarıyla su içti, pınarın yan</span></span><span><span class="calibre8">ın</span></span><span><span class="calibre8">a uzandı. Kavak dallarının arasından gökyüzüne baktı, daldı kaldı. Şimdiye kadar gökyüzünü hiç böyle mavi, hiç böyle duru görmemişti. Biraz sonra telli kavağın bir dal</span></span><span><span class="calibre8">ın</span></span><span><span class="calibre8">a bir güvercin kadar, sapsarı, uzun bir kuş kondu. İçindeki sevinç taştı. İçindeki ıssızlık, karmakarışıklık başını aldı gitti. Sevincinden ne yapacağını bilemiyordu. Ayağa kalktı, başı döndü, düşecek gibi oldu, bir yel esti, gene toprak kokusunu getirdi, kendine geldi, kayalığa doğru yürüdü. Pınarla kayalık arası epeyi sürüyordu. Kayalığın her yanını dolaştı, hiçbir yerde toprak kokusunu bulamadı. Kayalığın ardında koyağa yukarı çıkan yanmış, kapkara olmuş bir meşelik gördü. Burcu bulandı, toprak kokusunu, her bir şeyi unuttu, hızla pınara döndü. Çakıltaşlı pınar, su değil de ışıktanmış gibi kaynıyordu. Kavaktaki sarı kuş da konduğu yerde duruyordu. Kuş sarı kadife, yumuşak sarısını çoğaltarak gökyüzünün mavisine yapışmış düşünüyor, arada sırada bir de kanat çırpıyordu. Gene sevinci taştı, yanık koyağı, savaşı, ıpıssız kalmış Vanı unuttu, atına gitti, demir örkü topraktan çekti, heybesine koydu. At da keyiflenmişti, tırısa kalktı. Gün kuşluktu, koyak çoktan bitmiş, Van kalesi uzaklarda kalmıştı, sol yandan kulağına iniltiler, sesler gelir gibi oldu, atın başını çekti, yöreyi dinledi, sesler yanmış ağaç topluluğunun arkasından geliyordu. Bir tuhaf inleme, hıçkırık gibi, şimdiye kadar duyulmamış sesler. Yanmış ağaç topluluğuna gitti. Sesler birden kesildi. Cemil ağaçları dolandı, şaşkınlık içinde kaldı: Bir sürü küçük çocuk, on, on bir, on iki yaşlarında, hepsinin de avurdu avurduna geçmiş, gözleri çukura kaçmış, yüzlerinin, bedenlerinin derisi kemiklerine yapışmış boyunları çöp gibi, kimisi çırılçıplak birer iskelet, çırılçıplak bir paçavra yığını her birisi. Atlıyı görünce, bütün başlar ona döndü, boyunları ona doğru uzandı, konuşmak istediler, hiçbirisi beceremedi, ancak iniltiye, ağlamaya benzer sesler çıkardılar.</span></span></p>

    <p class="calibre16"><span><span class="calibre8">Baytar Cemilinse atın üstünde kımıldayacak hali kalma</span></span><span><span class="calibre8">mış, eyerin üstünde donmuştu. Bu çocuklardan çok görmüştü, bunlar savaşta anaları, babaları ölmüş, kimseleri kalmamış Ermenilerin, Kürtlerin, Yezidilerin çocuklarıydı. Ama o gördüğü çocukların hiçbirisi bu hale düşmemişlerdi. Yüzlercesi bir arada köyden köye, kasabadan kasabaya fırtına gibi esiyorlar, girdikleri kasabalarda, köylerde, köylerin, kasabaların evlerinde, dükkanlarında yiyecek ne bulurlarsa alıyor, rüzgar gibi, nasıl girmişlerse, göz açıp kapayıncaya kadar, öyle fırtına gibi çıkıyorlardı. Kasabalılar, köylüler de atlanıp bunların arkalarına düşüyor, yakaladıklarını öldürüyorlardı. Bazı bazı da silahlı, atlı kişilerle çocuklar arasında bir savaş başlıyor, çocuklar, taşlarla, sapan taşlarıyla silahlılara karşı koyuyorlar, iki güç kıyasıya cenk ediyorlar, savaşanlardan biri savaş alanını terkeyliyor, ya da karanlık çökünceye kadar savaş sürüyordu. Çok çocuk öldürülüyor, çok köylü, kasabalı sakat kalıyordu. Bir de sürüleri tükenmiş, dağılmış, çalınmış köpek sürüleri ortalığı almış, hiç durmadan o dağ, o köy, o kasaba senin, bu dere, bu ova, bu orman benim dolaş ha dolaş ediyorlar, önlerine hangi canlı çıkarsa parçalıyorlardı. Her köpek bir canavar kesilmişti. Kırıma uğramış Ermenilerin, kırıma uğramış Kürtlerin, kırıma uğramış Yezidilerin sürülerinin köpekleriydi bunlar.</span></span></p>

    <p class="calibre16"><span><span class="calibre8">Baytar Cemil, yarı canlı çocuklardan bir ses çıkmayınca atı</span></span><span><span class="calibre8">nı ovaya sürdü. Birkaç gün daha çocuklar böyle kalırlarsa hep birden öleceklerdi. Atını üzengiledi. Dinlenmiş atın ayaklarının altında toprak dürülüyordu. Kasabaya o hızla girdi, atının başını çekmeden önüne çıkan ilk kişiye kaymakamlığı sordu, adam gösterdi. Atını merdivenin parmaklığına bağlayan Baytar, merdivenleri ikişer üçer atlayarak, soluk soluğa Kaymakamın odasına girdi, bir asker selamı verdi:</span></span></p>

    <p class="calibre16"><span><span class="calibre8">"Ölüyorlar, ölüyorlar, can çekişiyorlar. Yüzlerce çocuk ko</span></span><span><span class="calibre8">caman bir çukurun içine sığınmışlar, hepsi de çırılçıplak, ölüyorlar."</span></span></p>

    <p class="calibre16"><span><span class="calibre8">Yaşlı, ak pos bıyıkları ağzını örtmüş Kaymakam soğuk</span></span><span><span class="calibre8">kanlı:</span></span></p>

    <p class="calibre16"><span><span class="calibre8">"Hele oturun muhterem, hele bir oturun, hele bir kahvemi</span></span><span><span class="calibre8">zi için ondan sonra konuşuruz."</span></span></p>

    <p class="calibre16"><span><span class="calibre8">Yer gösterdi:</span></span></p>

    <p class="calibre16"><span><span class="calibre8">"Buyurun efendim."</span></span></p>

    <p class="calibre16"><span><span class="calibre8">Baytar, Kaymakamın gösterdiği yere otururken, "Ölüyorlar efendim, ölüyorlar. Hemen yetişmeli, ölümlerinin önüne geç</span></span><span><span class="calibre8">meliyiz."</span></span></p>

    <p class="calibre16"><span><span class="calibre8">"Hele biraz dinlenin, bir kahve için."</span></span></p>

    <p class="calibre16"><span><span class="calibre8">"Evet efendim, sağ olun efendim, ölüyorlar efendim."</span></span></p>

    <p class="calibre16"><span><span class="calibre8">"Kim bu ölenler efendim?"</span></span></p>

    <p class="calibre16"><span><span class="calibre8">"Çocuklar, küçük çocuklar. Doldurmuşlar bir çukuru çırılçıplak, her biri bir iskelet, kemiklerinin sesi geliyordu çukurdan çatır çatır, ölüyorlar. Hemen şimdi, şu anda yetişmezsek ölecekler, can çekişiyorlar. Bir hekim..."</span></span></p>

    <p class="calibre16"><span><span class="calibre8">"Çocuklar mı dediniz?"</span></span></p>

    <p class="calibre16"><span><span class="calibre8">"Çocuklar efendim, hemen şimdi, şu anda."</span></span></p>

    <p class="calibre16"><span><span class="calibre8">Kaymakam birazıcık gülümsedi:</span></span></p>

    <p class="calibre16"><span><span class="calibre8">"Çocuklar mı dediniz?"</span></span></p>

    <p class="calibre16"><span><span class="calibre8">"Evet efendim, her birisi çok küçük."</span></span></p>

    <p class="calibre16"><span><span class="calibre8">"Biliyoruz efendim. Hiç üzülmeyin, nuru aynim. Aldırmayın. Şu kasabanın köylerin çukurları, koyakları, hendekleri onların iskeletleriyle dolmuş vaziyette."</span></span></p>

    <p class="calibre16"><span><span class="calibre8">"Bunlar ölmesinler hiç olmazsa efendim. Şimdi, şu anda, hemen hekim, ilaç."</span></span></p>

    <p class="calibre16"><span><span class="calibre8">"Onlar ölecekler," diye bağırdı Kaymakam.</span></span></p>

    <p class="calibre16"><span><span class="calibre8">"Aman efendim, ne diyorsunuz efendim!"</span></span></p>

    <p class="calibre16"><span><span class="calibre8">"Onlar ölecekler, ölmeliler."</span></span></p>

    <p class="calibre16"><span><span class="calibre8">"Nasıl olur efendim, onlar çocuk, onlar insan yavrusu, can çekişiyorlar."</span></span></p>

    <p class="calibre16"><span><span class="calibre8">"Onlar insan yavrusu değil, yılan yavrusu zabit bey. Hem siz nerede savaştınız?"</span></span></p>

    <p class="calibre16"><span><span class="calibre8">"Sarıkamışta."</span></span></p>

    <p class="calibre16"><span><span class="calibre8">"Doksan bin askeri orada bit yemişti değil mi?"</span></span></p>

    <p class="calibre16"><span><span class="calibre8">"Evet efendim."</span></span></p>

    <p class="calibre16"><span><span class="calibre8">"Yarısı da donup kazık kesilmişti değil mi?"</span></span></p>

    <p class="calibre16"><span><span class="calibre8">"Siz nasıl kurtuldunuz?"</span></span></p>

    <p class="calibre16"><span><span class="calibre8">"Uzun hikaye."</span></span></p>

    <p class="calibre16"><span><span class="calibre8">"Koca bir ordudan kaç kişi kaldınız?"</span></span></p>

    <p class="calibre16"><span><span class="calibre8">"Çok az. Bir avuç kişi."</span></span></p>

    <p class="calibre16"><span><span class="calibre8">Kaymakam dudaklarını büzdü, alaycı bir sesle:</span></span></p>

    <p class="calibre16"><span><span class="calibre8">"Demek, yetişmezsek o çukurdaki çocuklar ölecekler?"</span></span></p>

    <p class="calibre16"><span><span class="calibre8">"Ölecekler efendim."</span></span></p>

    <p class="calibre16"><span><span class="calibre8">Kaymakam ayağa fırladı, bas bas bağırmaya başladı. Yüzü kıpkırmızı kesildi, boyun damarları şişti. Elini masanın üstüne var gücüyle indirdi:</span></span></p>

    <p class="calibre16"><span><span class="calibre8">"Siz o çocukların kim olduklarını biliyor musunuz zabit bey, onlar insan değil, çekirge sürüleridir. Onlar çocuk değil, her biri bir canavardır. Şu koca memleketi onlar yaktılar, yıktı</span></span><span><span class="calibre8">lar, köyleri, kasabaları talan ettiler. İnsanları öldürüp küçük kızların ırzlarına geçtiler. Onlar Ermenidir, onlar Kürttür, onlar Yezidi, onlar Keldani, onlar Çingene, onlar yetmiş iki milletin veledi zinalarıdır. Dört kitapta onların katli vaciptir. Siz onları bilmiyorsunuz, iyi ki ölüyorlar, onlardan, o çekirgelerden, o insan suretiyle halkedilmiş gergedanlardan, kan içici canavarlardan kurtuluyoruz."</span></span></p>

    <p class="calibre16"><span><span class="calibre8">Terlemiş, yorulmuş yerine oturdu, elleri titriyordu.</span></span></p>

    <p class="calibre16"><span><span class="calibre8">Baytarın kahvesi gelmiş, masanın üstünde duruyordu.</span></span></p>

    <p class="calibre16"><span><span class="calibre8">"Kahveni iç zabit! Biz de askeriz."</span></span></p>

    <p class="calibre16"><span><span class="calibre8">"Efendim ölüyorlar."</span></span></p>

    <p class="calibre16"><span><span class="calibre8">"Kahveni iç!" diye olanca sesiyle bağırdı Kaymakam.</span></span></p>

    <p class="calibre16"><span><span class="calibre8">Baytar ayağa kalktı. Öfkeden tir tir titriyordu, kapıya yürüdü merdivenleri indi. Kasabanın alanı az ilerdeydi. Yanı yöresi dükkandı.</span></span></p>

    <p class="calibre16"><span><span class="calibre8">"Ölüyorlar," diye bağırdı. "Çocuklar ölüyorlaaaar, yüzlerce çocuk bir çukurda ölüyor."</span></span></p>

    <p class="calibre16"><span><span class="calibre8">Alanın ortasında bağırdı çağırdı, çırpındı. Çılgın gibiydi. Yan</span></span><span><span class="calibre8">ın</span></span><span><span class="calibre8">a kimse gelmedi, dükkanlardan hiç kimse dışarıya çıkmadı. Baytar, öfkeyle dükkanları teker teker dolaşmaya başladı. "Ölüyorlar, çocuklar ölüyorlar. Yüzlerce. Bir çukura doluşmuşlar, çırılçıplak, can çekişiyorlar." Dükkanlardakiler taş kesilmişler, konuşmuyorlar, salt tuhaf tuhaf, acıyarak onun yüzüne bakıyorlardı.</span></span></p>

    <p class="calibre16"><span><span class="calibre8">Baytar, alanda böyle dükkan dükkan dolaşır, kendinden geçmiş dönüp dururken, uzun ak sakallı iri bir adam karşısına dikildi:</span></span></p>

    <p class="calibre16"><span><span class="calibre8">"Dur yavrum," dedi. "Dur zabit oğlum. Buralarda çok çocuk öldürüldü. Çok çocuk acından öldü. Boşuna bağırma, boşuna soluğunu tüketme, başına bir iş açma."</span></span></p>

    <p class="calibre16"><span><span class="calibre8">Baytar sapsarı kesilmiş yaşlı adama şaşkın bakıyordu.</span></span></p>

    <p class="calibre16"><span><span class="calibre8">"Öyle bakma yavrum, kendini yeme. Burada herkes ölüme kanıksadı. Neredeyse çocuk öldürenlere altın madalya takacaklar. En çok çocuk öldüren en büyük kahraman ilan edilecek. Bin atına da yavrum zabit git. Ben de bir askerim, seni anlıyorum. On bir yıl askerlik yaptım. Girip çıkmadığım savaş yok. Savaşa girip çıkanların çoğu insanlıklarından çok şey yitirir, aklı bozulur, kanı kanıksar. Az bir kısmı da kana, öldürmeye düşman kesilir. Var git yoluna zabit yavrum, şu kana kanıksamış, kana susamışlar sana bir şey yapmadan. O çukurdakilerin kurtuluşu yok. Netsek neylesek ölecekler, yavrum."</span></span></p>

    <p class="calibre16"><span><span class="calibre8">Baytar donup kaldı.</span></span></p>

    <p class="calibre16"><span><span class="calibre8">"Sen nereden geliyorsun, nerelerde savaştın yavrum?"</span></span></p>

    <p class="calibre16"><span><span class="calibre8">Yaşlı adam bu sözlerini üç kez yineledikten sonra Baytar ancak karşılık verebildi.</span></span></p>

    <p class="calibre16"><span><span class="calibre8">"Sarıkamışta, Allahuekber dağlarında."</span></span></p>

    <p class="calibre16"><span><span class="calibre8">"Bizim buralardan oraya askere gidenlerden bir tek kişi bi</span></span><span><span class="calibre8">le dönmedi."</span></span></p>

    <p class="calibre16"><span><span class="calibre8">Uzandı elini tuttu, sıktı:</span></span></p>

    <p class="calibre16"><span><span class="calibre8">"Vaaah yavrum vah!" dedi, onun yanından uzaklaştı.</span></span></p>

    <p class="calibre16"><span><span class="calibre8">Baytar, ne yapacağım bilemez, alanın ortasında kalakaldı. Neden sonra atına doğru gitti, ata zorla bindi. Bir fırının önün</span></span><span><span class="calibre8">den geçerken burnuna ekmek kokusu geldi. Acından ölüyordu. Bir süre fırının önünde bekledi, sonra atını fırının kapısına sürdü.</span></span></p>

    <p class="calibre16"><span><span class="calibre8">"Üç ekmek."</span></span></p>

    <p class="calibre16"><span><span class="calibre8">Fırıncı, yeni çıkmış sıcak üç ekmeği ona uzattı, parasını söyledi. Ardından da:</span></span></p>

    <p class="calibre16"><span><span class="calibre8">"Çok pahalı değil mi," dedi fırıncı. "El yakıyor." Gülerek şakalaştı, parayı önlüğünün cebine koydu. "Bu fırın yıllardır un yüzü görmedi. Dün üç çuval geldi bir yerlerden... Kasabalı daha çıkardığımızı duymadı. Az sonra çekirge sürüsü gibi üşüşürler. Göz açıp kapayıncaya kadar tezgahta bir tek ekmek kalmaz."</span></span></p>

    <p class="calibre16"><span><span class="calibre8">Baytarın yanından uzaklaşan yaşlı adam döndü, Baytara yaklaştı, elini atın boynuna koydu:</span></span></p>

    <p class="calibre16"><span><span class="calibre8">"Bak zabit efendi oğlum, kim bilir bu savaşta neler çektin." Elini bir daha atın boynuna indirdi. "Buradan çabuk git. Sen es</span></span><span><span class="calibre8">ki köye yeni oyun getiriyorsun. O çocuklar o çukurda ölecekler, bilmiyor musun?"</span></span></p>

    <p class="calibre16"><span><span class="calibre8">Baytar atını sürdü, kasabayı çıktı. İl, çok uzakta değildi. Atını doldurdu. İle vardı. At köpük içinde kalmıştı, Vali onu iyi karşıladı, karşısındaki sandalyaya buyur etti, kahve söyledi. Ona Sarıkamış, Allahuekber dağını sordu. Gücü yettiğince an</span></span><span><span class="calibre8">lattı. Valinin gözlerinden bir iki damla yaş süzüldü. Allahuekberden çocuklara geçince Vali buz kesti.</span></span></p>

    <p class="calibre16"><span><span class="calibre8">"Evet efendim, ölüyorlar."</span></span></p>

    <p class="calibre16"><span><span class="calibre8">"Ölsünler, ölecekler..."</span></span></p>

    <p class="calibre16"><span><span class="calibre8">Vali çukurdaki çocuklar için Kaymakamın söylediklerinin tıpkısını söylüyordu. Yalnız öfkesizdi, soğukkanlıydı. Sesi tok, güvenli, inançlıydı.</span></span></p>

    <p class="calibre16"><span><span class="calibre8">"Ölsünler, ölecekler. Böylelikle biz de onların şerrinden kurtulacağız."</span></span></p>

    <p class="calibre16"><span><span class="calibre8">Baytar, ayağa kalktı, kahveyi içmeyi unutmuştu. Çok nazik bir adam olan Vali onu kapıya kadar geçirdi.</span></span></p>

    <p class="calibre16"><span><span class="calibre8">Kapıdan "ölsünler, ölmeliler, ölecekler," sözlerini yineleyerek çıkan Baytar, avluda bir ağaca bağlayıp başına arpa torbasını geçirdiği atını çözdü, torbayı terkisine bağladı, ata atladı, şehrin dışına çıktı, yol ucu bucağı gözükmeyen düz bir ovanın ortasından geçiyor, bir yel esince de tozutuyordu. Atın üstünde uyuşmuş kalmış Baytar, bölük pörçük, çok uzakları, çocukluğunu, nişanlısını, bomboş kalmış, ıpıssız şehrini hayal meyal düşünüyordu. Çukurdaki çocuklar aklına düşünce hemen onlardan uzaklaşmaya çalışıyor, beceriyordu da. Savaştan sonra savaşı düşünmemenin ustası olmuştu. Ne zaman savaş aklına gelse savaşı aklından kovuveriyordu. Ama ona öyle geliyordu ki, bundan sonra çukurdaki can çekişenler hiç aklından çıkmayacak, gözlerinin önünden de gitmeyecekti. Kaymakamı da, Valiyi, kasabanın, ilin halkını da unutamayacaktı. Sıcacık, mis kokan ekmeği canı bir çekmişti ki, acıkmıştı, karnı zil çalıyordu ya eli bir türlü ekmeğe varamıyordu. Bundan sonra da hiç yemek yiyemeyeceğini düşünüyordu. Altındaki at da onun kadar üzüntülü olacaktı ki, başını yere eğmiş, yelesini aşağı düşürmüş, duruyor mu gidiyor mu belli olmuyordu.</span></span></p>

    <p class="calibre16"><span><span class="calibre8">Uzun bir yol aldıktan sonra birden dirildi, kendine geldi geri dönse çocukların yan</span></span><span><span class="calibre8">ın</span></span><span><span class="calibre8">a gitse, ildeki fırınlardan çuval çuval ekmek taşıyıp ekmekleri verse, belki onları kurtarabilirdi Kasabada, köylerde savaşın insanlığından çıkaramadığı birkaç merhametli adam, bir doktor bulsa, ilaçlar alsa... Böyle hayaller kurarken kendisiyle birlikte at da canlandı, başını yerden aldı, üzüntüsünü üstünden attı, tırısa kalktı. Atın yelinden başka karşıdan inceden bir de yel esiyordu. Tırısa kalkmış at hüyüğün önünde duruverdi. Kulaklarını dikti. Önden, yandan yönden sesler geliyordu.</span></span></p>

    <p class="calibre16"><span><span class="calibre8">Baytar kulak verdi dinledi, gelen sesler insan seslerine ben</span></span><span><span class="calibre8">ziyordu. Atı üzengiledi, tepeyi dönünce yolun üstünde, yolu taşıp geniş bir alana yayılmış, toprağa yapışmışçasına gelen bir insan kalabalığına, bir sürüye benzeyen bir karartı gördü, atın başını çekip yolun ortasında bekledi. Sesler esen yelle birlikte bir geliyor, bir kesiliyordu. Az sonra gelenlerin bir insan kalabalığı olduğunu anladı. Bunlar çocuklar da olabilirdi. Heyecanlandı, nedense sevindi de. Çocuklar yaklaştıkca içine bir sevinç doluyor, yüreği de çarpıyordu. Heybenin ağzını açtı, ekmeğin ucundan büyücek bir parça koparıp yedi. Çocuklar az daha yaklaşınca bir anlık derin bir sessizlik oldu, ardından da bir gürültünün patlamasıyla çocukların çil yavrusu gibi darmadağın olmaları bir oldu.</span></span></p>

    <p class="calibre16"><span><span class="calibre8">"Durun çocuklar, durun size bir haberim var."</span></span></p>

    <p class="calibre16"><span><span class="calibre8">Atını kaçan bir çocuğa sürdü, kovalamaya başladı. O anda da çocuklar sapanlarını çıkarıp Baytarın üstüne hışım gibi taş yağdırdılar. Kovaladığı çocuk atın tam önündeydi. Baytar attan atlayıp çocuğu yakaladı, sapan taşlarından korunmak için, çocukla birlikte yere yattı. Daha taş yağmuru sürüyor, at taşlan yedikçe kaçmaya çalışıyor, şaha kalkıyor, sağa sola tekmeler savuruyor, Baytar elindeki dizgini bırakmıyor, at da çocukla onu oraya buraya sürüklüyordu.</span></span></p>

    <p class="calibre16"><span><span class="calibre8">"Kalk git çocuklara arkadaş, benim onlara bir haberim var. Gelip beni dinlemezlerse çok kötü olacak. Hepiniz dizinizi dö</span></span><span><span class="calibre8">veceksiniz. Söyle çocuklara, ben ötekilerden değilim. Ben savaştan... Haydi kalk... Taşlar bizi öldürmeden... Kalk... Koş... Bekliyorum."</span></span></p>

    <p class="calibre16"><span><span class="calibre8">Çocuk kalktı, kuş kanatları gibi kollarını açtı:</span></span></p>

    <p class="calibre16"><span><span class="calibre8">"Durun, bu adam onlardan değil. Bu adam yaralı, bu adam ölü. Bu adam da o dağda donmuş. Bir haberi varmış. O haberi bize vermezse olmazmış."</span></span></p>

    <p class="calibre16"><span><span class="calibre8">Baytara döndü:</span></span></p>

    <p class="calibre16"><span><span class="calibre8">"Sen yat oraya, hiç kıpırdama."</span></span></p>

    <p class="calibre16"><span><span class="calibre8">"Tamam," dedi Baytar Cemil.</span></span></p>

    <p class="calibre16"><span><span class="calibre8">Çocuk kalabalığı bir anda bir araya geldi, epey bir süre tartıştılar, uzun, bir yarı çıplak çocuk kalabalıktan ayrıldı. Baytarın yanına geldi:</span></span></p>

    <p class="calibre16"><span><span class="calibre8">"Kalk ayağa arkadaş!" diye sert buyurdu.</span></span></p>

    <p class="calibre16"><span><span class="calibre8">Baytar ayağa kalktı.</span></span></p>

    <p class="calibre16"><span><span class="calibre8">Uzun çocuk Baytarın yöresinden dolaştı, karşısına geçti, gözlerini yüzüne dikti, uzun uzun baktı.</span></span></p>

    <p class="calibre16"><span><span class="calibre8">"Çocuklar gelin. Bu adam iyi, bu adam çok yaralanmış, çok ölmüş. O dağdan geldiği, çok öldüğü doğru."</span></span></p>

    <p class="calibre16"><span><span class="calibre8">Çocuklar, sapanları ellerinde hemencecik geldiler, Bayta</span></span><span><span class="calibre8">rın yöresine kümelendiler. Üç yüz kişiden çok gözüküyorlardı. Baytar hemen ayağa kalktı, söze girdi, sesi ağlamaklıydı. Çukurda can çekişen çocukları, Kaymakamı, Valiyi, konuşabildiği kişileri, onların karşı tutumlarını en ince ayrıntısına kadar anlattı.</span></span></p>

    <p class="calibre16"><span><span class="calibre8">Çocuklar:</span></span></p>

    <p class="calibre16"><span><span class="calibre8">"Sağ olasın kardeş. Bunların hepsini biliyoruz. Sen çocukların yerini güzel güzel bir iyice bize söyle," dediler.</span></span></p>

    <p class="calibre16"><span><span class="calibre8">Baytar yere oturdu, eline bir çöp aldı, kasabayı, tepeleri, hüyükleri, karşıdaki yanmış meşeli kara koyağı, kayalıkları, çu</span></span><span><span class="calibre8">kuru bir bir çizdi.</span></span></p>

    <p class="calibre16"><span><span class="calibre8">"Bir doktor gerek. Nasıl buluruz, arasak. Belki bir doktor buluruz. Doktorlar iyi adam olurlar. Ben de ilaç, ekmek, başka yiyecekler alırım."</span></span></p>

    <p class="calibre16"><span><span class="calibre8">"Gerek yok, hiçbir şeye gerek yok. Biz o çocukları hemen bulur, onları iyileştiririz."</span></span></p>

    <p class="calibre16"><span><span class="calibre8">Öteki çocuklar da:</span></span></p>

    <p class="calibre16"><span><span class="calibre8">"Hiçbir şeye gerek yok kardeş... Sen iyi bir adamsın."</span></span></p>

    <p class="calibre16"><span><span class="calibre8">"Onun için seni çok öldürmüşler."</span></span></p>

    <p class="calibre16"><span><span class="calibre8">"Biz o çocuklara ne gerekiyorsa hepsini biliyoruz."</span></span></p>

    <p class="calibre16"><span><span class="calibre8">"Sen buralardan kaç git."</span></span></p>

    <p class="calibre16"><span><span class="calibre8">"Seni buralarda daha çok öldürecekler."</span></span></p>

    <p class="calibre16"><span><span class="calibre8">"Korkma, çabuk yetişiriz, onlar ölmeden."</span></span></p>

    <p class="calibre16"><span><span class="calibre8">"Korkma, o çocukların bir teki bile ölmeyecek. Bak, sırtımızdaki torbalar yiyeceklerle dolu."</span></span></p>

    <p class="calibre16"><span><span class="calibre8">"Sağlıcakla kal, sen iyi bir adamsın, kaç!"</span></span></p>

    <p class="calibre16"><span><span class="calibre8">Çocuklar yola düştüler, tabanları yağladılar. Arkalarında, uzun süre havada asılı kalan toz bulutlan bırakıyorlar, tozlardan gözükmüyorlardı.</span></span></p>

    <p class="calibre16"><span><span class="calibre8">Baytar atına atladı, güneş batıncaya kadar, onların arkala</span></span><span><span class="calibre8">rında bıraktıkları tozlara baktı.</span></span></p>
  </div>
</body>
</html>
