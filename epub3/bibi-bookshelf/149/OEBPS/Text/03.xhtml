<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>3</span>
  </div>

  <h1>YIKILACAK SON DUVAR</h1>

  <p class="nonindent">1755 yılında Samuel Johnson, hazırladığı sözlüğünden, “Ay altı doğayı [yeryüzü] değiştirmesinin ve dünyayı bir hamlede delilik, kibir ve sahtelikten temizlemesi”nin beklenmemesi gerektiğini yazmıştı. Günümüzde çok az kişi “Ay altı” anlamına gelen sevimli <em>sublunar</em> kelimesine aşinadır. Bu ifade, başımızın üstündeki bozulmamış, meşru ve değişmeyen kozmos ile alttaki kirli, kaotik ve dönek dünyamızın arasındaki sert ayrıma dair kadim inancı ima eder. Johnson söz konusu kelimeyi kullandığında, bu ayrımın modası çoktan geçmişti: Newton, elmayı toprağa çeken kuvvetin, Ay’ı da yörüngesinde tuttuğunu göstermişti.</p>

  <p>Newton’ın, evrendeki tüm nesnelerin devinimlerinin temel bir yasalar grubuna bağlı olduğu yönündeki kuramı, insanoğlunun kavrayışının gerçekleştirdiği büyük atılımlardan birine dair ilk olaydı: Yani biyolog E. O. Wilson’ın <em>consilience</em> diye adlandırdığı, bilginin [bilgi birikiminin] birleşmesi olayı artık gerçekleşmişti.<a class="noteref" href="../Text/notlar.xhtml#n031" id="ref1">1</a> Newton’ın dünyevi ile semavi arasındaki duvarı çatlatmasının ardından, bir zamanlar aynı şekilde sağlam olan (şimdi de aynı oranda unutulmuştur) bir başka duvar daha, yaratıcı geçmiş zaman ile durağan şimdiki zaman arasındaki duvar da çökmüştü. Bu duvar da Charles Lyell, Yerküre’nin aradan geçen uçsuz bucaksız çağlara rağmen, (deprem ve erozyon gibi) günümüzde de hâlâ tanık olduğumuz güçler tarafından şekillendirildiğini kanıtladığında yıkılmıştı.</p>

  <p>Canlılar ve cansızların da farklı âlemlere ait olmadığı kısa sürede anlaşılacaktı. 1628’de William Harvey, insan bedeninin, hidrolik ve diğer mekanik ilkeleri uyarınca çalışan bir makine olduğunu gösterdi. 1828’de Friedrich Wöhler, yaşam materyalinin büyülü ve nabız gibi atan bir jel değil, kimya yasalarına uyan sıradan bileşenler olduğunu kanıtladı. Charles Darwin, hayatın şaşırtıcı çeşitliliğine ve onun tasarımına dair işaretlere –kendini kopyalayıp çoğalan varlıklar arasındaki fiziksel doğal seçilim süreci sayesinde– nasıl da her yerde rastlanabildiğini gösterdi. Önce Gregor Mendel, ardından James Watson ve Francis Crick bu kopyalama işleminin, fiziksel bağlamda nasıl anlaşılacağını gözler önüne serdiler.</p>

  <p>Yaşama dair anlayışımızın, maddeye ve enerjiye dair anlayışımızla birleşmesi, XX. yüzyılın ikinci yarısındaki en büyük bilimsel ilerlemeydi. Bunun nice sonuçlarından biri de paralel evrenlerdeki canlı ve cansız varlıkları konumlandırmaya yönelik “sağlam bilimsel yöntemi” canlandıran Kroeber ve Lowie gibi sosyal bilimcilerin ayaklarını kaydırmak olmuştu. Bizler artık hücrelerin, her zaman başka hücrelerden türemediğini, hayatın ortaya çıkışının önceden orada ve tek olan âlemin yanına bir ikincisini yaratmadığını biliyoruz. Hücreler, kendilerini kopyalayan basit moleküllerden, fiziksel dünyanın cansız bir kesiminden evrimleşmişlerdir ve onları bir moleküler mekanizmalar topluluğu olarak görmek de mümkündür; elbette fantastik bir karmaşıklığa sahip olsalar bile, yine de mekanizmadırlar.</p>

  <p>Böylece bilgi topraklarında yıkılmayan tek duvar kalmıştı ve XX. yüzyılın sosyal bilimcileri bu duvarı kıskançlıkla korumuşlardır. Bu duvar ki maddeyi zihinden, maddiyi maneviden, fiziksel olanı zihinsel olandan, biyolojiyi kültürden, doğayı toplumdan, bilimleri sosyal bilimlerden, beşerî bilimlerden ve hümanist disiplinlerden ayırmaktadır. Bu ayrım resmî kurama dair tüm öğretilerinin içine inşa edilmiştir: Biyoloji tarafından bahşedilen boş sayfaya karşı deneyimler ve kültür tarafından yazılan içerik; doğal durumundaki vahşinin soyluluğuna karşı toplumsal kurumların yozlaşması; kaçınılmaz yasalara uyan makineye karşı seçim yapmak ve insanlık durumunu iyileştirmekte özgür olan hayalet vardır.</p>

  <p>Fakat bu duvar da yıkılmakta. Bilginin dört öncüsünden, yani zihin, beyin, genler ve evrime dair bilim dallarının ortaya koyduğu yeni görüşler, insanoğlunun doğası hakkındaki yeni bir anlayışla bu duvarı çatlatmaktadır. Bu bölümde söz konusu bilim dallarının boş sayfayı nasıl doldurduğunu, soylu vahşinin konumunu nasıl alt üst ettiğini ve hayaleti makineden nasıl çıkardığını göstereceğim. Sonraki bölümdeyse, insan doğasıyla ilgili ve biyolojiye dipten bağlı olan bu yeni anlayışın, beşerî bilimler ve sosyal bilimlere nasıl yukarıdan bağlanabileceğini göstereceğim. Bu yeni anlayış, kültür fenomenlerini paralel bir evrene ayırmaksızın, bunlara hakkını verebilir.</p>
  <hr />

  <p class="nonindent">Biyoloji ile kültür arasındaki birinci köprü, zihinle uğraşan bilim, yani bilişsel bilimdir.<a class="noteref" href="../Text/notlar.xhtml#n032" id="ref2">2</a> İnsanoğlu sahip olduğu düşünceler ve duygular hakkında düşündüğü sürece zihin kavramı daima kafa karıştırıcı olmuştur. Bu kavram, her kültür ve her dönemde paradokslara, batıl inançlara ve tuhaf kuramlara can vermiştir. İnsanın XX. yüzyılın ilk yarısındaki davranışçılara ve toplumsal inşacılara yakınlık duyası geliyor; çünkü bunlara göre zihin, muammalar veya kavramsal tuzaklar yığınıydı ve ondan uzak durmak, açık davranışların ya da bir kültüre ait özelliklerin lehineydi.</p>

  <p>Fakat 1950’lerin başındaki bilişsel devrimle birlikte her şey değişti. Zihinsel süreçlerden bir anlam çıkarmak, hatta laboratuvarda bunlar üzerinde çalışmak artık mümkündü. Zihin kavramına dair daha sıkı bir kavrayış sayesinde, Boş Sayfa kuramının bir zamanlar cazip görünen birçok ilkesi insanlara artık gereksiz, hatta anlamsız gelmeye başlamıştı. Zihin hakkında düşünüp konuşma tarzımızı yenileyen ve bilişsel devrimden çıkmış beş görüş şöyledir.</p>

  <p>Birinci görüş: <em>Zihinsel dünya; enformasyon, bilişim ve geribildirim kavramları sayesinde fiziksel dünyayla bağdaştırılabilir</em>. Zihin ile madde arasındaki büyük ayrım her zaman doğal sayılmış, çünkü davranışları tetikleyen unsurların diğer fiziksel olayları tetikleyen etkenlerden farklı olduğu kabul edilmişti. Sıradan olayların bir <em>sebebi</em> olduğu, fakat insan davranışlarının bir <em>mantığı</em> olduğu söylenir. Bir keresinde BBC kanalında “bilim, insan davranışlarını açıklayabilir mi” konulu bir tartışmaya katılmıştım. Açıklayamayacağını savunan bir filozof, örneğin bir insanın neden hapse tıkıldığını nasıl açıklayabileceğimizi sormuştu. Diyelim ki ırkçı nefreti tahrik ettiği için hapsedilmiş olsun; insanın niyetinin, nefretin, hatta hapsedilişin fizik diliyle betimlenemeyeceğini söylemişti. “Nefret” veya “hapsediliş”i parçacıkların hareketi bağlamında tanımlamanın yolu yoktur. Bu kadın filozof, davranışlara dair açıklamaların, bu davranışların aktörlerinin niyetleriyle anlam bulan bir <em>anlatı</em> gibi olduğunu ileri sürmüştü ve bu da doğa bilimleri düzleminden bütünüyle ayrıdır. Daha basit bir örneği ele alalım: Rex’in neden telefona doğru yürüdüğünü nasıl açıklarız? Telefon şeklindeki bir etkinin, Rex’in uzuvlarının belirli bir kavisle salınmasına yol açtığını söyleyemeyiz. Bunun yerine, arkadaşı Cecile ile konuşmak istiyor ve Cecile’in evde olduğunu biliyordu diyebiliriz. Başka hiçbir açıklamanın öngörü gücü bu kadar yüksek değildir. Rex, Cecile ile konuşmaktan vazgeçse ya da Cecile’in akşam bowling oynamaya gittiğini hatırlasaydı, bedenini koltuktan hiç kaldırmazdı.</p>

  <p>Fiziksel olaylar ile anlam, içerik, görüşler, amaçlar ve niyetler arasında binlerce yıldır bulunan boşluk, evreni ikiye bölüyormuş gibi görünmüştür. Nasıl olur da “nefreti tahrik etmek” ya da “Cecile ile konuşmayı istemek” gibi maddesel olmayan bir şey, maddelerin uzayda gerçekten hareket etmesine sebep oluyordu? Fakat artık bilişsel devrim, idealar dünyası ile maddesel dünyayı, güçlü ve yeni bir kuram sayesinde birleştirdi: Zihinsel yaşam; enformasyon, bilişim ve geribildirim terimleriyle açıklanabilir. İnançlar ve hatıralar bir enformasyon koleksiyonudur, tıpkı veritabanındaki olgular gibidirler, fakat bunlar beyindeki faaliyet ve yapı örüntülerinde yerleşmişlerdir. Düşünmek ve plan yapmak türündeki eylemler, bir bilgisayar programının işlem yapması gibi, bu örüntülerin sistemli dönüşümleridir. İstemek ve denemek ise geribildirim mekanizmalarıdır; bir termostatın çalışma ilkesini ele alalım: Termostat, belirlenmiş hedefi ile çevresindeki dünyanın o anki durumu arasındaki uyumsuzluk hakkında bilgi (enformasyon) alır ve ardından da bu farkı küçültmek için belirli işlemler gerçekleştirir. Zihin de çevresindeki dünyaya duyu organları aracılığıyla bağlıdır ve bunların görevi, fiziksel enerjiyi beyinde okunacak verilere dönüştürmektir. Ayrıca kas devinimlerine yönelik programlar da zihin ile dünya arasında bağlantı kurar ve bu programlar sayesinde beyin, kasları kontrol eder.</p>

  <p>Bu genel görüşe, sayısal zihin kuramı denebilir. Ama bu kuram, zihni “bilgisayar metaforu”yla anlatmakla aynı şey değildir. Bilgisayar metaforu, zihnin insan yapımı bir veritabanı, bilgisayar programı ya da termostat gibi çalıştığını ima eder. Yukarıdaki kuram ise sadece zihin ile insan yapımı bilgi işlemcilerin birkaç benzer ilkeyi kullanarak açıklanabileceğini söyler. Bu, sadece doğal dünya ile insan mühendisliğinin örtüştüğü birçok örneğe benzer. Fizyologlar, gözün ya da fotoğraf makinesinin nasıl çalıştığını açıklamak için aynı optik ilkelerine başvurabilir, fakat bu, gözün en ince ayrıntılarına kadar fotoğraf makinesine benzediği anlamına gelmez.</p>

  <p>Sayısal zihin kuramı, bilmenin, düşünmenin ve çabalamanın var olduğunu Makinedeki Hayalet düşüncesine başvurmaksızın açıklamaktan fazlasını yapar (gerçi bu bile yeterli başarıdır). Bu süreçlerin nasıl <em>zekâ barındırdığını</em> – akılcılığın, akla dayanmayan fiziksel bir süreçten geçerek nasıl meydana geldiğini de açıklar. Eğer bir madde parçasının (beyin dokusu, silikon vb) içinde depolanmış enformasyonun geçirdiği bir dizi dönüşüm, dünyadaki mantık, olasılık ya da sebep sonuç yasalarına uygun düşen çıkarımlar yansıtıyorsa, bu dönüşümler dünyayla ilgili doğru öngörülerde bulunacak demektir. Bir hedefe ulaşmak adına doğru öngörüler yapmak ise oldukça sağlam bir “zekâ” tanımıdır.<a class="noteref" href="../Text/notlar.xhtml#n033" id="ref3">3</a></p>

  <p>Elbette güneşin altında yeni bir şey yok; Hobbes zihinsel faaliyeti minik devinimler olarak tanımlayıp “akıl, hesap yapmaktır” diye yazdığında, sayısal zihin kuramını çok önceden anlatmıştı aslında. Yani bilim, Hobbes’un vizyonuna ancak üç buçuk yüzyıl sonra yetişmiştir. Algı, bellek, hayal gücü, mantık, karar verme, dil ve motor kontrol üzerine laboratuvarlarda çalışmalar yürütülmekte; ayrıca bunlar kurallar, diziler, matrisler, imleçler, listeler, dosyalar, düzenler, döngüler, önermeler ve ağlar gibi sayısal teçhizatlar halinde başarıyla modellenmektedir. Örneğin bilişsel psikologlar, insanların kafasında bir sorunun çözümünü zihinsel bir görüntü olarak nasıl “gördüğü”nü açıklayacak grafik sistemler üstünde çalışıyorlar. Uzun erimli hafızadaki kavramlar ağı üzerine çalışıp bazı olguları hatırlamanın neden daha kolay olduğuna açıklama getiriyorlar. Dil sisteminin neden bazı cümleleri okumak zevk verirken bazı cümleleri okumanın zahmetli olduğunu öğrenmek için işlemciler ve bellek üzerine çalışıyorlar.</p>

  <p>Yukarıda bahsettiğimiz görüşün ispatı, hesap yapma becerisinde aranıyorsa, kardeş alan olan yapay zekâ, güya sadece zihin kumaşının becerebileceği şeyleri sıradan maddenin de yapabileceğini onaylamaktadır. 1950’lerde bilgisayarlara “elektronik beyin” denmeye başlanmıştı, çünkü hesaplama işlemleri yapabiliyor, verileri düzenleyip teoremleri kanıtlayabiliyorlardı. Kısa süre içinde yazım hatalarını düzeltip harfleri düzenleyecek, denklemleri çözecek, stokları seçmek ve hastalıkları teşhis etmek gibi sınırlanmış konularda uzmanları taklit edeceklerdi. Yıllar boyunca biz psikologlar sınıflarda öğrencilere hiçbir bilgisayarın metin okuyamayıp konuşmaları çözümleyemeyeceğini veya yüzleri tanıyamayacağını söyleyerek insanoğlunun sahip olduğu özelliklerle övündük, fakat bu böbürlenme bugün geçersizdir. Günümüzde artık ev bilgisayarlarıyla birlikte artık basılı harfleri ve telaffuz edilen kelimeleri tanıyan yazılımlar veriliyor. Cümleleri anlayan veya tercüme eden temel programlar, internetteki birçok arama motoruyla yardım programlarında mevcuttur ve bunlar da durmadan geliştirilmekte. Yüz tanıma sistemleri öyle bir noktaya gelmiştir ki, sivil özgürlükçüler halka açık yerlerde güvenlik kameralarıyla birlikte bu sistemlerin kullanılmasından doğabilecek olası tacizler konusunda endişelenmektedir.</p>

  <p>İnsanlık şovenizmi yapanlar, bu düşük seviyeli başarıları yine de küçümseyebilir. Makineler hesaplama modülleri sayesinde girdileri ve çıktıları işlemenin altından elbette kalkabilir, ama yine de hüküm verme, düşünüp yaratma becerisine sahip bir insan kullanıcıya ihtiyaç duyuluyor, derler. Fakat sayısal zihin kuramına göre, bu beceriler de bilgi işleme biçimleridir ve hesaplama sistemlerinin içine yerleştirilebilirler. 1997 yılında Deep Blue adında bir IBM bilgisayarı, dünya satranç şampiyonu Garry Kasparov’u yendi; öncüllerinin aksine devrelerinin gücüne başvurarak trilyonlarca olası hamleyi değerlendirmemiş, yalnızca oyunun gidişatına göre akıllı tepkiler vermişti. <em>Newsweek</em> dergisi bu maç için “Beynin Son Savunması” başlığını atmıştı. Kasparov ise maçın sonucunu “insanlığın sonu” olarak niteledi.</p>

  <p>Farklı hamleleri ve net bir galibinin oluşu gibi özellikleriyle, satrancın yapay bir dünya olduğunu ve kurallarla hareket eden bir bilgisayara son derece uyduğunu söyleyip itiraz edebilirsiniz. Öte yandan insanlar, sonsuz olasılık sunup bulanık hedeflerin bulunduğu karmaşık bir dünyada yaşar. Bu ortam, insanların yaratıcılığını ve sezgilerini gerektirir – bilgisayarların asla bir senfoni besteleyemeyeceği, hikâye yazamayacağı ve tablo resmedemeyeceğini herkesin bilmesinin sebebi de budur. Fakat insanlar yanılıyor olabilir. Son çıkan yapay zekâ sistemleri güzel kısa hikâyeler yazmış,<a class="noteref" href="../Text/notlar.xhtml#n034" id="ref4">4</a> Mozart benzeri senfoniler bestelemiş,<a class="noteref" href="../Text/notlar.xhtml#n035" id="ref5">5</a> manzara ve insan resimleri çizmiş,<a class="noteref" href="../Text/notlar.xhtml#n036" id="ref6">6</a> zeki reklam fikirleri ortaya atmıştır.<a class="noteref" href="../Text/notlar.xhtml#n037" id="ref7">7</a></p>

  <p>Ama bunlar beynin bir dijital bilgisayar gibi çalıştığı, yapay zekânın insan zihnine denk olacağı ya da bilgisayarların birinci tekil şahıs bağlamında bilinç sahibi olduğu anlamına gelmez; fakat muhakeme, zekâ, hayal gücü ve yaratıcılığın aslında bir tür bilgi işleme biçimi ve iyi anlaşılmış fiziksel bir süreç olduğunu gösterir. Sayısal zihin kuramıyla birlikte bilişsel bilim, en azından bir hayaleti makineden çıkartmıştır.</p>

  <p>İkinci görüş: <em>Zihin boş bir sayfa olamaz, çünkü boş sayfalar hiçbir şey yapmaz</em>. İnsanoğlu zihnin ne olduğu veya nasıl çalıştığı konusunda böylesine bulanık bir anlayışa sahip olduğu sürece, üstü çevre tarafından doldurulan beyaz sayfa metaforu çok da insafsızca görünmez. Fakat kişi, bir sistemin görmesini, düşünmesini, konuşup planlar yapmasını ne tür bir hesaplamanın mümkün kıldığı hakkında ciddi ciddi düşünmeye başladığında, boş sayfa kuramındaki sorun ortaya çıkıyor: Yani, boş bir sayfa hiçbir şey yapamaz. Bir yapı, bu yazılar içinde bir örüntü görüp, bunu çeşitli zamanlarda öğrenilen örüntülerle birleştirmediği, bu birleşimleri sayfaya yeni düşünceler yazmak adına kullanmadığı ve ortaya çıkan sonuçları hedefe yönelik davranışlara rehberlik etmek için değerlendirmediği sürece, söz konusu yazılar sonsuza dek öylece duracaktır. Locke bu sorunun farkına varmış, çözüm için “anlık” dediği bir şeyden bahsetmişti; bu “anlık” beyaz sayfadaki yazılara bakıp fark etme, yansıtma ve çağrıştırma işlemlerini yürütüyordu. Fakat zihnin nasıl anladığını açıklamak için “anlık” denen bir kavrama başvurmak da bir kısır döngü yaratır.</p>

  <p>Boş Sayfa karşıtı bu tez, Locke’a verdiği bir yanıtta Gottfried Leibniz (1646-1716) tarafından güçlü bir şekilde ortaya konmuştu. “Duyularla algılanmayan hiçbir şey zekâda da bulunmaz” diyerek deneyci sloganı tekrarlayan Leibniz, “zekânın kendisi dışında” diye de eklemiştir.<a class="noteref" href="../Text/notlar.xhtml#n038" id="ref8">8</a> Eğer zihin, öğrenebilen tek mekanizmaysa, zihnin içinde doğuştan sahip olunan <em>bir şeyin</em> olması gerekir. Kaleydoskoptaki titreşen resimler yerine nesnelerin dünyasını gören bir şey; kelimeleri papağan gibi tekrarlamak yerine, cümledeki anlama ulaşabilen bir şey; insanların davranışlarını devinen kol ve bacaklarının çizdiği eğriler bağlamında değil, hedeflerine ulaşma bağlamında yorumlayan bir şey olmalıydı orada.</p>

  <p>Locke’ın bahsettiği bağlamda, bu maharetler soyut bir isme atfedilebilir; belki “anlık”a değil, ama “öğrenme”, “zekâ”, “esneklik” ya da “uyum sağlama”ya yakıştırılabilirdi. Fakat Leibniz’in belirttiği gibi: Bunu yapmak “görüntüleri kaydetmek için yetiler veya esrarlı nitelikler meydana getirmektir,… ayrıca bunları istenen şeyi rahatça yapabilen küçük cinler ya da minik şeytanlar gibi tasavvur etmektir; tıpkı zamanı gösteren belirli etkenlere dayanarak ve dişlilere ihtiyaç duymaksızın cep saatlerinin vakti bildirmesi ya da değirmenlerin değirmentaşının yolu üzerinde hiçbir şeye ihtiyaç duymadan yalnızca bir sürtünme yetisi sayesinde tahılı ezmesi gibi.”<a class="noteref" href="../Text/notlar.xhtml#n039" id="ref9">9</a> Hobbes (ki Leibniz’i etkilemişti) gibi Leibniz de zekânın bir bilgi (enformasyon) işleme süreci olduğunu ve bu işlemi yerine getirmek için karmaşık bir mekanizmaya ihtiyaç duyduğunu fark etmesiyle zamanının ötesindeydi. Şimdi bildiğimiz gibi, bilgisayarların üretim hattından çıktıkları anda konuşulanları anlamaları veya yazılı bir metni tanımaları beklenmez; önce birisinin doğru yazılımı bilgisayara yüklemesi gerekir. Aynı şey muhtemelen insanoğlunun çok daha talepkâr olan fiiliyatı için de geçerlidir. Bilişsel modellemeciler, bir mobilyanın etrafından dolaşmak, bir cümleyi anlamak, bir gerçeği hatırlamak veya başkasının niyetini kavramak gibi sıradan işlerin, aslında yapay zekânın sınırındaki ya da bu sınırın ötesindeki zorlu mühendislik sorunları olduğunu gördüler. Tüm bu sorunların “kültür” adı verilen bir şeyle yoğurulmuş bir parça Oyun Hamuru sayesinde çözülebileceği önermesi, hiç yeterli değildir.</p>

  <p>Ama bu söylediğim, bilişsel bilimcilerin doğa/yetiştirme tartışmasını bütünüyle geride bıraktıkları anlamına gelmez; aralarında standart donanımın ne kadarının insan zihniyle birlikte geldiği konusunda henüz tam bir fikir birliği sağlanamamıştır. Bir uçta, tüm kavramlara (“kapı tokmağı” ve “cımbız”ın bile) doğuştan sahip olunabileceğini söyleyen felsefeci Jerry Fodor ile “öğrenme” kelimesinin yanıltıcı olduğu için bunun yerine çocukların dili “büyüttüklerini” söylememiz gerektiğinden bahseden dilbilimci Noam Chomsky var.<a class="noteref" href="../Text/notlar.xhtml#n0310" id="ref10">10</a> Diğer uçtaysa Rumelhart, McClelland, Jeffrey Elman ve Elizabeth Bates gibi, nispeten basit bilgisayar modelleri oluşturup bunları eğitip geliştirerek karanlıkları aydınlatmak isteyen bağlaşımcılar bulunuyor.<a class="noteref" href="../Text/notlar.xhtml#n0311" id="ref11">11</a> Bu işin meraklıları, Massachusetts Teknoloji Enstitüsü’nde ortaya çıkmış olan birinci aşırı ucu Doğu Kutbuna, yani buradan çıkan bütün yönlerin batıyı gösterdiği kurgusal bir yere; San Diego, California Üniversitesi’nde ortaya çıkan ikinci aşırı ucuysa Batı Kutbuna, yani oradan çıkan bütün yönlerin doğuyu gösterdiği kurgusal bir yere yerleştirmiştirler. (Bu isimler bir MIT semineri sırasında bir “Batı Yakası kuramcısı”na yüklenen Fodor tarafından önerilmiş ve bir katılımcı da o kuramcının Yale Üniversitesi’nde çalıştığını, yani aslında Doğu Yakası’nda bulunduğunu belirtmişti.)<a class="noteref" href="../Text/notlar.xhtml#n0312" id="ref12">12</a></p>

  <p>Fakat Doğu Kutbu ile Batı Kutbu arasındaki tartışmanın, fılozofların aklını binlerce yıldır meşgul eden tartışmalardan farklı oluşunun sebebi şudur: İki taraf da Boş Sayfa kuramına inanmaz. Hepsi, öğrenme işini gerçekleştiren ve doğuştan gelen bir devre olmaksızın öğrenmenin mümkün olmadığını kabul eder. Batı Kutbu manifestosu sayılabilecek <em>Rethinking Innateness</em> [Doğuştancılığı yeniden düşünmek] adlı kitaplarında bu noktayı “Hiçbir öğrenme kuralı, kuramsal içerikten bütünüyle yoksun olamaz ve hiçbir <em>tabula</em> asla <em>rasa</em> olmamıştır” (s. 82) diye neşeyle belirten Bates, Elman ve arkadaşları şöyle açıklarlar (s. 99-100):</p>

  <blockquote>
    <p class="nonindent">Bağlaşımcı modellerin (ve modellemecilerin) deneyciliğin aşırı bir biçimine bağlı olduğu ve doğuştan gelen herhangi bir bilgi biçiminden vebadan kaçar gibi kaçtıklarına dair yaygın bir inanç vardır… Bizim bu bakış açısının altına imza atmayacağımız aşikârdır… Bazı ön kısıtlamaların (öğrenme modelleri için) şart olduğuna inanmayı gerektiren geçerli sebepler var. Aslında bütün bağlaşımcı modeller, doğuştan gelen kısıtlamalar olarak kabul edilmesi zorunlu bazı varsayımlarda illa ki bulunurlar.</p>
  </blockquote>

  <p class="nonindent">İki kutup arasındaki fikir uyuşmazlıkları belirgin olsa da, bu uyuşmazlıklar ayrıntılar üzerinedir: Doğuştan sahip olunan öğrenme mekanizmalarının miktarı ne kadardır ve belirli işleri yerine getirmek için ne kadar özelleşmişlerdir gibi meseleler tartışma konusudur. (Bu fikir uyuşmazlıklarından bazılarını 5. Bölümde ele alacağız.)</p>

  <p>Üçüncü görüş: <em>Davranışlara dair sonsuz çeşitlilik, zihinde yer alan sınırlı sayıdaki program kombinasyonlarıyla yaratılabilir</em>. Bilişsel bilim, Boş Sayfa ve Makinedeki Hayalet kuramlarını başka bir şekilde daha baltalamıştır. Hayvanlar dünyasından bildiğimiz anlamda, insan davranışlarının “genler”den kaynaklandığını veya “evrim ürünü” olduğunu söyleyen önermeleri alaya alan insanlar affedilebilir. İnsanların eylemleri, kırmızı noktaya saldıran balığın veya kuluçkaya yatan tavuğunki gibi bir refleks tepkileri repertuvarından seçilmemiştir. Bunun yerine insanlar tanrıçalara tapabilir, internette edebiyat parçalayabilir, gitar çalıyormuş gibi yapabilir, geçmiş günahlarını affettirmek için oruç tutabilir, bahçe sandalyelerinden kale inşa edebilir ve görünen odur ki, yapabileceklerinin bir sınırı yoktur. <em>National Geographic</em> dergisine göz attığımızda, kendi kültürümüzdeki en tuhaf eylemlerin bile, türümüzün yapabileceklerinin sınırı sayılamayacağını görürüz. Her şeyi yapabiliyorsak, o zaman belki de bizler Oyun Hamuru ya da kısıtlanmamış etkenleriz, diye düşünebilir insan.</p>

  <p>Fakat Boş Sayfa kuramının yükseldiği çağda fark edilmesi pek mümkün olmayan ve zihni hesaplamalar yapan bir birim olarak ele alan yaklaşım, söz konusu bu izlenimi geçersiz hale getirmiştir. Buna en net örnek dilde yaşanan Chomskyci devrimdir.<a class="noteref" href="../Text/notlar.xhtml#n0313" id="ref13">13</a> Dil, yaratıcı ve değişken davranışlar için bir emsaldir. Çoğu ifade, kelimelerin, insanlık tarihinde daha önce asla dile getirilmemiş ve bütünüyle yeni bir kombinasyonudur. Bizler, içine sözlü tepkilerden oluşan sabit bir listenin yerleştirildiği ve bastırınca konuşan oyuncak bebekler değiliz. Fakat Chomsky, tüm ucu açıklığına rağmen dilin bütünüyle özgür olmadığına işaret etmiştir; çünkü dil de kurallara ve şablonlara uyar. Dilimizi konuşan birisi, <em>Her yeni gün yeni evrenler doğuyor</em> ya da <em>Tostunu krem peynirli ve ketçaplı sever</em> veya <em>Benim arabam kurtlar tarafından yenildi</em> gibi daha önce eşine rastlanmamış kelime dizilerini dillendirebilir. Fakat kimse <em>Araba benim kurtlar yenildi tarafindan</em> demez ya da dildeki kelimelerin olası dizilişlerinden çoğunu kullanmaz. Kafanın içindeki bir şey, kelimelerin herhangi bir kombinasyonunu değil, özellikle oldukça sistemli olanlarını yaratma becerisine sahip olmalı.</p>

  <p>Kafanın içindeki bu şey bir tür yazılım, yeni kelime düzenlemelerini harekete geçiren yaratıcı bir dilbilgisidir. “İngilizce cümleler bir özneye ve bir yükleme sahiptir”, “Yüklem fiili, nesneyi ve tümleçi içerir” ve “<em>Yeme</em> fiilinin öznesi yiyicidir” gibi bir kurallar dizisi, dil konuşan insanın sınırsız yaratıcılığını açıklayabilir. Özne olarak kullanılabilecek birkaç bin isim ve yüklem olarak kullanılabilecek birkaç bin fiil ile birlikte zaten cümle kurmanın milyonlarca yolu vardır. Olası kombinasyonların sayısı hayal gücünün sınırlarını zorlayan rakamlara hızla fırlar. Aslında cümle repertuvarı kuramsal olarak sonsuzdur, çünkü dil kuralları özyineleme denilen bir hileye başvurur. Özyineleme kuralı, bir ifadenin kendinden örnekler içermesini mümkün kılar, örneğin <em>Onun bildiğini onların düşündüğünü onun sandığını düşünüyor</em> gibi bir cümle sonu gelmeyecek şekilde uzatılabilir. Cümle sayısı sonsuzsa, olası düşünceler ve niyetlerin sayısı da sonsuzdur; çünkü aslında her cümle farklı bir düşünceyi veya niyeti ifade eder. Dilin kombinasyonlu dilbilgisi, düşünceler ve niyetler üzerine işlev gören, kafadaki diğer kombinasyonlu programlarla birbirlerine dolanırlar. Zihinde bulunan sabit sayıdaki mekanizma, sonsuz davranış çeşitliliğine sahip kas hareketi yaratabilir.<a class="noteref" href="../Text/notlar.xhtml#n0314" id="ref14">14</a></p>

  <p>Fiziksel davranışlar yerine zihinsel yazılımlar üzerinden düşünüldüğünde, insan kültürleri arasındaki köklü değişiklikler çok daha küçük görünür ve bu da bizi dördüncü görüşe getirir: <em>Evrensel zihin mekanizmaları, kültürler arasındaki yüzeysel değişkenliğin altında yatan sebep olabilir</em>. Bir kez daha davranışların ucu açıklığı için örnek vaka olarak dilden faydalanabiliriz. İnsanlar bilmeyenlerin anlayamayacağı yaklaşık altı bin farklı dil konuşur. Bununla birlikte, zihinlerindeki dilbilgisi programları, insanların ağzından çıkan gerçek konuşmalardan çok daha az değişkenlik göstermektedir. Uzun süredir biliyoruz ki, tüm insan dilleri aynı türde fikirleri naklederler. Kitabı Mukaddes Batı dilleri dışındaki yüzlerce dile çevrilmiştir. II. Dünya Savaşı sırasında ABD donanma birlikleri, Pasifik’te gerçekleştirdikleri gizli haberleşmeyi Navaho yerlilerinin kendi dillerinden çeviri yapmasıyla yürütmüştür. Yani teolojik mesellerden, askerî emirlere dek herhangi bir önermeyi ifade etmek için herhangi bir dilin kullanılabileceği gerçeği, tüm dillerin aynı kumaştan dikildiğini akla getiriyor.</p>

  <p>Chomsky, müstakil dillere ait yaratıcı dilbilgilerinin, Evrensel Dilbilgisi dediği bir örüntünün çeşitlemeleri olduğunu ileri sürmüştür. Örneğin, İngilizcede fiil nesneden önce gelir (<em>drink beer</em>) ve edat da ismin önündedir (<em>from the bottle).</em> Japoncadaysa nesne fiilden önce gelir (<em>beer drink</em>) ve isim de edattan önce gelir ya da aslında edat burada ek gibidir (<em>the bottle from</em>). Fakat başlangıç olarak, iletişim sistemlerine güç veren sayısız makul farklı aygıt yerine, her iki dilin de fiiller, nesneler, ön –veya son– eklere sahip olduğunun keşfedilmesi anlamlı bir adımdır. Birbirleriyle ilgisiz dillerin cümlelerini, yüklem (fiil ya da edat gibi) ile tümleci (isim gibi) bir araya getirip bu ikisini tutarlı bir sırayla dizerek oluşturması daha da anlamlıdır. İngilizcede yüklem önce gelir, Japoncadaysa cümlenin arka tarafındadır. Fakat bu iki dildeki diğer cümle yapıları aşağı yukarı aynıdır. Bu duruma cümleden cümleye ve dilden dile rastlanır. Yüklem ve tümleçlerin yaygın türleri mantıklı olarak 128 farklı şekilde sıraya dizilebilir, fakat dünya dillerinin %95’i bu ikisinden birini kullanır: İngilizcedeki sıra ya da bunun ayna görüntüsü sayılabilecek Japoncadaki sıra. Bu birörnekliği anlamanın basit yolu, bütün dillerin “yüklem-önde” ya da “yüklem-arkada” konumuna getirilen bir şalter veya parametre dışında aynı dilbilgisine sahip olduğunu söylemektir. Dilbilimci Mark Baker, kısa süre önce bunun gibi, dünya dillerindeki bilinen farklılıkların çoğunu kısaca kapsayan yaklaşık on iki parametre özetledi.<a class="noteref" href="../Text/notlar.xhtml#n0315" id="ref15">15</a></p>

  <p>Evrensel şablonlardaki farklılıkları damıtmak, karmakarışık bilgilere çeki düzen vermek değildir sadece. Ayrıca öğrenmeyi mümkün kılan ve doğuştan sahip olunan devreler hakkında ipucu sağlar. Eğer bir kuralın evrensel parçası, henüz ilk dillerini öğrenen bebeklere rehberlik eden sinir sistemi devresinde cisimleşiyorsa, bu durum çocukların nasıl bu kadar kolay ve eğitime ihtiyaç duymaksızın dil öğrendiğine açıklama getirebilir. Annenin ağzından çıkan sesi, kelimesi kelimesine taklit edilecek veya isteğe göre kesilip biçilecek ilginç bir gürültü diye ele almak yerine, bebek, yüklem ve tümleçleri dinler, nasıl sıralandıklarına dikkat eder, bu sırayla tutarlılık gösteren bir dilbilgisi sistemi oluşturur.</p>

  <p>Bu görüş, kültürler arasındaki diğer farklılıkları da anlamlı kılabilir. Toplumsal inşacılığa yakınlık duyan birçok antropolog, örneğin öfke gibi aşina olduğumuz kimi duyguların bazı kültürlerde olmadığını söyler.<a class="noteref" href="../Text/notlar.xhtml#n0316" id="ref16">16</a> (Birkaç antropolog hiçbir duygusu olmayan kültürlerin de var olduğunu söylemektedir!)<a class="noteref" href="../Text/notlar.xhtml#n0317" id="ref17">17</a> Örneğin, Catherine Lutz (bir Mikronezya halkı olan) Ifaluk halkının bizim hissettiğimiz şekliyle “öfke”yi yaşamadıklarını, bunun yerine <em>song</em> adını verdikleri bir deneyim yaşadıklarını yazmıştır. <em>Song</em> bir tabuyu bozmak veya kendini beğenmiş davranışlar sergilemek gibi ahlaki bir suç yüzünden tetiklenen bir hiddet durumudur. Kişiye, saldırgandan bilerek uzak durmak, ona kaşlarını çatmak, tehdit etmek veya arkasından konuşmak hakkını verir, gerçi fiziksel bir saldırıda bulunulamaz. <em>Song</em>’a maruz kalan kişi, Batılıların güya bilmediği başka bir duyguyu yaşar: Kişiyi, özür dileyerek, ceza ödeyerek veya hediye vererek <em>song</em> ile dolmuş kişiyi yatıştırmaya sevkeden korku durumu olan <em>metagu</em>’yu.</p>

  <p>Chomsky ve diğer bilişsel bilimcilerden ilham alan Ron Mallon ve Stephen Stich adlı felsefeciler, Ifalukların <em>song</em>’unu ya da Batılıların <em>öfke</em>’sini aynı veya farklı duygular olarak belirlemek meselesinin, duyguları gösteren kelimelerin anlamıyla ilgili bir konu olduğuna işaret ederler: Acaba bu kelimeler, yüzeysel davranışlar bağlamında mı yoksa temeldeki zihinsel hesaplar bağlamında mı tanımlanmalıdır?<a class="noteref" href="../Text/notlar.xhtml#n0318" id="ref18">18</a> Eğer bir duygu, davranışlarla tanımlanıyorsa, o zaman duygular kültürden kültüre kesinlikle farklılık göstermektedir. Ifaluklar âdet görürken taro bahçelerinde çalışmaya kalkan bir kadına ya da doğum yapılan eve girmeye çalışan bir erkeğe duygusal tepkiler gösterirken, biz Batılılar böyle davranmayız. Irkçı hakaretler savuran veya el hareketi çeken birisine duygusal tepkiler veririz, fakat bildiğimiz kadarıyla Ifaluk halkı bu tepkiyi vermez. Fakat bir duygu zihinsel mekanizmalarla –Paul Ekman ve Richard Lazarus gibi psikologların “etkileme programları” ya da “eğer-öyleyse” formülleri dediği mekanizmalarla– tanımlanırsa, Ifaluk halkıyla bizler o kadar da farklı sayılmayız.<a class="noteref" href="../Text/notlar.xhtml#n0319" id="ref19">19</a> Hepimiz çıkarlarımıza veya şerefimize yöneltilen bir hakarete hoş olmayan bir yanma hissiyle tepki göstererek, bizi karşı tarafı cezalandırmaya veya hakaretin tam karşılığını vermeye iten bir programla donanmış olabiliriz. Fakat neyin hakaret sayılacağı, belirli bir ortamda dik dik bakmanın mümkün olup olmadığı ve ne tür karşılıklar verilebileceği kültürümüze bağlıdır. Etkiler ve tepkiler farklı olabilir, fakat aynen bizim dilimizdeki kelimelerle tanımlansın ya da tanımlanmasın, zihinsel durumlar aynıdır.</p>

  <p>Dil örneğinde olduğu gibi, zihinsel hesaplamaları yapacak doğuştan sahip olunan <em>kimi</em> mekanizmalar var olmasa, kültürün öğrenilmesi gereken taraflarını öğrenmenin bir yolu olmazdı. Ifaluk halkında <em>song</em> halini kışkırtan koşullara bir tabuyu ihlal etmenin, tembel veya saygısız olmanın, paylaşmayı reddetmenin dahil olması, fakat bir tabuya saygı göstermenin, nazik ve hürmetkâr davranmanın, birinin başına dikilmenin dahil olmaması tesadüf değildir. Ifaluklar ilk üçünü benzer davranışlar olarak anlar, çünkü aynı etkileme programını harekete geçirir ve hakaret olarak kabul edilir. Duygulanım programı, söz konusu davranışların aynı tepkiyi gerektirdiğini, bu üç davranışın tek duygunun tetikleyicisi olarak kabul edilecek bir küme oluşturduğunu öğrenmeyi kolaylaştırır.</p>

  <p>O halde evlilik âdetleri, beslenme tabuları, batıl inançlar vesaire gibi bilindik davranış kategorilerinin kültürden kültüre değiştiğini ve bunların öğrenilmesi gerektiğini, fakat bu kategorileri yaratan, derinlerdeki zihinsel hesaplama mekanizmalarının evrensel olduğunu ve doğuştan sahip olunduğunu söyleyebiliriz. İnsanlar farklı giysiler giyebilir, fakat hepsi statülerini giyimleriyle göstermeye çabalayacaktır. Bilhassa klanlarının üyelerinin haklarına saygı gösterebilirler ya da bu saygının kapsamını bütün kabileyi, ulus-devleti ya da türü içine alacak şekilde genişletebilirler, fakat hepsi dünyayı, kendi grubuna dahil olanlar ve bu grubun dışında kalanlar diye ayırır. Bilinçli varlıkların niyetlerinin doğuracağı sonuçları değerlendirmek bakımından farklılık gösterebilirler; bazıları sadece maksatlı üretilen yapıtlara müsamaha gösterir, başkaları düşmanın yaptığı büyülerle hastalıkların geleceğine inanır, diğerleriyse tüm dünyanın bir yaratıcı tarafından yaratıldığına inanır. Fakat hepsi de belirli olayları, hedeflerini gerçekleştirmeye çalışan akıllı varlıklara bağlar. Davranışçılar bu olaya tersten yaklaşmıştı: Esas göz önüne alınması gereken davranışlar değil, zihindir.</p>

  <p class="extract">Beşinci görüş: <em>Zihin, etkileşim içindeki birçok parçadan oluşan karmaşık bir sistemdir</em>. Farklı kültürlerdeki duygular üzerine çalışan psikologlar, önemli bir keşif yapmışlardı. Samimi yüz ifadeleri her yerde aynı görünüyordu, fakat bazı kültürlerde insanlar kibarlık adına aldatıcı bir yüz ifadesi takınmayı öğrenebiliyordu.<a class="noteref" href="../Text/notlar.xhtml#n0320" id="ref20">20</a> Basit bir açıklamaya göre, duygulanım programları yüz ifadelerini bütün insanlarda aynı şekilde harekete geçirir, fakat bu ifadelerin ne zaman gösterileceğine ayrı bir “sergileme kuralları” sistemi karar verir.</p>

  <p>Bu iki mekanizma arasındaki fark, bilişsel devrimle ilgili başka bir anlayışı vurgular. Devrimden önce yorumcular “zekâ” veya “anlayış” gibi devasa kara kutulara başvuruyor; insan doğasıyla ilgili, bizler özünde soyluyuz veya özünde edepsiziz gibi genelleyici bildiriler ileri sürüyorlardı. Fakat artık biliyoruz ki zihin bölünmez güçler veya genelgeçer özellikler tarafından işletilen homojen bir alan değildir. Zihin modüllere ayrılmıştır ve bir düşünceler dizisi veya organize bir eylem üretmek için birçok bölümü işbirliği yapar. Çıkarımları süzmek, öğrenme becerileri sergilemek, bedeni kontrol etmek, olguları anımsamak, geçici bilgi depolamak ve kuralları barındırıp bunları uygulamak için farklı bilgi işleme sistemlerine sahiptir. Bu veri işleme sistemleriyle dil, sayılar, uzam, araçlar ve canlı varlıklar gibi farklı türde içeriklere adanmış zihinsel yetiler (bazen çoklu zekâ denir) kesişir. Doğu Kutbundaki bilişsel bilimciler, içerik temelli modüllerin genelde genler yüzünden farklılaştığını düşünürken;<a class="noteref" href="../Text/notlar.xhtml#n0321" id="ref21">21</a> Batı Kutbundakiler ise bu modüllerin, doğuştan gelen küçük ilgi eğilimleri olarak ortaya çıktığını ve ardından duyu girdilerindeki istatistik örüntüleriyle pıhtılaştıklarını söyler.<a class="noteref" href="../Text/notlar.xhtml#n0322" id="ref22">22</a> Fakat iki kutuptakiler de beynin birörnek bir et parçası olmadığı konusunda hemfikirdir. Yine de duygulanım programlarında, yani motivasyon ve duygu sistemlerinde başka bir enformasyon işleme sistemleri katmanı bulunabilir.</p>

  <p>Sonuçta bir modülden kaynaklanan dürtü ya da alışkanlık, çeşitli yollarla davranışlara dönüştürülür ya da başka bir modül tarafından tamamen bastırılır. Basit bir örnek ele alalım: Bilişsel psikologlar “alışkanlık sistemi” denen bir modülün belirli tepkileri alışkanlıkla verme eğilimimizin altında yatan sebep olduğuna inanır, örneğin yazılı bir kelimeyi gördüğümüzde onu sessizce telaffuz ederiz. Fakat “denetleyici gözetleme sistemi” denen başka bir modül bu sistemin üzerine basıp geçerek, ortadaki sorunla ilgili enformasyona odaklanabilir ve örneğin o kelimenin hangi renk mürekkeple yazıldığına dikkat edebilir ya da kelimenin belirttiği eylem üzerinde düşünebilir.<a class="noteref" href="../Text/notlar.xhtml#n0323" id="ref23">23</a> Daha genel bir açıdan bakarsak, zihinsel sistemlerin etkileşimi, insanların asla gerçekleştirmeyecekleri intikam hayalleri kurup nasıl bundan zevk aldıklarını ya da sadece kalben nasıl zina yaptıklarını açıklayabilir. Bilişsel devrimin getirdiği insan doğası kuramı bu bakımdan, davranışçılık, toplumsal inşacılık ve Boş Sayfa kuramının diğer versiyonlarına kıyasla, insan doğası hakkında Musevi-Hıristiyan kuramı ve Sigmund Freud tarafından ileri sürülen psikanalitik kuramıyla daha çok ortak noktaya sahiptir. Davranışlar öylece dışarı salınmaz veya su yüzüne çıkmaz, ne de doğrudan kültürden veya toplumdan kaynaklanırlar. Onlar farklı gündemler ve hedefler barındıran zihin modülleri arasındaki iç mücadeleden ortaya çıkarlar.</p>

  <p>Zihnin bir evrensel ve yaratıcı hesap modülleri sistemi olduğunu söyleyen bilişsel devrim görüşü, insan doğası tartışmalarının yüzyıllardır içinde seyrettiği çerçeveyi yok etti. Artık insanlar esnek mi yoksa programlanmış mı, davranışlar evrensel mi yoksa kültürden kültüre değişir mi, eylemler öğrenilir mi yoksa doğuştan mı gelir, özümüzde iyi miyiz yoksa kötü müyüz diye sormak yanıltıcıdır. İnsanların davranışları esnektir, <em>çünkü</em> böyle programlanmışlardır: Zihinlerinde sınırsız sayıda düşünce ve davranış yaratabilen kombinasyonlu yazılımlar vardır. Davranışlar kültürden kültüre değişebilir, fakat bunları yaratan zihinsel programların tasarımında farklılık bulunmasına gerek yoktur. Zekâ gerektiren davranışlar başarıyla öğrenilebilir, çünkü bizler öğrenme işini gerçekleştiren ve doğuştan edindiğimiz sistemlere sahibiz. Her insanda iyi ve kötü güdüler olabilir, fakat herkes bu güdüleri, davranışlar haline aynı şekilde dönüştürmez.</p>
  <hr />

  <p class="nonindent">Zihin ile madde arasındaki ikinci köprü sinirbilimdir, özellikle de bilişsel yetiler ve duyguların beyinde nasıl işlediğini inceleyen bilişsel sinirbilimdir.<a class="noteref" href="../Text/notlar.xhtml#n0324" id="ref24">24</a> Francis Crick, beyin hakkında yazdığı <em>Şaşırtan Varsayım</em> adlı kitabında, tüm düşüncelerimizin ve duygularımızın, neşe ve acılarımızın, hayal ve dileklerimizin, beynin fizyolojik faaliyetiyle meydana geldiği görüşünü zikreder. Bu görüşü doğal addeden kaşarlanmış sinirbilimciler ise kitabın adıyla dalga geçtiler, fakat Crick haklıydı: Bu varsayım, konuyu ilk defa durup düşünen çoğu insan için şaşırtıcıydı. <em>Karamazov Kardeşler</em>’de, ziyaretine gelen bir akademisyenden öğrendiği şeye anlam vermeye çalışan mahpus Dimitri Karamazov’a, kim kendini yakın hissetmez?</p>

  <blockquote>
    <p class="nonindent">Düşün bir: içinde, sinir hücrelerinde, kafanda – yani beyindeki bu sinir hücrelerinde… (lanet olsun onlara!) bir tür minik kuyruklar var, bu sinirlerin minik kuyrukları ve derken bunlar titreşmeye başladığında… yani ben gözlerimle bir şeye bakıyorum ve ardından bunlar, bu minik kuyruklar titreşmeye başlıyor, anlıyorsun değil mi… işte böyle titreştiklerindeyse bir imge beliriyor… hemen ortaya çıkmıyor, fakat bir an, bir saniye geçiyor… sonra bir an bir şey görünüyor gibi; yani, aslında bir an da değil –şeytan alsın o anı!– bir görüntü geliyor; bir nesneye, bir olaya ait, kahretsin! Eğer görüyor ve ardından düşünüyorsam, bu bir ruha sahip olduğum için ya da Tanrının sureti veya tasviri olduğum için değil, yalnızca bu kuyrukçuklar sayesinde oluyor, bunlar sayesinde düşünüyorum. Bunların hepsi saçmalık! Bunları bana dün Rakitin anlattı kardeşim ve anlattıkları beni allak bullak etti. Alyoşa, şu bilim muhteşem bir şey! Yeni bir insan doğuyor – bunu anlıyorum… Ama yine de Tanrıyı kaybettiğimiz için üzgünüm!<a class="noteref" href="../Text/notlar.xhtml#n0325" id="ref25">25</a></p>
  </blockquote>

  <p class="nonindent">Dostoyevski’nin, bilimin seyrini böylesine önceden görebilmesi gerçekten şaşırtıcı; çünkü 1880 yılında sinirsel işlevlerin ancak ilkeleri anlaşılmıştı ve mantıklı bir insan tüm deneyimlerin aslında titreşen sinir kuyrukçuklarından kaynaklandığı konusunda şüphe duyardı. Fakat artık böyle bir şüpheye yer yoktur. Beyindeki bilgi işleme faaliyetinin, zihnin ortaya çıkmasına <em>sebep olduğu</em> ya da zihnin kendisinin <em>bu</em> olduğu söylenebilir; fakat her durumda, zihinsel yaşamlarımızın tamamen beyin dokularındaki fizyolojik olaylara bağlı olduğunu gösteren bulgular artık karşı çıkılamaz boyuttadır.</p>

  <p>Bir cerrah, beyine elektrik akımı gönderdiğinde, kişi, hayattakine denk canlı bir deneyim yaşayabilir. Kimyasallar beyne sızdığında, kişinin algısını, ruh halini, kişiliğini ve muhakemesini değiştirebilirler. Beyin dokusunun bir parçası ölürse, zihinsel becerilerin bir bölümü ortadan kaybolabilir: Nöroloji hastaları eşyaları isimlendirme, yüzleri tanıma, davranışlarının sonucunu tahmin etme, başkalarıyla empati kurma, boşlukta bir bölgeyi veya kendi vücudunun bir yerini aklında tutma becerisini yitirebilir. (Bu yüzden de Descartes “zihin hiçbir şekilde bölünmez” diyerek bedenden tamamen farklı olması gerektiği sonucuna varırken yanılıyordu.) Her duygu ve düşünce fiziksel sinyaller gönderir ve bunları saptamaya yönelik yeni teknolojiler öyle gelişmiştir ki, gerçekten kişinin zihnini okuyup bilişsel sinirbilim araştırmacısına kişinin bir yerin mi yoksa bir yüzün mü hayalini kurduğunu söyleyebilirler. Sinirbilimciler, farenin bir genini devre dışı bırakıp (insanda da bulunan bir gen mesela) hayvanın öğrenme yetisini engelleyebilir veya genin fazladan kopyasını fareye sokup hayvanın daha hızlı öğrenmesini sağlayabilir. Mikroskopla bakıldığında beyin dokusu şaşırtıcı bir karmaşıklık gösterir: Yüz milyar sinir hücresi yüz trilyon sinapsla birbirine bağlıdır, yani ortada insan düşünceleri ve duygularının şaşırtıcı karmaşıklığına eş bir durum vardır. Sinir ağı modellemecileri, zihinsel hesaplamaların bir örüntüyü kaydedip depolamak ya da yeniden harekete geçirmek gibi yapıtaşlarının, sinir devrelerine nasıl yerleştirilebileceğini göstermeye başladılar. Ayrıca beyin öldüğünde kişinin varoluşu da sona ermektedir. Alfred Russell Wallace ve Viktorya dönemindeki diğer bilimcilerin ortaklaşa çabalarına rağmen, ölülerle iletişim kurmak açıkçası mümkün değil.</p>

  <p>Eğitimli insanlar algı, biliş, dil ve duyguların beyinden kaynaklandığını elbette bilir. Fakat beyni, eski eğitim karikatürlerinde gösterildiği gibi bir operatör, yani benlik, ruh, hayalet, kişi ve “ben” tarafından idare edilen, göstergeler ve şalterlerle donatılmış bir kontrol paneli olarak düşünmek hâlâ caziptir. Fakat bilişsel sinirbilim, benliğin de sadece beyin sistemi içinde yer alan başka bir ağ olduğunu göstermektedir.</p>

  <p>Bu konuda ilk ipucu Phineas Gage’den gelmişti. XIX. yüzyılda yaşamış bu demiryolu işçisine, birçok psikoloji öğrencisi nesli aşinadır. Gage bir gün, kayadaki bir kovuğa patlayıcı tozu tıkıştırmak için bir metrelik kol demiri kullanıyordu. Derken çıkan bir kıvılcım tozu tutuşturdu ve adamın çene kemiğine girip beyninden geçen demir çubuk kafatasının üstünden çıktı. Phineas hayatta kalmış, algı, dil, bellek ve devinim işlevlerinde bir bozulma olmamıştı. Fakat işçi arkadaşlarından birinin ünlü sözüyle “Gage artık Gage değildi.” Bir demir parçası, onu kelimenin tam anlamıyla bambaşka bir insana dönüştürmüştü. Nazik, sorumlu ve hırslı bir insanken, kaba, güvenilmez ve kaygısız biri haline gelmişti. Ventromediyal prefrontal korteks bölgesine demir çubuk girdiği için bu hale dönüşmüştü ve gözlerin üzerindeki bu beyin bölgesinin başka insanlar hakkında akıl yürütme işlemine yaradığı artık bilinmektedir. Diğer prefrontal loblar ve limbik sistem (duyguların mekânı) ile birlikte, bu bölge kişinin eylemlerinin sonuçlarını öngörür ve kişinin hedefleriyle uyumlu davranışları seçer.<a class="noteref" href="../Text/notlar.xhtml#n0326" id="ref26">26</a></p>

  <p>Bilişsel sinirbilimciler, hayaleti makineden çıkarmakla kalmamış, ayrıca beyinde hayaletin yapması beklenen işi, yani tüm olguları değerlendirip beynin kalanının uyacağı kararları verme işini gerçekleştiren bir bölge olmadığını da göstermişlerdi.<a class="noteref" href="../Text/notlar.xhtml#n0327" id="ref27">27</a> Hepimiz tek bir “ben”in her şeyi kontrol ettiğini <em>hissederiz.</em> Fakat bu, beynin üretmek için çok sıkı çalıştığı bir yanılsamadır, tıpkı görsel alanımızın uçtan uca bütün ayrıntılar bakımından zengin olduğu izlenimini oluşturmak için çaba sarf etmesi gibi. (Aslında, odak noktası dışında kalan bölgelerdeki ayrıntıları görmeyiz. İlginç görünen her şeye çabucak gözlerimizi kaydırır ve böylece o ayrıntıyı uzun süredir gördüğümüz yanılgısına kapılırız.)</p>

  <p>Beyin, frontal loblar ile anterior cingulate korteksinde [ön kuşak korteksi] yer alan denetleyici sistemlere sahiptir. Bu sistemler, davranışları harekete geçiren düğmelere basıp alışkanlıkları ve güdüleri geçersiz kılabilir. Fakat bu sistemler belirli tuhaflıkları ve kısıtlamaları olan aygıtlardır; geleneksel olarak ruh veya öz kavramlarıyla tanımlanan, akıllı ve özgür etkenlerin uygulayıcıları değillerdir.</p>

  <p>Birleşik ve tek benlik yanılgısının en önemli kanıtlarından biri Michael Gazzaniga ve Roger Sperry adlı sinirbilimcilerden gelir. Beynin iki yarıküresini birleştiren korpus kallosum kesildiğinde, benliğin, kelimenin tam anlamıyla ikiye bölündüğünü ve her yarıkürenin ötekinin tavsiyesini veya rızasını almaksızın kendi özgür iradesini ortaya koyabildiğini göstermişlerdir. Hatta daha da rahatsız edici olanı, sol yarıküre, kendi bilgisi olmadan sağ yarıküre tarafından seçilen davranışlar için tutarlı, fakat yanlış bir açıklama örgüsü dokur. Örneğin araştırmacı (aleti sadece sağ yarıkürenin görebileceği görsel alanda tutarak) sağ yarıküreye “YÜRÜ” şeklinde bir komut ışığı yakarsa, kişi bu isteğe itaat eder ve odadan dışarı çıkar. Fakat kişiye (aslında kişinin sol yarıküresine) neden ayağa kalktığı sorulduğunda “gerçekten bilmiyorum” veya “beni bir şey dürttü” ya da “ameliyat geçirdiğimden beri yıllardır üzerimde deney yapıyorsunuz, bazen de bana bir şeyler yaptırıyorsunuz, ama gerçekte benden ne yapmamı istediğinizi bilmiyorum” demek yerine, bütün samimiyetiyle “meşrubat almak için” kalktığını söyleyecektir. Benzer olarak kişinin sol yarıküresine tavuk, sağ yarıküresine kar yağışı gösterilip, iki yarıküreden de gördükleri şeyle ilgili bir resim seçmesi istenirse (her yarıküre farklı bir el kullanır), sol yarıküre bir pençe resmi (doğru), sağ yarıküre de kürek resmi seçer (bu da doğru). Fakat sol yarıküreye kişinin bu resimleri neden seçtiği sorulduğunda, neşeyle “çok basit; tavukta pençe vardır, tavuk kümesini temizlemek için de küreğe ihtiyaç duyarsınız” der.<a class="noteref" href="../Text/notlar.xhtml#n0328" id="ref28">28</a></p>

  <p>Hastanın sol yarıküresindeki palavra üreten yapının, beynimizin geri kalanından çıkan heveslere anlam kazandırmaya çabalayan <em>kendi</em> palavra jeneratörümüzden farklı davrandığını düşünmek için hiçbir sebebin olmaması ürkütücüdür. Bilinçli zihin –benlik veya ruh– başkomutan değil, bir akıl hocasıdır. Sigmund Freud pek alçakgönüllü olmayan bir tavırla “zamanın akışındaki insanlık, naif kendini beğenmişliğini yaralayan üç bilimsel gelişmeyi göğüslemek zorunda kalmıştır” diye yazmıştır: Bunlar dünyamızın göksel kürenin merkezi olmayıp geniş evrende bir nokta olduğunun keşfedilmesi, özellikle yaratılmayıp hayvanlardan türediğimizin keşfedilmesi ve bilinçli zihinlerimizin çoğunlukla davranışlarımızı kontrol etmeyip sadece eylemlerimiz hakkında bize hikâyeler anlattığının keşfedilmesiydi. Bunların toplu etkisi konusunda Freud haklıydı, fakat üçüncü darbeyi kesin şekilde vuran psikanaliz değil, bilişsel sinirbilimdi.</p>

  <p>Bilişsel sinirbilim, Makinedeki Hayalet kuramının yanında Soylu Vahşi kuramının da altını oymuştur. Frontal lobların zarar görmesi sadece kişinin donuklaşması veya normal davranışlarının dışına çıkmasıyla sonuçlanmaz, aynı zamanda kişi, saldırgan tavırlar da sergileyebilir.<a class="noteref" href="../Text/notlar.xhtml#n0329" id="ref29">29</a> Bu durum, zarar görmüş loblar, limbik sisteme ait parçalar üzerinde, özellikle de stria terminalis yoluyla amigdalayı hipotalamusa bağlayan devre üzerinde frenleme görevini başaramadığı için gerçekleşir. Her yarıküredeki frontal loblar ve limbik sistem arasındaki bağlantılar, kişinin sahip olduğu bilgi ve hedeflerin, diğer mekanizmaları bastırmasını sağlayan bir manivela oluşturur. Bu mekanizmaların içinde diğer insanlara zarar verecek davranışları üreten mekanizmanın olduğu da görülüyor.<a class="noteref" href="../Text/notlar.xhtml#n0330" id="ref30">30</a></p>

  <p>Ayrıca beynin fiziksel yapısı da boş bir sayfa değildir. XIX. yüzyılın ortalarında sinirbilimci Paul Broca, beyin korteksinin kıvrım ve katmanlarının parmak izleri gibi gelişigüzel dağılmadığını ve belirgin bir geometri barındırdığını keşfetti. Aslında bu düzenleme beyinden beyine öyle bir tutarlılık gösterir ki her katman ve kıvrıma bir isim verilebilir. O zamandan bu yana sinirbilimciler beynin kaba anatomisinin –lobların ve merkezlerin boyut, şekil ve bağlantılarının yanı sıra beyin korteksinin temel planının– doğum öncesi normal gelişim esnasında büyük oranda genler tarafından şekillendirildiğini bulmuşlardır.<a class="noteref" href="../Text/notlar.xhtml#n0331" id="ref31">31</a> Dolayısıyla farklı insanların beyinlerinin farklı bölgelerindeki –dil ve muhakeme bölgeleri de dahil– gri madde miktarı da genlerle belirlenir.</p>

  <p>Doğuştan sahip olunan bu geometri ve bağlantı dağılımının düşünme, hissetme ve davranışlar üstünde gerçek sonuçları vardır. Daha sonraki bir bölümde göreceğimiz gibi, beyinlerinin belirli bölgeleri hasar gören bebeklerin, büyüdüklerinde belirli zihinsel yetilerinde kalıcı kusurlar görülür. Tipik planın çeşitlemeleriyle doğan kişilerin zihinlerinin çalışma şekillerinde de farklılıklar bulunur. Tek ve çift yumurta ikizlerinin beyinleri üzerinde yürütülen yakın tarihli bir çalışmaya göre, frontal loblarındaki gri madde miktarı genetik yapıdan etkilenmekle kalmıyor, ayrıca zekâ farklılıklarıyla da büyük bir bağlantı gösteriyordu.<a class="noteref" href="../Text/notlar.xhtml#n0332" id="ref32">32</a> Beyni incelendiğinde, Albert Einstein’ın büyük ve sıra dışı şekilli inferior parietal lobüllere sahip olduğu anlaşıldı; ki bu yapılar, uzamsal muhakeme ve rakamlarla ilgili sezgilerde görev almaktadır.<a class="noteref" href="../Text/notlar.xhtml#n0333" id="ref33">33</a> Eşcinsel erkeklerin anterior hipotalamusunda daha küçük bir üçüncü interstisyel nükleusa sahip olma ihtimali yüksektir ve bu nükleusun cinsiyet farklılıklarında rol oynadığı bilinmektedir.<a class="noteref" href="../Text/notlar.xhtml#n0334" id="ref34">34</a> Hüküm giymiş katillerin ve diğer şiddet yanlısı, antisosyal insanların prefrontal korteks bölgesi normalden küçüktür ve o kadar faal değildir; ki beynin bu bölgesi karar vermeyi yönlendirip dürtüleri engeller.<a class="noteref" href="../Text/notlar.xhtml#n0335" id="ref35">35</a> Beynin bu önemli özelliklerinin duyulardan gelen enformasyonla şekillenmediği neredeyse kesindir. Bu da zekâ, bilimsel deha, cinsel yönelim ve güdüsel şiddette görülen farkların tamamen öğrenme yoluyla gerçekleşmediği düşüncesini akla getirir.</p>

  <p>Beyin yapısının doğuştan belirlenmesi, aslında yakın zamana dek sinirbilim için bir utanç kaynağıydı. Beynin bağlantıları, son sinapsına dek genler tarafından kurulmuş olamazdı, çünkü genomda bunu gerçekleştirecek kadar enformasyon yoktur. Ayrıca insanların yaşadıkça yeni şeyler öğrendiklerini biliyoruz ve öğrenme sonucu ortaya çıkan ürünler de beyinde bir şekilde depolanmalıdır. Makinedeki Hayalete inanmıyorsanız, kişinin öğrendiği her şeyin beynin bir parçasını etkilemesi gerektiğini düşünürsünüz; daha doğrusu, öğrenme, beyinde bir parçanın değişmesi demektir. Fakat doğuştan sahip olunan tüm bu yapının içinde, bu değişimleri yansıtan beyin özelliklerini bulmak zordu. Matematikte, kas hareketlerinin koordinasyonunda ya da görsel ayrımda güçlenmek beyin miktarını, ağırlık çalışarak kas yapmak gibi artırmaz.</p>

  <p>Artık en azından sinirbilim, öğrenmenin altında yatan beyin değişikliklerini keşfedip psikolojiye yetişmeye başladı. Göreceğimiz gibi, korteks bölgelerinin arasındaki sınırlar, vücudun farklı bölgelerine, yeteneklere, hatta öğrenme ve tekrarlamayla ayar yapılabilen fiziksel duyulara adanmıştır. Kimi sinirbilimciler bu keşiflerden öyle heyecanlanmıştır ki sarkacı öteki yöne doğru itmeye çalışarak, beyin korteksinin esnekliğini vurgulamışlardır. Fakat 5. Bölümde ele alacağım sebeplerden ötürü, sinirbilimcilerin çoğu bu değişimlerin, genetik plan tarafından düzenlenmiş yapının kalıbı içinde gerçekleştiğine inanır. Gelişim sırasında beynin nasıl oluşturulduğuna dair anlamadığımız epey husus var, fakat deneyimlerin, beyni sınırsız boyutlarda şekillendirmediğini de biliyoruz.</p>
  <hr />

  <p class="nonindent">Biyoloji ve zihin arasındaki üçüncü köprü, davranış genetiğidir ve bu bilim dalı genlerin davranışları nasıl etkilediğini inceler.<a class="noteref" href="../Text/notlar.xhtml#n0336" id="ref36">36</a> İnsanoğlunu diğer hayvanlardan ayıran düşünme, hissetme ve öğrenme potansiyellerinin tamamı döllenmiş yumurtanın DNA’sının içerdiği enformasyonda saklıdır. Türleri karşılaştırdığımızda bunun aşikâr olduğunu görürüz. İnsanların yanında büyüyen şempanzeler konuşmaz, düşünmez veya insan gibi davranmaz, bu da aramızdaki on megabitlik DNA’daki enformasyon farkından kaynaklanır. Genomları yalnızca binde bir iki farklılık gösteren iki şempanze türü bile, yani bildiğimiz şempanzeler ile bonobolar bile, davranışları bakımından birbirlerinden ayrılır. Hayvanat bahçesi bakıcıları bu ayrımı ilk olarak, farkında olmadan bunları aynı yere koyduklarında anlamıştı. Şempanzeler zoolojinin bildiği en saldırgan memeliler arasındayken, bonobolar en barışçıl memeli türlerinden biridir; şempanzelerde erkekler dişiler üstünde hâkimiyet kurarken, bonobolarda üstünlük dişilerdedir; şempanzeler çoğalmak için çiftleşir, bonobolar ise eğlence için. Genlerdeki minik farklılıklar, davranışlarda büyük farklara yol açabilir. Bu minik gen farklılıkları, beynin farklı bölgelerinin boyutunu ve şeklini, bağlantılarını, hormonları, hatta nörotransmiterleri salgılayıp bunlara bağlanan ve geri dönüşümlerini sağlayan beyin nanoteknolojisini bile etkileyebilir.</p>

  <p>Beynin normal düzenlenmesinde genlerin önemi, standart dışı genlerin standart dışı zihinlere yol açmasının sayısız yönteminden bellidir. Lisans öğrencisiyken Anormal Psikoloji dersinde karşılaştığım bir sınav sorusu şöyleydi: “Kişinin şizofren olacağını gösteren en sağlam belirti nedir?” Yanıt şuydu: “Şizofren bir tek yumurta ikizine sahip olmak.” O zamanlar hileli bir soruydu, çünkü şizofreni hakkındaki tüm geçerli kuramlar toplumsal baskıya, “şizofrenojenik anneler”e, çözümsüz açmazlara ve diğer yaşam deneyimlerine işaret ediyor (sonradan bunların büyük oranda etkisiz veya küçük bir etkiye sahip olduğu anlaşıldı); ama genleri olası bir sebep olarak gören pek bulunmuyordu. Oysa kanıtlar o zamanlar bile ortadaydı: DNA’sının tamamı ortak olan ve çoğunlukla aynı ortamda bulunan tek yumurta ikizlerinde şizofreni konusunda çok yüksek uyum vardır; DNA’sı yarı yarıya ortak olup çoğunlukla aynı ortamlarda yaşayan çift yumurta ikizlerindeyse şizofreni konusundaki uyum çok daha sınırlıydı. Bu tuzak soru, aslında gözlemlenebilen her bilişsel ve duygusal hastalık veya farklılık için sorulabilir, ki yanıtı aynı olacaktır. Aile içinde nesilden nesile aktarılan otizm, disleksi, konuşma gecikmesi, dil bozukluğu, öğrenme bozukluğu, solaklık, majör depresyonlar, çift kutuplu hastalık, saplantılı-zorlanımlı rahatsızlık, cinsel yönelim ve diğer birçok durum için çift yumurta ikizlerine kıyasla tek yumurta ikizlerinde çok büyük bir uyum görülür; ortaya çıkışlarını tahmin etme bakımından biyolojik akrabalar, üvey akrabalardan çok daha güvenilirdir ve ölçülebilir herhangi bir çevre özelliği tarafından öngörülmeleri zordur.<a class="noteref" href="../Text/notlar.xhtml#n0337" id="ref37">37</a></p>

  <p>Genler bizi sadece sıra dışı zihinsel işlevlere doğru itelemez, ayrıca normal yelpaze içinde dağılmamızı ve çevremizdeki insanlarda gördüğümüz beceri veya mizaç farklılıklarının ortaya çıkmasını da sağlar. <em>The New Yorker</em>’dan aldığım Chas Addams’ın şu ünlü karikatürü olayı sadece birazcık abartmıştır:</p>

  <div class="picture">
    <img alt="" src="../Images/s66.jpg" />

    <p class="caption">Doğumda ayrılan Mallifert ikizleri, tesadüfen buluşur.</p>
  </div>

  <p>Tek yumurta ikizlerinin düşünce ve duyguları öylesine aynıdır ki bazen birbirleriyle telepati kurduklarından şüphelenirler. Doğdukları anda ayrılıp yetişkinliğe ulaştıktan sonra bir araya gelen ikizler, birbirlerini hayat boyu tanıyormuş gibi hissettiklerini söylerler. Araştırmalar gösterir ki, doğumda ayrılmış olsun olmasın, tek yumurta ikizleri ölçülebilecek herhangi bir özellik bakımından birbirlerine ürkütücü biçimde benzerler (ama özdeş değillerdir). Sözel, matematiksel, genel zekâ, hayattan alınan doyumun ölçüsü, içe dönüklük, yumuşak başlılık, nevroz, dürüstlük, deneyimlere açık olmak gibi kişilik özellikleri bakımından benzeşirler. İdam cezası, din, modern müzik gibi tartışmalı konularda benzer tavırlar takınırlar. Sadece kâğıt kalemle yapılan testlerde değil, aynı zamanda kumar, boşanma, cinayet işleme, kazalara karışma, televizyon izleme gibi dolaylı davranışlar açısından da benzeşirler. Sürekli kıkırdamak, basit sorulara uzadıkça uzayan yanıtlar vermek, tereyağlı ekmeği kahveye bandırmak ve Abigail van Buren ile Ann Landers örneğinde olduğu gibi gazetelerin tavsiye köşelerinde benzer yazılar yazmak gibi kişiye özgü düzinelerce ortak davranış sergilerler. Elektroensefalogram şemalarındaki (beyin dalgaları) uçurumlar ve vadiler, sanki aynı kişi iki kere kaydedilmiş gibi aynıdır, ayrıca beyinlerinin kıvrımları ve gri maddenin korteks bölgelerindeki dağılımı da benzerdir.<a class="noteref" href="../Text/notlar.xhtml#n0338" id="ref38">38</a></p>

  <p>Genlerdeki farklılıkların, zihindeki farklılıklar üzerindeki etkisi ölçülebilir, ayrıca –sıfırdan oldukça büyük, yüzde yüzden oldukça düşük olmak üzere– aynı kaba tahmine de, ne tür bir ölçüm yöntemi kullanılmış olursa olsun, eldeki verilerden ulaşılır. Birlikte veya ayrı büyütülseler bile tek yumurta ikizleri, çift yumurta ikizlerine kıyasla birbirlerine daha fazla benzer; birlikte veya ayrı büyütülseler bile, biyolojik kardeşler, evlat edinilmiş kardeşlerden çok daha benzeşirler. Bu sonuçlardan birçoğu, İskandinav ülkelerinde yürütülen devasa araştırmalardan çıkmıştır. Bu ülkelerde hükümetler, vatandaşları hakkında çok büyük veri bankaları oluşturmuştur ve bunlar da psikoloji biliminin bildiği en geçerli ölçüm aygıtlarıdır. Şüpheciler, genlerin etkisini sıfıra indirmek adına alternatif açıklamalar önermiştir; doğumda ayrılan tek yumurta ikizlerinin yerleştirildikleri evlerin ortamının benzer olabileceğini, araştırmaya katılmadan önce birbirleriyle temas etmiş olabileceklerini, benzer göründükleri için aynı davranışlara maruz kalmış olabileceklerini, onların genlerden başka rahmi de paylaşmış olduklarını söylemişlerdir. Fakat çocuklarla ilgili bölümde göreceğimiz gibi, bu açıklamaların hepsi sınanıp reddedilmiştir. Kısa süre önce, bulgular yığınının üzerine yeni bir tür kanıt daha eklendi. “Sanal ikizler” ayrı büyütülen tek yumurta ikizlerinin ayna görüntüsüdür: Onlar kan bağı olmayan kardeşlerdir, biri veya ikisi birden evlat alınmış ve bebekliklerinden itibaren birlikte büyütülmüşlerdir. Aynı yaşta olup aynı ailede büyüseler de, psikolog Nancy Segal’in araştırmasına göre IQ puanları birbiriyle pek uyumlu değildir.<a class="noteref" href="../Text/notlar.xhtml#n0339" id="ref39">39</a> Araştırmaya katılan babalardan biri, onlara aynı davranmaya uğraştıkları halde sanal ikizlerin “gece ve gündüz” kadar farklı olduğunu söylemiştir.</p>

  <p>İkizler ve evlatlık alınan çocuklar, insanoğlunun zihnindeki farklılıkların genlerindeki farklardan kaynaklandığı yönünde güçlü ve dolaylı bulgular sağlayan doğal deneylerdir. Bir süre önce genetikçiler, bu farklara sebep olabilecek genlerden bazılarını saptadı. <em>FOXP2</em> adlı gende bulunan kararsız bir nükleotit, konuşma ve dilde kalıtsal bir hastalığa sebep oluyordu.<a class="noteref" href="../Text/notlar.xhtml#n0340" id="ref40">40</a> Aynı kromozomdaki başka bir gen olan <em>LIM-kinase1</em>, üç boyutlu kavrama yetisinin oluşmasına yardım eden ve büyüme nöronlarında bulunan bir protein üretir: Bu gen silindiğinde, kişinin zekâsı normal olur, fakat parçalanmış bir nesneyi yeniden toplayamaz, parçaları düzenleyemez, şekilleri kopyalayamaz.<a class="noteref" href="../Text/notlar.xhtml#n0341" id="ref41">41</a> <em>IGFR2</em> geninin bir versiyonu, yüksek genel zekâyla bağlantılıdır, dört IQ puanı kadar büyük bir etkisi vardır ve normal bireyler arasındaki zekâ varyasyonlarının %2’sinden bu gen sorumludur.<a class="noteref" href="../Text/notlar.xhtml#n0342" id="ref42">42</a> <em>D4DR</em> dopamin reseptör geninin ortalama versiyonundan daha uzun bir haline sahipseniz, macera peşinde koşturan biri olma ihtimaliniz artar, yani uçaklardan atlayıp donmuş şelalelere tırmanan, tanımadığı kişilerle sevişen türde biri olabilirsiniz.<a class="noteref" href="../Text/notlar.xhtml#n0343" id="ref43">43</a> 17. kromozomdaki serotonin transport genini durduran DNA parçasının kısa bir versiyonuna sahipseniz, nevrotik, endişeli biri olma ihtimaliniz artar, birine hakaret edeceği veya kendini aptal yerine koyacağı korkusuyla sosyal ortamlarda pek öne çıkmayan biri olabilirsiniz.<a class="noteref" href="../Text/notlar.xhtml#n0344" id="ref44">44</a></p>

  <p>Büyük sonuçlara yol açan tekil genler, genlerin zihin üzerindeki etkisinin en çarpıcı örnekleridir, fakat bunlar en sık rastlanan örneklerdir diyemeyiz. Çoğu psikolojik özellik, büyük bir etkiye sahip tek genin kendini göstermesiyle doğabilecek sonucun değil, faaliyetleri başka genler tarafından düzenlenen ve küçük küçük etkilere sahip birçok genin ortak ürünüdür. İncelenen özellik için tek gen arayışı başarısız olsa da, tek yumurta ikizleriyle yürütülen çalışmaların, bakılan özellikte tutarlı bir şekilde güçlü genetik etkiye işaret etmesinin sebebi budur; çünkü bütün genleri aynıdır.</p>

  <p>2001 yılında insan genomunun tam dizisi yayımlandı, böylece beyinde faal olanlar da dahil, genler ve onların ürünlerini tanımlamak için yeni ve güçlü bir araç elde edilmiş oldu. Önümüzdeki on yılda genetikçiler, bizi şempanzelerden farklılaştıran genleri tanımlayacak; atalarımızın insana doğru evrimleştiği milyonlarca yıllık dönemde hangi genlerin doğal seçilime maruz kaldığını belirleyecek; genlerin hangi kombinasyonlarının normal, anormal ve sıra dışı zihinsel yeteneklerle bağlantılı olduğunu gösterecek; öğrenmemizi, hissetmemizi, eyleme geçmemizi sağlayan ve genlerin şekillendirdiği beyin sisteminin rahimdeki gelişimi sırasında geçirdiği zincirleme olayları ortaya çıkaracaklar.</p>

  <p>Bazen insanlar, genler zihni etkiliyorsa, tüm ayrıntılarına dek zihni şekillendireceklerini zannedip korkarlar. Ama bu görüş, iki sebep yüzünden yanlıştır: İlk sebep, genlerin etkisinin genelde bir olasılık meselesi olmasıdır. Tüm genomu aynı olsa bile, tek yumurta ikizlerinden birinin sahip olduğu özelliği ikizinin de göstermesi çoğunlukla şans meselesidir. Davranış genetikçileri, belirli çevre şartları içindeki psikolojik özellik varyasyonlarının ancak yarısının genlerle bağlantılı olduğunu tahmin etmekte. Çocuklarla ilgili bölümde, bunun anlamını ve varyasyonların diğer yarısının nereden geldiğini inceleyeceğiz.</p>

  <p>Genlerin her şey olmamasının ikinci sebebi, etkilerinin çevre şartlarına göre değişkenlik göstermesidir. Herhangi bir genetik ders kitabında basit bir örnek bulunabilir. Aynı tarlada büyüyen farklı mısır soyları genleri yüzünden farklı yüksekliklere ulaşırken, farklı tarlalarda (biri kuru, öteki sulak) büyütülen aynı mısır soyu, çevre şartları yüzünden farklı yüksekliklere ulaşır. İnsanlardan örnek olarak Woody Allen’ı gösterebiliriz. Şöhreti, serveti ve güzel kadınları cezbetme yeteneği, mizah anlayışını artıran genlere bağlı olabilir, fakat <em>Stardust Memories</em> filminde, kıskanç bir çocukluk arkadaşına çevre etkeninin önemini anlatır: “Şakalara büyük değer veren bir toplumda yaşıyoruz… Ama Apaçi olsaydım, onlar komedyenlere ihtiyaç duymadığı için işsiz kalırdım.”</p>

  <p>İnsan doğasını anlamamız adına, davranış genetiği bulgularının ne anlama geldiği her örnek için iyice incelenmelidir. Hastalığa yol açan anormal bir gen, o genin normal versiyonunun normal bir insan zihni oluşturmak için gerekli olduğunu gösterir. Fakat standart versiyonun gerçekte ne işe yaradığı hemen anlaşılmaz. Dişlerinden biri kırılmış bir dişli, her dönüşünde <em>gümlüyorsa</em>, o dişin kırılmamış halinin güm sesini önleme görevini üstlendiğini söylemeyiz. Aynı şekilde, zihinsel bir beceriye zarar veren bir genin, o “beceriyi” oluşturan genin kusurlu bir versiyonu olması gerekmez. Kusurlu versiyon, normal beyin gelişimine müdahale eden bir toksin üretebilir, bağışıklık sistemini delerek patojenlerin beyne bulaşmasını kolaylaştırabilir ya da kişinin aptal veya güvenilmez bir görüntü çizmesini sağlayarak başkalarının ona davranma şeklini etkileyebilir. Geçmişte genetikçiler sıkıcı olasılıkları (beynin işleviyle doğrudan ilgisi olmayan ihtimalleri) devre dışı bırakamazlardı, şüpheciler de bu durumu, beynin karmaşık yapısını kazanmasına yardımcı olan bir genin etkisiz versiyonu yerine, salt boş bir sayfayı büken veya tahrif eden bir etkene bağlayarak <em>tüm</em> genetik etkilerin sıkıcı kapsamına girebileceğini ima etmişlerdi. Fakat araştırmacılar, genlerin beyinle olan bağlantılarını gittikçe daha çok ortaya koymayı başarmıştır.</p>

  <p><em>FOXP2</em> geni umut vaat eden bir örnektir. Bu gen, büyük bir ailedeki konuşma ve dil bozukluğuyla bağlantılı.<a class="noteref" href="../Text/notlar.xhtml#n0345" id="ref45">45</a> Anormal nükleotit, ailenin tüm özürlü fertlerinde bulunmuş (ayrıca bu ailenin akrabası olmayan, fakat aynı sendroma sahip bir kişide de görülmüştür), fakat ne ailenin özürlü olmayan fertlerinde ne de bu aileyle akrabalığı bulunmayan normal kişilerden gelen 364 kromozomda o nükleotite rastlanmıştır. Söz konusu gen, bir transkripsiyon faktörü –genleri faaliyete geçiren proteinler– işlevi üstlenen gen ailesine mensuptur ve bu gen ailesinin, cenin gelişiminde önemli roller oynadığı biliniyor. Mutasyon, bu proteinin DNA’ya belirli bir bölgeden tutunan parçasını bozmaktadır ve bu tutunma aşaması, doğru zamanda doğru geni harekete geçirmek için kilit bir adımdır. Fetal beyin dokusunda, bu genin son derece faal olduğu görülüyor, ayrıca farede bulunan çok yakın bir versiyonu da gelişim esnasında beyin korteksinde faaldir. Bu çalışmayı gerçekleştiren araştırmacılara göre ulaşılan bulgular, genin normal versiyonunun, aslında gelişim sırasında beynin bir parçasının düzenlenmesine yardımcı olan zincirleme olayları tetiklediğinin belirtisidir.</p>

  <p>(Bozukluğa yol açan genetik kusurların tersine) normal bireylerde rastlanan genetik varyasyonların sebebi de dikkatli şekilde değerlendirilmeli. İnsanların sahip olduğu doğuştan gelen <em>farklılıklar</em>, bütün tür için <em>evrensel</em> sayılan ve doğuştan gelen insan doğasıyla aynı şey değildir. İnsanların değişkenlik gösterdiği mecraları belgelemek, insan doğasının faaliyetlerini doğrudan gün ışığına çıkarmaz, tıpkı arabaların farklarını belgelemenin motorun nasıl çalıştığını anlatmaması gibi. Yine de, genetik varyasyonlar aracılığıyla insan doğasına yönelik çıkarımlar kesinlikle yapılabilir. Eğer zihnin genetik varyasyonlar göstermesinin birçok yolu varsa, bu varyasyonu mümkün kılan zihin parçaları ve özelliklerinin, genetik yapıdan etkilenmiş olmaları gerekir. Ayrıca biyoloji kökenli ve insan doğasına dair herhangi bir modern anlayış (felsefe, din ya da sağduyu kökenli ve geleneksel insan doğası anlayışlarının tersine), insan doğasını oluşturan özelliklerin temel tasarımları (çalışma şekilleri) evrensel olsa bile, bu özelliklerin nicel bir varyasyon gösterdiğini öngörmek zorundadır. Doğal seçilim, genetik varyasyona dayanır ve nesiller boyunca organizmayı şekillendirerek bu varyasyonların sayısını azaltsa bile, asla sonuna kadar tüketmez.<a class="noteref" href="../Text/notlar.xhtml#n0346" id="ref46">46</a></p>

  <p>Davranış genetiğinin ulaştığı bulguların kesin yorumu nasıl olursa olsun, bunlar Boş Sayfa kuramına ve onun yandaş öğretilerine çok zarar vermiştir. Farklı genler insanı çok ya da az zeki, konuşkan, maceraperest, utangaç, mutlu, vicdanlı, nevrotik, dışa dönük veya içine kapalı, oynak ve üç boyutlu kavramaya daha yatkın yapıyor ya da kahveye tereyağlı ekmek banma ihtimalini artırıyorsa, sayfa boş olamaz. Genlerin, zihni, tüm bu şekillerde etkilemesi için zihnin birçok parçası ve özelliği bu genlerden etkilenmeye uygun olmalı. Benzer olarak, bir genin mutasyona uğraması ya da silinmesi, üç boyutlu algılama gibi özel bir bilişsel yetiyi ya da duyarlılık aramak gibi özel bir kişilik özelliğini hedef alabiliyorsa, bu özellik, karmaşık bir zihnin müstakil bir bileşeni olabilir.</p>

  <p>Üstelik, genler tarafından etkilenen birçok özellik, soylu olmaktan uzaktır. Psikologlar, kişiliğimizin beş ana biçimde farklılık gösterdiğini keşfettiler: Değişen ölçülerde içe kapanık veya dışa dönüğüz, nevrotik veya dengeliyiz, kayıtsız veya deneyimlere açığız, yumuşak veya dik başlıyız, vicdanlı veya başıboşuz.</p>

  <p>Tam teşekküllü bir sözlükteki kişilik özelliklerine dair 18.000 sıfatın [İngilizcede] çoğu bu beş boyuttan birine dahil edilebilir. Ayrıca bu sıfatlar arasına <em>amaçsız, kaygısız, tutucu, sabırsız, sığ, kaba, kendine acıyan, bencil, kuşkucu, aksi, güvenilmez</em> gibi günah veya kusurlar da girmektedir. Bu beş ana kişilik boyutunun tümü de kalıtsaldır; belki de tipik bir topluluktaki varyasyonların %40 ila 50’si genlerdeki farklılıklara bağlanabilir. İçine kapanık, nevrotik, sığ, bencil, güvenilmez olan talihsiz ve zavallı kişi, muhtemelen kısmen genleri yüzünden böyledir; ayrıca geri kalanımıza kıyasla bu özelliklerden herhangi birine eğilimi olan kişiler de muhtemelen genleri yüzünden bu durumdadır.</p>

  <p>Sadece hoş olmayan mizaçlar kısmen kalıtsal değildir, aynı zamanda gerçek sonuçları olan fiili davranışlar da kalıtsaldır. Birbirini izleyen araştırmalar göstermiştir ki yalan söyleme, çalma, kavga başlatma ve mülke zarar verme gibi antisosyal eylemler işleme isteği kısmen kalıtsaldır (tüm kalıtsal özelliklerde olduğu gibi, kimi ortamlarda, diğer ortamlara kıyasla daha fazla araştırma yapıldığı da söylenmeli).<a class="noteref" href="../Text/notlar.xhtml#n0347" id="ref47">47</a> Yaşlıları kandırıp ömür boyu biriktirdiklerini ellerinden almak, bir dizi kadına tecavüz etmek, soygun sırasında zemine yatırdığı çalışanı vurmak gibi gerçekten iğrenç eylemleri gerçekleştiren insanlara çoğunlukla “psikopati” ya da “antisosyal kişilik bozukluğu” teşhisi konur.<a class="noteref" href="../Text/notlar.xhtml#n0348" id="ref48">48</a> Çoğu psikopat, çocukluğundan itibaren kötülük belirtileri göstermiştir. Çoğunlukla normal bir ailede yetişip onlar için kaygılanan anne babalarının ellerinden gelen her şeyi yapmasına karşın, kendilerinden küçüklere kabadayılık taslamış, hayvanlara eziyet etmiş, yalan söylemeyi alışkanlık haline getirmiş ve empati ya da pişmanlık duymayı becerememişlerdir. Psikopati konusunda çoğu uzman, bunun genetik bir yatkınlıktan kaynaklandığına inanır, gerçi kimi örneklerde küçük yaşta gerçekleşen bir beyin hasarı da psikopatlığa yol açabilir.<a class="noteref" href="../Text/notlar.xhtml#n0349" id="ref49">49</a> İki durumda da genetikçiler ile sinirbilimciler, kötülüğün kaynağı olarak her zaman ailelerin veya toplumun suçlanamayacağını göstermişlerdir.</p>

  <p>Genler hiçbir şekilde kaderimizi mühürlemiyor olsa bile, onları, bizlerin makinedeki hayaletler olduğumuz sezgisiyle aynı kefeye koyamayız. Diyelim ki zor bir seçim yapacaksınız; hangi meslekî kariyere devam etmeli, acaba evlenmeli mi, kime oy vermeli, bugün ne giymeli gibi. Sonunda zar zor bir karar verdiğinizde telefon çalar ve daha önce hiç tanışmadığınız tek yumurta ikiziniz aramaktadır. Tadına doyamadığınız muhabbet sırasında, benzer bir meslekî kariyer seçtiği, sizinle yaklaşık aynı tarihte evlenmeye karar verdiği, aynı adaya oy vereceği, sizinkiyle aynı renkte bir gömlek giydiği ortaya çıkar – tıpkı izinizi süren davranış genetikçilerinin de böyle olacağını öngördüğü gibi. Yıllar, yıllar önce annenizin fallop tüplerinde olup biten olaylara dayanılarak, seçimlerinizin sonuçları, en azından olasılık dahilinde, önceden tahmin edilebiliyorsa, “sizin” yaptığınız seçimler, gerçekte ne kadar sizin takdirinizdir?</p>
  <hr />

  <p class="nonindent">Biyolojik yapı ile kültür arasındaki dördüncü köprü evrim psikolojisidir. Bu bilim dalı, zihnin filogenetik [evrimsel gelişim] tarihini ve adaptif [uyumsal] işlevlerini inceler,<a class="noteref" href="../Text/notlar.xhtml#n0350" id="ref50">50</a> zihnin <em>tasarımını</em> veya <em>amacını</em> anlama umuduna tutunur; burada zihin tasarımı veya amacı sözüyle, mistik veya teolojik bir anlam değil, doğal dünyanın içine işleyen mühendisliğin temsil edilmesi anlamı kastedilmektedir. Bu mühendisliğin belirtilerini her yerde görüyoruz: Görüntülere şekil vermek üzere tasarlanmış gözlerde, kan pompalamak üzere tasarlanmış kalpte ve kuşların uçması için tasarlanmış kanatlarda.</p>

  <p>Darwin, doğal dünyadaki tasarım yanılsamasının doğal seçilimle açıklanabileceğini elbette göstermiştir. Göz, şans eseri ortaya çıkamayacak kadar karmaşık bir mühendislik ürünüdür. Hiçbir siğil, tümör veya büyük bir mutasyon ürünü; bir göz merceği, iris, retina, göz yaşı kanalı vesaire üretecek kadar şanslı olamaz; üstelik bunların hepsi bir de görüntü oluşturmak için mükemmel bir düzene sahip olacaktır. Ayrıca göz, insanları kendi suretinde yaratmış olan kozmik tasarımcının şekil verdiği bir mühendislik başyapıtı da değildir. İnsan gözü, başka organizmaların gözüne esrarengiz bir biçimde benzer, üstelik gözümüzde, nesli tükenmiş atalarımızdan özgün eserler kalmıştır, örneğin ters yerleştirilmiş gibi duran bir retina. Bugünün organları, tasarımları diğer alternatiflere kıyasla daha düzgün çalışan ve böylece atalarımız <em>olmayı</em> başaran atalarımızın organlarının kopyasıdır.<a class="noteref" href="../Text/notlar.xhtml#n0351" id="ref51">51</a> Doğal seçilim, mühendislik yerine geçebilecek bildiğimiz tek fiziksel süreçtir, çünkü bir şey ne kadar düzgün çalışıyorsa, o yapının vücut bulmasının o nispette etkilendiği tek süreç doğal seçilimdir.</p>

  <p>Evrim, insan hayatı da dahil, yaşamın anlaşılmasında merkezî öneme sahiptir. Bütün canlılar gibi bizler de doğal seçilim ürünüyüz; bu noktaya kadar ulaştık, çünkü atalarımızın hayatta kalmasını ve eş bulup üremesini sağlayan özelliklerini miras aldık. Çok önemli olan bu olgu, en derin çatışmalarımızı açıklar: Örneğin, neden kıymet bilmeyen çocuk, yılan dişinden daha sivridir; neden parasını kazanmış bekâr bir erkeğin artık kendisine eş arayacağı evrensel bir gerçek olarak kabul edilir; neden elektrik kesildiğinde, kibarca gecenin tadını çıkaracağımıza öfkeye kapılırız, ışığın sönmesi karşısında öfkeleniriz.</p>

  <p>Evrim, kendimizi anlamada da merkezî bir öneme sahiptir, çünkü insanoğlundaki tasarım izleri göz veya kalp ile sınırlı kalmaz. Zarif bir mühendislik eseri olmasına rağmen, beyin olmaksızın göz hiçbir işe yaramaz. Gözün gönderdiği çıktılar, bir bilgisayar ekran koruyucusunun manasız resimler dizisi gibi değildir; göz aslında dış dünyanın suretini çıkaran bir devre için hammadde yollar ve oluşturulan temsilî sinyal diğer devreleri besler. Bu devreler de sebepler yüklediği olayları faydalı öngörüler yapmayı mümkün kılan sınıflara sokarak, dünyadan bir anlam çıkarır. Sonra da bu anlam çıkarma süreci açlık, korku, aşk, merak, statü ve saygı peşinde koşmak gibi dürtülere hizmet eder. Daha önce bahsetmiştim –olayları sınıflandırmak, sebep ve etki çıkarımları yapmak, çelişkili hedefler peşinde koşmak gibi– bize üzerlerinde çaba harcamıyormuşuz gibi görünen beceriler, akıllı bir sistemin tasarımındaki en büyük zorluklardır. Robot tasarımcıları bu sistemlerin eşini yapmak için uğraşıyor olsa da hâlâ onu kopyalamayı başaramamışlardır.</p>

  <p>İnsan zihnindeki mühendislik izleri en üst noktaya kadar gider ve psikolojinin ta en başından beri evrimsel bir nitelik olmasının sebebi de budur. Bilişsel ve duygusal yetiler her zaman gelişigüzel olmayan, karmaşık ve faydalı olarak kabul edilmiştir. Bu da, bunların ilahi bir tasarımcının veya doğal seçilimin ürünü olması gerektiği anlamına gelir. Fakat kısa süre öncesine kadar, psikolojide evrime nadiren açıkça başvurulurdu, çünkü birçok konuda, neyin adaptif olduğuyla ilgili halk inancı sorunları çözmek için yeterliydi. Evrim biyoloğunun gelip de üç boyutlu görsel algının hayvanları uçurumlardan düşmek ve ağaçlara toslamaktan koruduğunu, susama duygusunun hayvanın kurumasını engellediğini ya da neyin işe yarayıp neyin işe yaramadığını hatırlamanın hafıza kaybına uğramaktan daha iyi olduğunu söylemesi gerekmez.</p>

  <p>Fakat zihinsel yaşantımızın diğer yanlarında, özellikle de sosyal âlemde bir yetinin işlevini öngörmek bu kadar kolay değildir. Doğal seçilim, belirli bir çevre şartında üreme konusunda başarılı olan hayvanların lehine işler. Ortamda kayalar, otlar ve yılanlar varsa hangi stratejilerin işe yaradığını hangilerinin beş para etmeyeceğini anlamak çok kolaydır. Fakat söz konusu ortam aynı türün diğer bireylerinden meydana geliyor ve bunlar da kendi stratejilerini evrimleştiriyorsa, hangi stratejilerin işe yaradığını belirlemek o kadar kolay olmaz. Evrim oyununda tek eşli olmak mı daha iyidir yoksa çok eşli mi? Kibar mı saldırgan mı? Dayanışmacı mı bencil mi? Çocuklara hoşgörülü mü davranmalı yoksa katı mı? İyimser mi, yararcı mı, karamsar mı?</p>

  <p>Bu tür sorularda önseziler işe yaramaz ve bu yüzden evrimsel biyoloji gittikçe daha fazla psikolojinin içine girmiştir. Evrim biyoloğu, grup dayanışması, şiddetten kaçmak, tek eşlilik, estetik tat ve özsaygı gibi insanların refahına katkıda bulunan herhangi bir şeyi “adaptasyon” olarak düşünmenin yanlış olduğunu söyler. Gündelik hayatta “adaptif” olan bir şeyin teknik anlamda adaptasyon olmasına gerek yoktur, yani illa türün evrimsel geçmişinde doğal seçilim tarafından tercih edilen bir özellik olması gerekmez. Doğal seçilim, ahlaki kaygı gütmeyen bir süreçtir; yani en etkin üreyiciler çoğalarak rakiplerini ezer ve toplulukta baskın hale gelirler. Seçilimi başarıyla atlatan genler bu yüzden, Richard Dawkins’in metaforuyla söylersek “bencil” genler olacaktır; daha doğrusu, kendilerinden en çok kopyayı ürettikleri için megalomanyak genler demeliyiz.<a class="noteref" href="../Text/notlar.xhtml#n0352" id="ref52">52</a> Adaptasyon, bu metaforik saplantının tatmin edilmesine en çok yardım eden genlerin yarattığı bir şeydir, bunun ayrıca insanların emellerine uyup uymaması önemli değildir. Bu anlayış, yeteneklerimizin ne amaçla tasarlandığına yönelik gündelik önsezilerimizden çarpıcı şekilde farklı bir kuramdır.</p>

  <p>Genlerin megalomanisi, cömertlik ve dayanışmanın evrimleşemeyeceği anlamına gelmez, tıpkı yerçekimi yasasının uçmanın evrimleşmesini engellemeyişi gibi. Bu sadece, uçmak gibi cömertliğin de öylesine gerçekleşen bir şey değil, açıklanması gereken özel bir hal olduğu anlamına gelir. Bu güdü ancak belirli koşullarda evrimleşebilir, ayrıca birtakım bilişsel ve duygusal yeti tarafından da desteklenmelidir. Bu yüzden cömertliğe (ve diğer sosyal güdülere de) dekorun bir parçası olarak bakmak yerine üstlerine spot ışıklarını çevirmemiz gerekir. 1970’lerin sosyobiyoloji devrimi sırasında evrim biyologları, organizmaların yüce bir amaç uğruna evrimleşmesi gerektiği yönündeki belirsiz duygunun yerine, yavruları, eşleri, kardeşleri, arkadaşları, yabancılar ve rakipleriyle etkileşime girdiğinde ne tür dürtülerin organizmalarda evrimleşmesinin muhtemel olduğuna dair çıkarımları koydular.</p>

  <p>Öngörüler, insanların evrimleştiği avcı-toplayıcı yaşam tarzıyla ilgili bazı temel olgularla birleştirildiğinde, daha önce anlaşılmaz olduğu düşünülen ruhun kimi kısımlarının, derinlik algısı ve susama hissinin düzenlenmesindeki kadar okunaklı gerekçeleri olduğu görülmüştür. Örneğin, gözün güzelliğe takılması, doğurganlık ve sağlık belirtileri taşıyan yüzlere kilitlenmektir; kişinin en uygun eşi seçmesi uğruna bu algının evrimleştiğini herkes tahmin edebilir.<a class="noteref" href="../Text/notlar.xhtml#n0353" id="ref53">53</a></p>

  <p>Karşısındaki insanın duygularını anlamak, şükran duymak, suçlu hissetmek, öfkelenmek gibi duygular ise insanların, yalancılar ve dolandırıcılar tarafından kandırılmadan dayanışmanın faydalarını görmesini sağlar.<a class="noteref" href="../Text/notlar.xhtml#n0354" id="ref54">54</a> Sert biri olarak nam salmak ve intikam hevesi duymak, yardım etmesi için telefonla polis çağrılamayan bir dünyada saldırganlığa karşı en iyi savunmalardı.<a class="noteref" href="../Text/notlar.xhtml#n0355" id="ref55">55</a> Çocuklar konuşma dilini içgüdüsel olarak kazanırken, yazılı dili öğrenmek için alınlarından ter akıtmaları gerekir, çünkü konuşma dili on binlerce veya yüz binlerce yıldır insan yaşamının bir özelliği olmuşken, yazılı dil yakın geçmişe ait ve yavaş yayılan bir icattır.<a class="noteref" href="../Text/notlar.xhtml#n0356" id="ref56">56</a></p>

  <p>Bunların hiçbiri, insanların genlerini kopyalamak için mücadele ettiği anlamına gelmez. Çünkü zihin böyle çalışsaydı, erkekler sperm bankasının önünde kuyruğa girer, kadınlar da yumurtalarının toplanıp kısır çiftlere verilmesi için para ödemek zorunda kalırlardı. Bunlar sadece, kalıtımla aktarılmış öğrenme, düşünme ve hissetme sistemlerinin, atalarımızın evrimleştiği çevrede ortalama yaşama ve üreme şanslarının artmasıyla sonuçlanan bir tasarıma sahip olduğu anlamına gelir. İnsanlar yemekten hoşlanır; abur cuburun olmadığı bir dünyada, kendilerini beslemenin yollarını aramak zorunda kalmış ve yiyeceklerin besin değeri akıllarına asla gelmemiştir. İnsanlar cinselliği ve çocukları sever; doğum kontrolünün olmadığı bir dünyada, genlerin kendi işlerini görmesi için bu kadarı yeterlidir.</p>

  <p>Organizmaları içinde bulunulan gerçek zamanda eyleme geçmeye sevkeden mekanizmalar ile evrim süresince organizmanın tasarımını şekillendiren mekanizmalar arasındaki fark, buna uygun bir jargon geliştirilmesini hak edecek kadar önemlidir. Bir davranışın <em>en yakın</em> sebebi, gerçek zamanda o davranışı harekete geçiren mekanizmadır. Örneğin, insanları yemeye ve sevişmeye sevkeden açlık ve şehvet gibi sebeplerdir. <em>Nihai sebep</em> ise en yakın sebebin evrimleşmesine yol açan adaptasyonun gerekçesidir. Örneğin beslenme ve üreme ihtiyacı, bize açlık ve şehvet dürtülerini kazandırmıştır. En yakın sebepler ve nihai sebepler arasındaki ayrım, kendimizi anlamak söz konusu olunca vazgeçilmez bir unsurdur, çünkü söz konusu ayrım “bu insan neden böyle davrandı?” biçimindeki tüm soruların yanıtlarını belirler. Basit bir örnek ele alalım: Nihayetinde insanlar üremek için cinselliği arzular (çünkü cinselliğin nihai sebebi çoğalmaktır), fakat fiiliyatta ürememek için ellerinden geleni yapabilir (çünkü cinselliğin en yakın sebebi zevk almaktır).</p>

  <p>En yakın sebepler ile nihai sebepler arasındaki fark, boş sayfa olmadığımızın başka bir kanıtıdır. Ne zaman insanlar sağlık ve mutluluk gibi aşikâr ödüller için mücadele etse, ki bu hem nihai hem de en yakın sebep bağlamında anlamlıdır; zihnin sadece sağlıklı ve mutlu olmak arzusunun yanı sıra insanların istediklerini elde etmelerine yardımcı olacak sebep-sonuç hesabıyla donandığını söylemek makuldur. Fakat insanlar sık sık o anki refahlarını alt üst edecek arzulara, dillendiremedikleri ve başarısız bir şekilde yok etmeye çalıştıkları arzulara (yaşadıkları toplum da bu arzuları yok etmeye çalışabilir) sahip olabilir. Komşusunun eşine göz koyabilir, kendi kendilerini yiyip genç yaşta mezara girebilir, en ufak olayla patlayabilir, üvey evlatlarını sevmekte başarısız olabilir, savaşamadıkları veya kaçamadıkları bir baskı etkenine tepki olarak bedenlerini harap edebilir, komşularına ayak uydurmak veya şirkette yükselmek adına kendilerini tüketebilir, renksiz fakat güvenilir bir eş yerine seksi fakat tehlikeli bir eş tercih edebilirler. Kafa karıştırıcı bu kişisel dürtülerin, şeffaf evrimsel gerekçeleri vardır, bunlar da zihnin, kişisel refaha dair sosyal bir arzuyla değil, doğal seçilim tarafından şekillendirilmiş arzularla dolu olduğunu akla getirir.</p>

  <p>Evrim psikolojisi ayrıca sayfanın <em>neden</em> boş olmadığını da açıklamıştır. Zihin, Darvinci bir rekabet içinde şekil kazanmış, kendilerini geliştirmeyen zihinler de yüksek teknoloji barındıranlar tarafından devre dışı bırakılmıştır; keskin algı sistemleri, sorun çözücüler, kurnaz stratejistler ve hassas geribildirim devreleriyle donanmış zihinler başarılı olmuştur. Daha kötüsü, zihinlerimiz tamamen şekillendirilebilir olsaydı, rakiplerimiz tarafından idare edilebilirdi, böylece kendi çıkarlarımız yerine onlarınkine hizmet edecek şekilde eğitilir veya koşullanırdık. Biçimlendirilebilir bir zihin, seçilim sürecinde hızla elenirdi.</p>

  <p>Beşeri bilimler alanındaki araştırmacılar, zihnin karmaşık bir evrensel tasarımla evrimleştiğini söyleyen varsayımı ete kemiğe büründürmeye başlamıştır. Bazı antropologlar, kültürler arasındaki farkların borazancılığını yapan etnografik kayıtlara geri dönüp, bütün kültürlerde ortak olan eğilimlerin ve tatların şaşırtıcı ölçüde ayrıntılı bir listesini oluşturdular. Düşünme, hissetme ve yaşamadaki bu ortaklık, hepimizin tek bir kavim olarak görünmesini sağlıyor; ki antropolog Donald Brown, Chomsky’nin Evrensel Dilbilgisi teriminden esinlenip, buna Evrensel Halk demiştir.<a class="noteref" href="../Text/notlar.xhtml#n0357" id="ref57">57</a> Yılan korkusundan mantık işlemcilerine, romantik sevgiden alaycı hakaretlere, şiirden yiyecek tabularına, mal değiştokuşundan ölünün yasını tutmaya dek yüzlerce özelliğe, kayıtlara geçen tüm toplumlarda rastlanabilir. Her evrensel davranışın, doğrudan insan doğasının evrensel bir bileşenini yansıttığı söylenemez; bunların çoğu, zihnin evrensel özellikleri, bedenin evrensel özellikleri ve dünyanın evrensel özellikleri arasındaki etkileşimden doğabilir. Bununla birlikte Evrensel Halkın belirlenmesinde görülen katışıksız zenginlik ve ayrıntı, kültürün boş sayfa olduğu ya da kültürlerin sınırsız değişkenliği yönündeki herhangi bir kanaatte şok etkisi yaratır, ayrıca bu listede öyle bir şey vardır ki, bu kanaatlerden çıkan herhangi bir kuramı çürütebilir. Brown’ın listesinin bütününü görmenin yerini hiçbir şey tutamaz; ve bu liste onun da izniyle ek bölüm olarak kitabın sonuna konulmuştur.</p>

  <p>Doğal seçilimin insanları evrensel bir karmaşık zihinle donattığı görüşü, başka dallardan da destek görmüştür. Çocuk psikologları, bebeklerin dünyasının parlayan ve vızıldayan bir kafa karışıklığı dünyası olduğuna artık inanmıyor, çünkü küçük bebeklerde temel zihin kategorilerinin (nesneler, insanlar, aletler kategorileri) varlığına dair belirtiler bulmuşlardır.<a class="noteref" href="../Text/notlar.xhtml#n0358" id="ref58">58</a> Arkeologlar ve paleontologlar, tarihöncesi insanların kaba saba mağara adamları olmadığını, zihinlerini sanat, ayinler, ticaret, şiddet, dayanışma, teknoloji ve simgelerle meşgul ettiklerini keşfetmişlerdir.<a class="noteref" href="../Text/notlar.xhtml#n0359" id="ref59">59</a> Primatologlar da bizim kıllı akrabalarımızın koşullandırılmayı bekleyen laboratuvar fareleri gibi olmadığını, kavramlaştırma, boyut algılama, alet kullanma, kıskançlık, anne baba sevgisi, karşılık verme, barışma, cinsiyetler arasındaki farklılıklar gibi sadece insanlara özgü olduğu düşünülen birçok karmaşık yetiyle donatıldıklarını ispatlamıştır.<a class="noteref" href="../Text/notlar.xhtml#n0360" id="ref60">60</a> Tüm insan kültürlerinde, kültüre maruz kalmadan önce çocuklarda ve neredeyse hiç kültürü olmayan yaratıklarda görünen bunca zihinsel beceriyle birlikte, zihin, kültür tarafından dövülerek şekillendirilen biçimsiz bir yığın gibi görünmüyor.</p>

  <p>Fakat yeni evrimsel düşüncenin, kirli çamaşırlarını en acımasızca ortaya serdiği kuram, Soylu Vahşi kuramı olmuştur. Bütünüyle soylu olan <em>hiçbir şey</em> doğal seçilimin ürünü olamaz, çünkü genler arasında yaşanan bu bir sonraki nesilde temsil edilme yarışını, soylu kişilerin sonuncu bitirmesi beklenir. Canlılar arasında çıkar çatışmasına her yerde ve her zaman rastlanır, çünkü iki hayvan birlikte, aynı balığı yiyemez ya da aynı eşi tekellerine alamaz. Toplumsal güdüler, kendilerini üreten genlerin kopyalarının sayısını azamiye çıkaran adaptasyonlar olacak ölçüde, bu çatışmalarda üstün gelmek üzere tasarlanmalıdır ve üstün gelmenin bir yolu da rekabeti etkisiz kılmaktır. Biraz gösterişli bir şekilde olsa da, William James’in dediği gibi: “Ardı ardına sahnelenen kıyım oyunlarındaki başarılı aktörler soyunun temsilcileri olan bizler, ne tür barışçıl erdemlere sahip olsak da, atalarımızın bu kıyımlar sayesinde birçok katliamı atlatıp kendileri zarar görmeden başkalarına zarar verdikleri bu için için yanan ve tekinsiz karakter özelliklerini, her an alevlenmeye hazır bir şekilde, hâlâ içimizde taşımak zorundayız.”<a class="noteref" href="../Text/notlar.xhtml#n0361" id="ref61">61</a></p>

  <p>1. Bölümde bahsettiğim gibi, Rousseau’dan Şükran günü yazısının editörüne dek birçok aydın, barışçıl, eşitlikçi ve doğa dostu yerli imgesini kucaklamıştır. Fakat son yirmi yıl içinde antropologlar, bu ılımlı ve belirsiz stereotipleri kabul etmek yerine, devletler kurulmadan önceki toplumlarda görülen hayat ve ölüm hakkında veriler topladılar. Acaba ne bulmuşlardı? Özetlemek gerekirse: Hobbes haklıydı ve Rousseau yanılmıştı.</p>

  <p>Başlangıç olarak şunu belirtmeliyim ki şiddetin adını bile duymayan kabilelerle ilgili hikâyelerin şehir efsanesi olduğu anlaşılmıştır. Margaret Mead’in kaleme aldığı barışçıl Yeni Gineliler ile cinsel konulara kayıtsız Samoalılar betimlemeleri, baştan savma bir araştırmaya dayanıyordu ve neredeyse sapkınlık derecesinde hatalı olduğu anlaşılmıştır. Antropolog Derek Freeman’ın daha sonra belgelediği gibi, gerdek gecesi kızlarının bakire olmadığı anlaşılırsa Samoalılar kızlarını dövebilir veya öldürebilir, bir bakireye kur yapacak durumda olmayan genç erkekler kendisiyle kaçmaya zorlamak için kızlara tecavüz edebilir ve aldatılan kocanın ailesi ise zinacıya saldırıp öldürebilirdi.<a class="noteref" href="../Text/notlar.xhtml#n0362" id="ref62">62</a> Kalahari Çölü’deki !Kung San halkı, Elisabeth Marshall Thomas tarafından “zararsız insanlar” olarak betimlenmiş ve kitabına aynı başlığı uygun görmüştü. Fakat antropologlar veri toplamak için yanlarında yeterince uzun süre kamp kurduklarında !Kung San halkının arasındaki cinayet oranının ABD’nin iç bölgelerindeki şehirlerden yüksek olduğunu keşfettiler. Antropologlar bir San grubunun, daha önce işlenmiş bir cinayetin öcünü almak için kısa süre önce katilin grubuna gizlice sızıp bütün erkek, kadın ve çocukları uykularında öldürdüklerini de öğrenmişlerdi. Fakat en azından !Kung San diye bir halk vardı. 1970’lerin başında <em>New York Times Magazine</em>, Filipinler’deki yağmur ormanlarında, dillerinde çatışma, şiddet veya silah kelimesi bulunmayan “nazik Tasaday” halkının keşfedildiğini bildirmiş; ama sonrasında Tasaday halkının fotoğraf çektirme fırsatı yakalamak için yapraklar giyinen yerel çiftçiler olduğu anlaşılmıştı. Ferdinand Marcos’un bu eski dostları “anavatan”larını koruma altına aldırıp özel mineral çıkarma ve ağaç kesme haklarından faydalanmak istemişlerdi.<a class="noteref" href="../Text/notlar.xhtml#n0363" id="ref63">63</a></p>

  <p>Antropologlar ve tarihçiler cesetleri de saymışlardır. Birçok aydın, devlet öncesi toplumların savaşlarda daha az sayıda kayıp vermesini, ilkel savaşların genelde ayinsel bir şekilde yapıldığının kanıtı olarak duyurmuştur. Elli kişilik çetede iki kişinin ölümünün, ABD boyutundaki bir ülkede on milyon kişinin ölmesine denk geldiğini fark etmemişlerdi. Arkeolog Lawrence Keeley, elde veri olan toplumlar için savaşın yol açtığı erkek ölümlerinin oranını özetlemiştir:</p>

  <p>Değerleri yaklaşık %10 ila 60’a dek değişen ilk sekiz sütun, Güney Amerika ve Yeni Gine’nin yerli halklarını gösteriyor. En altta, neredeyse göremediğimiz sütun ise XX. yüzyıldaki Avrupa ve ABD’yi temsil ediyor, üstelik iki dünya savaşının istatistikleri hesaplamalara dahil edilmiştir. Üstelik hem Keeley hem de diğerleri savaşan yerlilerin ölümüne ciddi olduğunu belirtirler. Birçoğu teknolojilerinin izin verdiği en ölümcül silahları yapar ve yanlarına kâr kalacaksa düşmanlarını tamamen yok ederlerdi; tutsaklara işkence ederek ve hatıra olsun diye vücutlarından parçalar kesip düşman etiyle ziyafet çekerek deneyimlerini artırırlardı.<a class="noteref" href="../Text/notlar.xhtml#n0364" id="ref64">64</a></p>

  <div class="picture"><img alt="03" src="../Images/s79.png" /></div>

  <p>Cesetler yerine toplumları saymak da gözümüzün önüne yine aynı kasvetli rakamları getirir. 1978 yılında antropolog Carol Ember, avcı-toplayıcı toplumların %90’ının savaştığının bilindiğini, %64’ünün de her iki yılda bir savaşa girdiğini hesapladı.<a class="noteref" href="../Text/notlar.xhtml#n0365" id="ref65">65</a> %90 rakamı bile gerçek değeri yansıtmayabilir, çünkü antropologlar bir kabile üzerinde çoğunlukla, yaklaşık on yılda bir çıkan olayları ölçmeye yetecek kadar uzun süre çalışamaz (1918 ila 1938 arasındaki barışçıl Avrupalıları inceleyen bir antropoloğu düşünün). 1972’de 37 kültüre ait 99 avcı-toplayıcı grubu inceleyen antropolog W. T. Divale, bunların 68 tanesinin o anda savaşta olduğunu, 20 tanesinin 5 ila 25 yıl öncesinde savaştığını ve geri kalanlarının da daha uzak geçmişteki savaşlardan bahsettiklerini buldu.<a class="noteref" href="../Text/notlar.xhtml#n0366" id="ref66">66</a> Bu bulgulara ve diğer etnografik araştırmalara dayanan Donald Brown ise çatışma, tecavüz, intikam, kıskançlık, egemenlik kurma ve erkeklerin birlikte şiddet uygulamasını da insan evrensellerine dahil eder.<a class="noteref" href="../Text/notlar.xhtml#n0367" id="ref67">67</a></p>

  <p>Devlet öncesi toplumlarda şiddet yaşandığını kabul etmeyi insanların midesi kaldırmaz ve insanların bu tepkisi elbette anlaşılabilir bir şeydir. Yüzyıllar boyunca bu insanları vahşi olarak bir stereotipe sokmak, yerlileri yeryüzünden silmenin ve topraklarını çalmanın bahanesi olarak kullanıldı. Fakat soykırım, sanki kurbanlar ancak iyi insanlar olduğunda yanlış bir şeymiş gibi, bir halka karşı işlenen büyük suçları lanetlemek için, bu halkı barışçıl ve ekolojik duyarlılığa sahip gösteren sahte bir resim çizmek kesinlikle gereksizdir.</p>

  <p>İçinde evrimleştiğimiz türdeki çevre şartlarında şiddetin yaygın görülmesi, türümüzün öldürme isteği veya içinden gelen bir kana susamışlık barındırdığı ya da bunun bölgesel bir zorunluluk olduğu anlamına gelmez. Akıllı bir türün üyelerinin barış içinde yaşaması için geçerli evrimsel sebepler de vardır. Birçok bilgisayar simülasyonu ve matematik modeli göstermiştir ki dayanışma içine giren bireylerin beyinleri, bilişsel ve duygusal yetilerin doğru kombinasyonunu içerdiği sürece dayanışmak eylemi evrimde işe yarar.<a class="noteref" href="../Text/notlar.xhtml#n0368" id="ref68">68</a> Bu yüzden çatışmak, insani bir evrensel nitelik olsa bile, çatışmalara çözüm bulmak da evrenseldir. Sahip olduğu tüm edepsiz ve hayvansı dürtülerine rağmen, insanlar nazik ve kibar dürtüler de sergilemişlerdir: Ahlak anlayışı, adalet, toplum, davranışlarının sonucunu önceden kestirmek, çocuk, eş ve arkadaş sevgisi gibi şeyler de insan evrenselleridir.<a class="noteref" href="../Text/notlar.xhtml#n0369" id="ref69">69</a> Bir insan grubunun şiddete mi kayacağı yoksa barışı sağlamak için mi çalışacağı, hangi dürtülerin işe karıştığına bağlıdır. İleriki bölümlerde bundan uzun uzun bahsedeceğim.</p>

  <p>Gerçi herkes bu tür teminatlarla avunmaz, çünkü bu teminatlar modern entelektüel yaşantının üçüncü varsayımını aşındırır. Sevgi, irade, vicdan, ruhun geleneksel iş tanımına girer ve her zaman için katıksız “biyolojik” işlevlere karşıt olarak görülmüşlerdir. Bu yetiler de “biyolojik” ise, yani beyin devrelerine girmiş evrimsel adaptasyonlarsa, o zaman hayalete yapacak pek bir iş kalmıyor demektir, belki de hayalet artık sonsuza kadar huzur evine çekilmelidir.</p>
</body>
</html>
