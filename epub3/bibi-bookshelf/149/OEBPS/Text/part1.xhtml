<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="part">I. KISIM<br />
  BOŞ SAYFA, SOYLU VAHŞİ, MAKİNEDEKİ HAYALET</h1>

  <p class="nonindent">Herkesin insan doğasına dair bir düşüncesi ve kuramı vardır. Herkesin çevresindeki insanların davranışını önceden tahmin etmesi gerekir; ki bu da, insanların bir arada ve saat gibi çalışmasını neyin sağladığı hakkında hepimizin kuramlara ihtiyaç duyduğu anlamına gelir. Zımnen kabul edilmiş insan doğası kuramı, yani davranışların sebebinin düşünceler ve duygular olduğu fikri, bizlerin, insanlara dair düşünme şeklimizin derinliklerine gömülüdür. Kendi zihinlerimizi izleyip diğer insanların bize benzediğini varsayarak bu kuramın içini doldurur ve insanların davranışlarını gözleyerek genellemelerde bulunuruz. Ayrıca içinde yaşadığımız entelektüel ortamdan, yani konusunda yetkili kişilerin uzmanlığından ve gündelik hayata dair bilgilerimizden birtakım fikirler de alıp bunları kendi kuramımıza ekleriz.</p>

  <p>İnsan doğası hakkındaki kuramımız, hayatlarımızdaki birçok şeyin pınarıdır. İkna etmek veya tehditler savurmak, bilgilendirmek veya aldatmak istediğimiz zaman bu kurama danışırız. Bu kuram evliliklerimizi nasıl besleyip yürüteceğimize, çocuklarımızı nasıl büyüteceğimize ve kendi davranışlarımızı nasıl kontrol edeceğimize dair bizlere tavsiyeler sunar. Bu kuramın öğrenmeyle ilgili varsayımları eğitim politikamıza, güdülerle ilgili varsayımlarıysa ekonomi, hukuk ve suç politikalarımıza yön verir. Üstelik bu kuram bir yandan da insanların neleri kolayca başarabileceğini, neleri başarmak için illa acı çekip fedakârlıkta bulunması gerektiğini, neleri asla başaramayacağını betimlediği için değerlerimizi etkilemektedir: Birey ve toplum olarak ne için mücadele etmemizin mantıklı olduğuna dair inancımızı yönlendirir. İnsan doğasına dair birbirine rakip kuramlar, farklı yaşam yöntemleri ve farklı siyasal sistemler tarafından dokunarak örülmüş bu kuramlar, tarihin akışı boyunca nice ihtilafın kaynağı olmuştur.</p>

  <p>Binlerce yıl boyunca, insan doğasına dair başlıca kuramlar dinden kaynaklanmıştır.<a class="noteref" href="../Text/notlar.xhtml#npart11" id="ref1">1</a> Örneğin Musevi-Hıristiyan geleneği, günümüzde biyoloji ve psikolojinin ilgilendiği birçok mesele için açıklamalar önermektedir: İnsanlar Tanrı’nın suretinde yaratılmıştır ve hayvanlarla ilintili değillerdir (Tekvin, 1:26). Kadınlar, erkeklerden türetilmiştir ve erkekler tarafından yönetilmek onların kaderidir (Tekvin, 3:16). Zihin, maddesel olmayan bir tözdür; hiçbir fiziksel yapıda bulunmayacak güçlere sahiptir ve beden ölse dahi varlığını sürdürür.<a class="noteref" href="../Text/notlar.xhtml#npart12" id="ref2">2</a> Zihin çeşitli bileşenlerden meydana gelmiştir; ki bunlara ahlak duygusu, sevme becerisi, bir eylemin iyilik kavramı ideallerine uyup uymadığını anlamaya dair muhakeme yeteneği ve nasıl davranılacağını seçen bir karar verme yetisi de dahildir. Karar verme yetisi, sebep sonuç ilişkisinin yasalarıyla sınırlandırılmamış olsa bile, günahı seçmek konusunda doğuştan gelen bir eğilime sahiptir. Bilişsel ve algısal yetilerimiz düzgün çalışır, çünkü Tanrı bunların içine gerçekliğe uyan idealler yerleştirmiş ve ayrıca bunların dış dünyayla bağlantılı olarak işlemesini sağlamıştır. Zihinsel sağlığa sahip olmak için Tanrı’nın amacının farkında olmak, iyiliği seçip günahtan uzak durmak, Tanrı’yı sevmek ve Tanrı’dan ötürü de insanları sevmek gerekir.</p>

  <p>Musevi-Hıristiyan kuramı, Kitabı Mukaddes’te anlatılan olaylara dayanmaktadır. İnsan zihninin hayvanların zihniyle ortak hiçbir noktasının olmadığını, zaten Kitabı Mukaddes’in, insanların diğer canlılardan ayrı yaratıldığını söylemesinden biliyoruz. Kadınların tasarımının erkeklerin tasarımına dayandığınıysa kadınların yaratılmasıyla ilgili bölümde Havva’nın Âdem’in kaburgasından yaratıldığının söylenmesiyle biliyoruz (Tekvin 2:22). İnsanların verdiği kararların, belirli bir sebebin kaçınılmaz sonuçları olamayacağını tahmin edebiliriz; çünkü Tanrı, bilgelik ağacının meyvesini yemeleri eyleminden Havva ile Âdem’i sorumlu tutmuştur ve bu da aslında başka türlü bir seçim yapabilecekleri anlamına da gelmektedir. Havva’nın itaat etmemesinin cezası olarak da kadınlar erkekler altında ezilmektedir; ayrıca kadınlar ve erkekler bu ilk çiftin günahkârlığını da miras almışlardır.</p>

  <p>ABD’de insan doğasına dair en popüler kuram hâlâ bu Musevi-Hıristiyan anlayışıdır. Son anketlere göre, Amerikalıların %76’sı Kitabı Mukaddes’teki yaratılış anlatımına, %79’u bahsedilen mucizelerin gerçekten meydana geldiğine, %76’sı meleklere, şeytana ve diğer maddesel olmayan varlıklara, %67’si ölümden sonra yaşama inanırken sadece %15’i Darwin’in evrim kuramının Yerküre’deki insan yaşamının kökenine dair en iyi açıklama olduğunu düşünüyor.<a class="noteref" href="../Text/notlar.xhtml#npart13" id="ref3">3</a> Sağcı siyasetçiler bu dinsel kuramı açık açık kucaklarken, merkezde yer alan hiçbir siyasetçi halkın gözü önünde bu kuramla çelişecek söylemlerde bulunmaya cesaret edemez. Fakat kozmoloji, jeoloji, biyoloji ve arkeoloji gibi modern bilimlerin anlattıkları, bilimsel eğitimle yoğrulmuş insanların kutsal kitapta geçen yaratılış olayının gerçekleştiğine inanmalarını artık imkânsız hale getirmiştir. Sonuç olarak, insan doğasına dair Musevi-Hıristiyan kuramı günümüz akademisyen, gazeteci, sosyal analist ve aydınlarının büyük bölümü tarafından açıkça onaylanmamaktadır.</p>

  <p>Bununla birlikte her topluma bir insan doğası kuramı gereklidir ve bizim ana entelektüel mecramız da başka bir kurama odaklanmıştır. Bu kuram nadiren övülür veya açıkça kucaklanır, fakat birçok inancın ve siyasetin temelinde bu kuram bulunmaktadır. Bertrand Russell şöyle yazmıştır: “Nereye giderse gitsin her insan, kendisini rahat ettiren bir inançlar bulutu tarafından sarmalanır ve bu bulut, sıcak bir günde insanın yakasını bırakmayan sinekler gibi onunla birlikte hareket eder.” Günümüzün aydınları için söz konusu inançların çoğu psikoloji ve toplumsal ilişkiler hakkındadır. Bu inançlara Boş Sayfa ifadesiyle, yani insan zihninin doğuştan gelen bir yapıya sahip olmadığını ve toplumun veya kendimizin isteğiyle üzerine bir şeyler yazılabileceğini söyleyen görüş ile atıfta bulunacağım.</p>

  <p>İnsan doğasına dair bu kuram, elinizdeki kitabın konusudur. Tıpkı dinlerin, insan doğasına dair bir kuramı içermesi gibi, insan doğası kuramları da dinlerin kimi işlevlerini üstlenmiştir ve Boş Sayfa kuramı da modern entelektüel yaşamın laik dini olmuştur. Değerlerin kaynağı olarak görülmüş bu kuramın aslında bir mucizeye dayandığı, yani karmaşık bir zihnin hiçlikten ortaya çıktığı fikriyse kendisine karşı asla kullanılmamıştır. Şüpheciler ve bilimciler tarafından bu kurama meydan okunması, bazı inananları bir inanç krizine sokarken kimi inananların da sapkınları ve inançsızları hedef alan acımasız saldırılar düzenlemesine yol açmıştır. Ama ben sahip olduğumuz değerlerin bu Boş Sayfa kuramının ölümünü de bir şekilde atlatacağını düşünüyorum; tıpkı birçok dinsel geleneğin, bilimden gelen tehditlerle (örneğin Kopernik ve Darwin devrimleri) önünde sonunda uzlaşmak zorunda kalması gibi.</p>

  <p>Kitabın birinci kısmındaki bölümler, Boş Sayfa kuramının modern entelektüel hayattaki yükselişini ele almasının yanı sıra bu kurama meydan okuyan insan doğası ve kültürüne dair yeni görüşten de bahsetmektedir. Ardından gelen kısımlardaysa bu meydan okumanın ortaya çıkardığı endişelere tanık olup (II. Kısım) bu paniğin nasıl yatıştırabileceğini göreceğiz (III. Kısım). Sonrasında, insan doğasıyla ilgili zengin bir anlayışın dili, düşünceyi, toplumsal hayatı ve ahlakı anlamayı kolaylaştırdığını (IV. Kısım); siyaset, şiddet, toplumsal cinsiyet, çocuk büyütme ve hümanist disiplinler hakkındaki tartışmaları nasıl açıklığa kavuşturabileceğini göstereceğim (V. Kısım). Son olarak da Boş Sayfa kuramının ölümünün, ortaya çıkışına kıyasla daha sessiz ve bazı açılardan daha az devrimci bir süreç olduğunu göz önüne sereceğim (VI. Kısım).</p>
</body>
</html>
