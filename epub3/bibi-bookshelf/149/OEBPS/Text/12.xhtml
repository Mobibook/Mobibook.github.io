<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>12</span>
  </div>

  <h1>GERÇEKLİKLE TEMAS ETMEK</h1>

  <div class="poem">
    <p>Ne şaheserdir insan!</p>

    <p>Nasıl soylu bir akıl!</p>

    <p>Meziyetleri nasıl da sonsuz!</p>

    <p>Davranışları, hareketleri nasıl kusursuz, nasıl fevkalade!</p>

    <p>Eylemlerinde nasıl bir melek!</p>

    <p>Sezgilerinde, nasıl da tanrı gibi!</p>

    <p class="right">— William Shakespeare</p>
  </div>

  <p class="nonindent">İnsan doğasını kabul etmenin başlangıç noktası, bunun kaynağı olan beynin şaşırtıcı karmaşıklığı karşısında saf bir huşu ve alçakgönüllülük duymaktır. Genomumuzdaki üç milyar baz tarafından örgütlenmiş ve yüz milyonlarca yıldır süren bir evrimle şekillenmiş olan beyin hayal edilemez bir karmaşıklık ağıdır: Yüz trilyon bağlantıyla birbirine bağlanan yüz milyar sinir hücresi, üç boyutlu sarmal bir mimari yapı dokur. Yaptığı işin karmaşıklığı, insanı onun karşısında gerçekten mütevazı olmaya iter. Primatlarla paylaştığımız yürümek, elle kavramak ve tanımak gibi sıradan yetenekler bile, yapay zekâ araştırmalarının ancak sınırlarında veya ötesinde çözüm bulunabilecek mühendislik sorunlarıdır. İnsanların doğuştan hakkı olan konuşup anlamak, sağduyuya başvurmak, çocukları eğitmek ve başkalarının niyetleri fark etmek gibi yetenekler, ömrümüz boyunca hiçbir makinenin taklit edemeyeceği yeteneklerdir ve belki de hiçbir zaman taklit edilemeyeceklerdir. Bütün bunlar, zihnin biçimsiz bir hammadde olduğu tasvirini ve insanların önemsiz atomlar olarak “toplum” dediğimiz yapıyı oluşturduğu fikrini dengelemeye hizmet edebilir.</p>

  <p>Beynimiz; nesnelerin, canlıların ve diğer insanların olduğu bir dünyada mücadele etmemiz için bize gerekli olan donanımı sağlar. Bütün bu varlıkların bizim refahımıza büyük etkisi vardır; beynimizin de bu varlıkları ve onların güçlerini saptamaya uygun olması beklenir. Sarp bir kayalığı, aç bir panteri veya kıskanç bir eşi fark edememek, kibarca söylemek gerekirse, biyolojik başarımız için epey olumsuz sonuçlar doğurabilir. Beynin fantastik karmaşıklığı, kısmen çevremizdeki dünyanın önemli olgularının anlaşılması içindir.</p>

  <p>Fakat bu açık gerçek, modern entelektüel hayatın birçok kesimi tarafından inkâr edilmiştir. Akademilerin çoğunda hüküm süren rölativizm anlayışına göre gerçeklik; dilin, stereotiplerin ve medya imgelerinin kullanımıyla oluşturulmuş sosyal bir yapıdır. Toplumsal inşacılık, bilim ve kültür çalışmaları, eleştirel kuram, postmodernizm ve dekonstrüktivizm yandaşlarıysa, insanların dünyaya dair gerçeklere erişebildiği fikrinin safdillik olduğunu söyler. Onlara göre, gözlemler daima kuramlardan etkilenir, kuramlar da ideolojiler ve siyasal öğretilerle doludur, dolayısıyla gerçeklere erişebildiğini ya da işin doğrusunu bildiğini iddia eden biri, diğer insanlar üzerinde tahakküm kurmaya çalışıyordur.</p>

  <p>Rölativizm ve Boş Sayfa öğretisi birbirlerine iki şekilde dolanmıştır. İlki rölativistlerin, zihnin gerçeği kavramak üzere tasarlanmış mekanizmalara sahip olmadığını söyleyen cimri bir psikoloji kuramı ileri sürmesi yoluyladır; zihnin tek yaptığı çevresindeki kültürden edilgen bir şekilde kelimeler, imgeler ve stereotipleri kendine almaktır. İkincisi, rölativistlerin bilime karşı takındığı tutumdur. Çoğu bilimci kendi çalışmalarını dışımızda her gün olup biten şeyleri ve bunların nasıl işlediğini anlama yeteneğimizin uzantısı olarak görür. Teleskoplar ve mikroskoplar görsel sistemi büyütür; kuramlar sebep ve sonuçlara dair önsezilerimizi formüle eder; deneyler doğrudan tanık olmadığımız olaylara dair kanıt toplama dürtümüze incelik kazandırır. Rölativist hareketler, bilimin mercekle büyütülmüş algı ve biliş iradesi olduğu konusunda hemfikirdirler, fakat bunun aksi bir sonuca varırlar: yani bilimciler, jüri üyeleri gibi, nesnel bir gerçekliği kavrama yetisinden yoksundur sonucunu çıkarırlar. Rölativist görüşün avukatları şöyle der: “Batı bilimi, gerçekliği, doğayı ve nesnelerin nasıl çalıştığını betimlemenin yollarından biridir; emtia ve kâr üretmek için kesinlikle çok etkin bir yoldur, fakat diğer bakımlardan pek tatmin edici değildir. Başka kültürler ve başka zamanların bilimlerini ve anlayışlarını çoğunlukla görmezden gelen emperyalist bir kibirliliktir.”<a class="noteref" href="../Text/notlar.xhtml#n121" id="ref1">1</a> Bu yaklaşım ırk, toplumsal cinsiyet, şiddet, toplumsal örgütlenme gibi politik unsurlarla yüklü konulara dair bilimsel çalışmalarda en belirgin halindedir. Bu konularla bağlantılı şekilde “olgulara” veya “gerçeğe” başvurmak sadece bir hiledir, der rölativistler, çünkü kültürel ve politik önyargılardan bağımsız nesnel bir kıstas bağlamında “gerçek” diye bir şey <em>yoktur</em>.</p>

  <p>İnsanların zihinsel yetilerinin sağlamlığı hakkındaki şüphecilik, ayrıca sıradan insanların zevk ve kanaatlerine (çok hoşlanmadıklarımıza bile) saygı mı duyulacağını, yoksa bu insanlara sinsi bir ticaret kültürünün kurbanları gibi mi muamele edileceğini de belirler. “Yanlış bilinçlenme”, “aldatıcı tercihler” ve “içselleştirilmiş yetki” gibi rölativist öğretilere göre, insanlar kendi arzuları konusunda yanılıyor olabilir. Bu doğruysa, toplumun çoğunluğunun tercihlerine nihai bir yetki veren demokrasinin ardındaki varsayımlar ile insanlara kendi kaynaklarını nasıl kullanacağına dair en yüksek karar makamı muamelesi yapan pazar ekonomisi anlayışının altı oyulmuş olur. Bu yaklaşımın, toplumda dil ve imgelerin kullanımını çözümleyen akademisyenler ve sanatçıları yüceltmesi belki de tesadüf değildir, çünkü sadece onlar bu tür ortamların yanıltıcı ve yozlaştırıcı etkilerinin maskesini düşürebilir.</p>

  <p>Bu bölüm bilişe dair –özellikle kelimeler, kavramlar, görüntülerle ilgili– varsayımlar hakkındadır; entelektüel hayattaki yakın tarihli rölativist hareketlerin temelinde bu yetiler vardır. Tartışmaya giriş yapmanın en iyi yolu, dünyayla en doğrudan bağlantımız, yani algı üzerine yapılmış araştırmalardan örnekler vermektir. Bu örnekler, acaba gerçeklik toplum tarafından mı yapılandırıldı yoksa doğrudan var mıdır meselesinin uygun şekilde çerçevelendirilmediğini hemen gösterecektir; bu iki alternatif de doğru değildir.</p>

  <div class="rpicture"><img alt="" src="../Images/s243a.jpg" /></div>

  <p>Rölativistler –sanki algı, ruhun içinden bakıp dünyayı izlediği, bir pencereymiş gibi– gerçekliği kavramak için sadece gözümüzle bakmamız yetmez derken, haklıdırlar. Nesneleri oldukları gibi gördüğümüzü söyleyen görüşe naif gerçekçilik denir ve binlerce yıl önce şüpheci filozoflar basit bir fenomenin, görsel yanılsamaların yardımıyla bu görüşü çürütmüştür. Görsel sistemimiz bizi kandırabilir, bu da onun bir aygıt olduğunu ve gerçeğe uzanan bir boru hattı olmadığını kanıtlamak için yeterlidir. Burada en sevdiğim iki yanılsamayı görüyorsunuz. Roger Shepard’ın “Masaları Döndürmek”<a class="noteref" href="../Text/notlar.xhtml#n122" id="ref2">2</a> adlı yanılsamasında (yanda) iki paralel dikdörtgenin hem boyutu hem de şekli aynıdır. Edward Adelson’ın “Satranç Gölgesi Yanılsaması”<a class="noteref" href="../Text/notlar.xhtml#n123" id="ref3">3</a> adlı yanılsamasında (aşağıda) gölgenin ortasındaki açık renkli kare (B), gölgenin dışında kalan koyu renkli karelerle (A) aynı gri tonuna sahiptir.</p>

  <div class="lpicture"><img alt="s243b" src="../Images/s243b.jpg" /></div>

  <p>Fakat tanıyıp bildiğimiz dünyanın beynimizin bir eseri oluşu, onun <em>keyfi</em> bir eser –sosyal şartlar veya beklentilerle yaratılan bir fantazya– olduğunu göstermez. Algı sistemlerimiz nesnelerin boyut, şekil ve materyalleri gibi hayatta kalmamız için önemli olan dış dünya özelliklerini anlamak için tasarlanmıştır. Bu görevi başarmak için karmaşık bir tasarım gereklidir, çünkü retinada oluşan görüntü, dünyanın tam eşi değildir. Nesnenin retinaya düşen görüntüsü, nesne etrafta hareket ettikçe büyür, küçülür, bükülür; hava açıp kapadıkça, iç mekân dış mekân ışıkları farklılaştıkça nesnelerin renkleri ve parlaklığı dalgalanır. Fakat beyin, bu çıldırtıcı sorunların üstesinden bir şekilde gelir. Sanki beyin, retina görüntüsünden yola çıkıp geometri, optik ve olasılık kuramlarını kullanarak gerçeklikle ilgili varsayımlara, dünyaya dair varsayımlara ulaşacak şekilde akıl yürütür gibi çalışmaktadır. Çoğu zaman sistem işe yarar: insanlar genelde ağaçlara çarpmaz veya taşları dişlemez.</p>

  <p>Fakat arada sırada beyin aldanır. Ayaklarımızın altında uzanan zemin, görsel alanımızın alt kısmından merkezine doğru bir görüntü oluşturur. Sonuçta beyin, görsel alanda aşağı/yukarı ekseninde bulunan görüntüleri, dünyada yakın/uzak ekseninde diye yorumlar, özellikle de görüntü, örtülü parçalar gibi perspektif ipuçlarıyla (örneğin gizlenmiş masa ayağı gibi) desteklendiğinde. Bakan kişiden uzakta duran nesnelerin boyutu, retinaya düşen görüntüde küçülmüştür, dolayısıyla beyin bunu telafi eder ve böylece görsel alanda yukarı/aşağı eksenindeki belirli bir mesafeyi, sağ/sol eksenindeki aynı mesafeye kıyasla daha uzun bir nesneden geliyor gibi görürüz. Şekilde döndürülmüş masaların enlerini ve boylarını farklı görmemizin sebebi budur. Aynı mantıkla, gölgedeki nesneler, tam aydınlanan nesnelere kıyasla retinamıza daha az ışık gönderir. Beynimiz bunu telafi eder ve gölgedeki gri tonu, güneş ışığındaki renk tonuna göre daha açık renkli görmemizi sağlar. Her durumda sayfa üzerindeki çizgi ve lekeleri yanlış görebiliriz; fakat bunun tek sebebi, görsel sistemlerimizin bunları gerçek dünyadan geliyormuş gibi görmeye çalışmasıdır. Polisin şüpheliyi oyuna getirmesi gibi, Shepard ve Adelson akılcı fakat şüphe duymayan bir gözlemcinin yanlış sonuçlar çıkarmasına yol açabilecek bulgular ortaya atmıştır. Bu görüntüleri retinamıza düşüren, üç boyutlu sıradan nesnelerin dünyasında olsaydık, algısal deneyimimiz doğru olurdu. Adelson şöyle açıklar: “Birçok sözde yanılsama gibi, bu etki de görsel sistemin kusurunu değil, başarısını gösterir. Görsel sistem fiziksel bir ışık ölçme cihazı olarak iyi değildir, fakat amacı da bu değildir zaten. Önem verdiği görev, görüntü bilgisini anlamlı bileşenlere ayırmak ve böylece nesnelerin doğasını görüntü olarak algılamaktır.”<a class="noteref" href="../Text/notlar.xhtml#n124" id="ref4">4</a></p>

  <p>Geçmiş deneyimlerle oluşan beklentilerin, algıyla ilintili olmadığını söyleyemeyiz. Fakat bunların etkisi, algı sistemimizin daha keyfî değil, daha doğru çalışmasını sağlamaktır. Aşağıdaki iki kelimeye baktığımızda, aynı şekli ilk kelimede “H” ikinci kelimede “A” olarak algılıyoruz:<a class="noteref" href="../Text/notlar.xhtml#n125" id="ref5">5</a></p>

  <div class="picture"><img alt="" src="../Images/s244.png" /></div>

  <p>Şekilleri böyle görmemizin sebebi, sıra dışı bir durumda geçerli olmasa bile, deneyimlerimizin bize ilk kelimenin ortasındaki şeklin gerçekten “H”, ikinci kelimedeki şeklin “A” olmasının yüksek olasılık taşıdığını söylemesidir. Algı mekanizmaları, gördüğümüz şeyin gerçekten orada olan şeye uymasını sağlamak için çok uğraşır.</p>

  <p>Böylece naif gerçekçiliği çürüten deliller, ayrıca beynin gerçeklikten kopuk olduğu görüşünü de kesin şekilde çürütür. Üçüncü bir seçenek vardır: Beyin yanılabilen, fakat yine de zeki mekanizmalar evrimleştirmiştir; ki bunlar bizi gerçekliğin çeşitli yönleriyle temas ettirir ve bu yönler de atalarımızın hayatta kalıp üremesi için önemliydi. Ayrıca bu, sadece algısal yetilerimiz için değil, bilişsel yetilerimiz için de geçerlidir. Bilişsel yetilerimizin (algısal yetilerimiz gibi) gerçek dünyaya göre ayarlanmış olduğu olgusu, yanılsamalara verdikleri tepkilerden bellidir: Gerçeklikteki bir hata ihtimalini fark eder ve yanlış izlenimin ardından gerçeğe ulaşmak için bir yol ararlar. Suyun yüzeyinde bir küreğin kırıldığını gördüğümüzde, gerçekten mi kırıldığını yoksa sadece öyle mi göründüğünü nasıl anlayabileceğimizi biliyoruz: küreğe dokunabilir, üzerinde düz bir nesne kaydırabilir veya sudan çıkarıp kırık görünen kısmına bakabiliriz. Bu testlerin ardındaki doğruluk ve gerçeklik kavramlarının evrensel olduğu görünmektedir. Bütün kültürlerden insanlar doğru ve yanlışı, zihnin iç dünyası ile dışarıdaki gerçekliği birbirinden ayırt eder, gözlenemez nesnelerin varlığınıysa arkalarında bıraktıkları algılanabilir ipuçlarından çıkarmaya çalışırlar.<a class="noteref" href="../Text/notlar.xhtml#n126" id="ref6">6</a></p>
  <hr />

  <p class="nonindent">Görsel algı, dünyaya dair bilgilerin en ilgincidir, fakat rölativistler, nesneleri nasıl gördüğümüzden çok, onları nasıl <em>sınıflandırdığımızla</em> ilgilenir; deneyimlerimizi kuşlar, aletler ve insanlar gibi kavramsal sınıflar halinde nasıl dizdiğimizi ele alırlar. Zihinsel sınıflandırmaların gerçeklikte bir şeylere denk geldiğini söyleyen ve görünüşte zararsız olan düşünce, XX. yüzyılda ihtilaflı bir görüş halini aldı; çünkü ırk, toplumsal cinsiyet, etnik köken ve cinsel yönelim stereotipleri gibi bazı sınıflandırmalar, ayrımcılık veya tahakküm için kullanılırsa zarar verirler.</p>

  <p><em>Stereotip</em> kelimesi, aslında basım işleminde kullanılan bir kalıp türü için söylenirdi. Bugünkü anlamında, yani bir insan sınıfını gösteren aşağılayıcı ve yanlış bir imge olarak ise gazeteci Walter Lippmann tarafından 1922’de kullanıldı. Lippmann önemli bir aydındı; imza attığı birçok işin arasında <em>The New Republic</em> dergisinin kurulmasına yardımcı olmak, I. Dünya Savaşı’nın sonunda Woodrow Wilson’ın yürüttüğü siyaseti etkilemek ve IQ testlerine yönelik ilk saldırılardan birini kaleme almak vardır. <em>Public Opinion</em> [Halk kanaati] adlı kitabında Lippmann, sıradan vatandaşların günümüzde kısa alıntılar dediğimiz şeylerle yüzeysel bilgilendiği için, kamu meselelerinde akılcı yargılara varamadıkları bir çağda gerçek demokrasiye ulaşmanın zorluğundan ötürü kızgın olduğunu göstermişti. İddiasının bir parçası olarak Lippmann, sıradan vatandaşların sahip olduğu sosyal grup kavramlarının stereotip –eksik, taraflı ve çeşitliliğe karşı hassasiyet göstermeyen zihinsel imgeler– ve rahatsız edici bilgilere karşı dirençli olduğunu ileri sürmüştü.</p>

  <p>Bu yaklaşım, sosyal bilimleri hemen etkiledi (gerçi Lippmann’ın asıl iddiasının incelikleri ve nitelikleri unutulmuştu). Psikologlar insanlara etnik grup listelerinin yanı sıra çeşitli özellikleri sıralayan listeler verip bunları eşleştirmelerini istediler. Tabii ki Yahudiler “kurnaz” ve “paragöz”, Almanlar “verimli” ve “nasyonalist”, Zenciler “batıl inançlı” ve “gamsız” özellikleriyle eşleştirilmişti.<a class="noteref" href="../Text/notlar.xhtml#n127" id="ref7">7</a> İş bireylere gelince bu tür genellemeler zararlıdır. Eğitimli insanlar ve halkın gözü önündeki kişiler bunlardan kaçınsalar bile bu genellemeler maalesef hâlâ dünyanın birçok yerinde yaygındır.</p>

  <p>1970’lere gelindiğinde, birçok düşünür insan sınıflarıyla ilgili stereotiplerin yanlış olabileceğini belirtmekten pek memnun değildi. Bırakın stereotipleri, sınıfların var olmadığı konusunda ısrar etmeye başladılar. Bu görüş uyarınca ırkçılık, cinsiyetçilik ve diğer önyargı türlerine karşı savaşmanın en etkin yolu, insanlarla ilgili kavramsal sınıflandırmaların, nesnel gerçekliklerle herhangi bir bağı olabileceği iddialarını inkâr etmekti. Eşcinseller, siyahlar veya kadınlar gibi sınıflandırmalar olmasa, eşcinsellerin efemine, siyahların batıl inançlı ve kadınların edilgen olduğuna inanmak mümkün olmazdı. Örneğin felsefeci Richard Rorty şöyle yazmıştır: “Eşcinsel, zenci ve dişi kavramları, bu şekilde belirlenmesi kaçınılmaz olan insan sınıfları olarak değil, yarardan çok zarar getirmiş icatlar olarak görülmelidir.”<a class="noteref" href="../Text/notlar.xhtml#n128" id="ref8">8</a></p>

  <p>Pekâlâ, neden burada duralım ki, der birçok düşünür. <em>Bütün</em> sınıfların toplumsal yapılar ve bu yüzden uydurma şeyler olduğunu söylemek daha da iyidir, çünkü bu yaklaşım insanları birbirine düşüren stereotipleri <em>gerçekten</em> uydurma şeyler yerine koyacaktır. Rorty bunu onaylayarak, günümüzdeki birçok düşünürün “kuarklar ve genlerin de muhtemelen icat olduğunu” söylediğini belirtir. Postmodernistler ve diğer rölativistler, ontoloji ve epistemolojinin felsefi sorunlarıyla ilgilendikleri için değil, ırkçılar, cinsiyetçiler ve homofobiklerin ayağını kaydırmanın en iyi yolu olduğunu düşündükleri için gerçeğe ve nesnelliğe saldırıyorlar. Felsefeci Ian Hacking son zamanlarda “toplumca inşa edildiği” öne sürülen ve neredeyse kırk maddeden oluşan bir liste sunar. Öne çıkan örnekler ırk, toplumsal cinsiyet, erkeklik, doğa, olgular, gerçeklik ve geçmiş zaman olarak görünüyor. Fakat liste giderek büyümekte; artık yazarlık, AIDS, kardeşlik, seçim, tehlike, bunama, hastalık, Hindistan ormanları, eşitsizlik, Landsat uydu sistemi, göçmenleri tıbbi kontrole tabi tutmak, ulus devlet, kuarklar, okul başarıları, seri cinayetler, teknolojik sistemler, beyaz yakalıların işlediği suçlar, kadın mülteciler ve Zulu milliyetçiliği gibi maddeleri de içermektedir. Hacking’e göre, bu maddelerin ortak bağı, sınıflandırmanın, eşyanın doğası tarafından belirlenmediği ve bu yüzden ortaya çıkmasının kaçınılmaz olmadığına yönelik kanaattir. Buradan da ileri götürülebilecek çıkarım, bu liste ortadan kalksa veya kökten dönüştürülse daha iyi bir duruma geleceğimizdir.<a class="noteref" href="../Text/notlar.xhtml#n129" id="ref9">9</a></p>

  <p>Bütün bu girişim, insanların kavram oluşturmasıyla ilgili dile getirilmemiş bir kurama dayanır: Kavramsal sınıflandırmalar, dünyadaki nesnelerle sistemli bir ilişki kurmaz, fakat toplum tarafından ortaya çıkarılırlar diyen kuramı temel alır (yani yeni baştan inşa edilebilirler). Bu kuram doğru mudur? Bazı durumlarda bir doğruluk payı vardır. 4. Bölümde gördüğümüz gibi, bazı sınıflandırmalar gerçekten toplumsal inşalardır: bunlar, insanlar arasında zımnî bir uzlaşma olduğu için varlıklarını devam ettirir. Örnekler arasında para, imtiyazlar, vatandaşlık, cesaret madalyaları ve ABD başkanlığı vardır.<a class="noteref" href="../Text/notlar.xhtml#n1210" id="ref10">10</a> Fakat bu, <em>bütün</em> kavramsal sınıfların toplumsal inşa olduğu anlamına gelmez. Kavram oluşturma olgusu bilişsel psikologlar tarafından onlarca yıldır incelenmekte ve onlar da çoğu kavramın, biz fark etmesek bile, bir tür gerçekliği olan nesnelerin sınıflarını saptadığı sonucuna varmışlardır.<a class="noteref" href="../Text/notlar.xhtml#n1211" id="ref11">11</a></p>

  <p>Evet, her kar tanesi eşsizdir, ayrıca hiçbir sınıflandırma, bireylerinin her birine bütünüyle adil davranmayacaktır. Fakat zekâ, ortak özelliklere sahip nesneleri aynı kümelere sokmaya bağlıdır ve böylece her gördüğümüz yenilikle afallamayız. William James’in yazdığı gibi: “Poliplerin aklından ‘Hayda! Yine mi zamazingo!’ düşüncesi geçmiş olsa, kavramsal düşünürler olurlardı.” Yeni nesnenin bazı özelliklerini kavrayıp onu zihinsel bir sınıfa sokar ve algılayamadığımız özellikleri için bu sınıfın diğer tipik özelliklerine sahip olduğu çıkarımını yaparız. Ördek gibi yürüyor ve vakvaklıyorsa, muhtemelen bir ördektir. Bir ördekse muhtemelen yüzecek ve uçacak, su tüylerinin üstünden akıp gidecek, taze soğanlı ve hoisin soslu kreple dürüm yapılan eti çok lezzetli olacaktır.</p>

  <p>Bu tür bir çıkarım işe yarar, çünkü dünyada ördekler gerçekten vardır ve bunların kimi özellikleri gerçekten ortaktır. Yürüyüp vakvaklayan nesnelerin, et içermelerinden başka benzerlikleri olmasa “ördek” sınıfı gereksiz olur ve muhtemelen bu sınıfı asla evrimleştirip oluşturmazdık. Dev bir çizelge oluşturulsa, yatay ve dikey sütunları insanların fark ettiği özellikleri gösterse, kutucuklar bu özelliklerin kombinasyonlarını taşıyan nesnelerle doldurulsa, doldurulan kutucukların dağılımı topak topak olacaktır. “Vakvaklamak” yatay sütunu ile “paytak yürümek” dikey sütununun kesiştiği yerde birçok girdi ismi yazılı olacaktır, fakat “vakvaklamak” yatay sütunu ile “dört nala koşmak” dikey sütunun kesiştiği yere hiçbir girdi yazılmaz. Yatay ve dikey sütunlar belirlendikten sonra, özelliklerin öbeklenmesi toplumdan veya dilden değil, dünyadan kaynaklanır. Aynı canlıların, Avrupa kültürlerindeki kelimeler tarafından, diğer kültürlerdeki (yazıya geçmemiş kültürler de dahil) hayvan ve bitki kelimeleri tarafından, ayrıca boyut ölçüm cihazları, kesip biçme aletleri ve DNA dizisi okuyan aygıtlarla donatılmış profesyonel biyologların kullandığı Linnaeus sistemi tarafından benzer şekilde sınıflandırılma eğiliminde bulunması tesadüf değildir. Biyologlar der ki ördekler, Anatinae alt-ailesinde birkaç düzine türdür, her birinin anatomisi farklıdır, kendi türlerinin diğer bireyleriyle çiftleşip üreyebilirler ve evrim geçmişinde ortak bir ataya sahiptirler.</p>

  <p>Çoğu bilişsel psikolog, kavramsal sınıflandırmanın iki zihinsel süreçten kaynaklandığına inanır.<a class="noteref" href="../Text/notlar.xhtml#n1212" id="ref12">12</a> Bunlardan ilki, zihin çizelgesindeki bilgi girişi yığılmalarını fark eder, bunları muğlak sınırları olan sınıflar, prototip bireyler ve örtüşen benzerlikler olarak ele alır, tıpkı bir ailenin fertleri gibi. Zihinsel “ördek” sınıfımızın, prototip ördeğe uymayan tuhaf ördekleri kucaklamasının sebebi budur; örneğin uçamayan veya yüzemeyen kusurlu ördekler, ayaklarında pençeler ve mahmuzlar olan Moskova ördekleri, konuşup elbise giyen Donald Duck aynı sınıfa dahil edilir. Diğer zihinsel süreç ise kesin kurallar ve tanımlamaları arayıp bunları mantık yürütme zincirlerine dahil eder. İkinci sistem, gerçek ördeklerin bir mevsimde iki kez tüy döktüğünü, bacaklarında üst üste binen pullar olduğunu, bu yüzden kaz gibi görünüp kaz denilen bazı kuşların aslında ördek olduğunu öğrenebilir. İnsanlar bu olguları akademik biyolojiden bilmese bile, türlerin görünür özelliklerini ortaya çıkaran içsel bir öz veya saklı bir özellikle tanımlandığı konusunda güçlü sezgileri vardır.<a class="noteref" href="../Text/notlar.xhtml#n1213" id="ref13">13</a></p>

  <p>Sınıflandırma psikolojisini öğreten herkes, kafası karışmış bir öğrenciden şu soruyu duyar: “Nesneleri sınıflandırmanın akılcı olduğunu ve bizi akıllı yaratıklar yaptığını söylüyorsunuz. Fakat bize <em>insanları</em> sınıflandırmanın mantıksız olduğu, bizi ırkçı ve cinsiyet ayrımcısı yapacağı da öğretildi. Ördekleri ve sandalyeleri ele aldığımızda sınıflandırma bu kadar muhteşem ise toplumsal cinsiyetler ve etnik grupları değerlendirirken neden o kadar korkunçtur?” Öğrencilerin sorduğu birçok samimi soruda olduğu gibi, bu soru öğrencilerin anlayışındaki bir kusuru değil, konuyla ilgili literatürdeki bir noksanı gün ışığına çıkarır.</p>

  <p>Stereotiplerin özünde mantıksız olduğu görüşü, psikoloji araştırmalarından çok, sıradan insanlara tepeden bakılmasına dayanır. Deneklerinin kafasında stereotiplerin olduğunu gösteren birçok araştırmacı, stereotiplerin akla aykırı olduğunu varsaydı, çünkü kimi özelliklerin bazı gruplar için istatistiksel olarak doğru olma ihtimalinden rahatsızdılar. Asla gerçekten kontrol etmediler. 1980’lerde bu yaklaşım değişmeye başladı, şimdi de stereotiplerin doğruluğu hakkında epey bilgi bulunmaktadır.<a class="noteref" href="../Text/notlar.xhtml#n1214" id="ref14">14</a></p>

  <p>Bazı önemli istisnalar dışında, nüfus sayımı rakamları veya stereotiplere sokulan insanların kendilerinden alınan raporlar gibi nesnel değerlendirmeler incelendiğinde, stereotiplerin aslında hatalı <em>olmadığı</em> görülür. Afrika kökenli Amerikalıların beyazlara kıyasla sosyal yardım işlerinde daha çok yer aldığına, Yahudilerin ortalama gelirinin beyaz Anglosakson Protestanların gelirinden yüksek olduğuna, işletme öğrencilerinin sanat öğrencilerine göre muhafazakâr davrandığına, kadınların kilo vermeyi erkeklerden daha çok istediğine ve erkeklerin kadınlara kıyasla çıplak elle sinek avlamaya yatkınlık gösterdiğine inanan insanlar, mantıksız veya bağnaz değildir. Bu inançlar doğrudur. İnsanların kafasındaki stereotipler, genelde istatistiklerle tutarlılık gösterir, ayrıca insanlar birçok durumda cinsiyetler veya etnik gruplar arasındaki gerçek farkları <em>önemsememek</em> eğilimindedir.<a class="noteref" href="../Text/notlar.xhtml#n1215" id="ref15">15</a> Bu, stereotipleşmiş özelliklerin değişmeyeceği veya insanların böyle düşündüğü anlamına gelmez elbette, sadece zamanında insanların özellikleri oldukça doğru bir şekilde algıladıklarını gösterir.</p>

  <p>Üstelik insanlar etnik grupların karakteristik özellikleri olduğuna inansa bile, gruplardaki herkesin o özelliklere uyduğunu düşünen akılsız stereotipçiler değildir. İnsanlar, Almanların Alman olmayanlara göre ortalamada daha verimli çalıştığını düşünebilir, fakat kimse her bir Almanın Alman olmayan herkesten verimli çalışacağına inanmaz.<a class="noteref" href="../Text/notlar.xhtml#n1216" id="ref16">16</a> Ayrıca insanlar, bir birey hakkında yeterince bilgiye sahiplerse stereotipleri çiğnemekte tereddüt etmezler. Yaygın suçlamanın aksine, öğretmenlerin tek tek öğrencileriyle ilgili izlenimlerine ırk, toplumsal cinsiyet veya sosyoekonomik statü stereotipleri bulaşmamıştır. Öğretmenlerin izlenimleri öğrencilerin nesnel testlerle ölçülen performanslarını yansıtır.<a class="noteref" href="../Text/notlar.xhtml#n1217" id="ref17">17</a></p>

  <p>Şimdi de önemli istisnalara bakalım. Kişi, stereotipleştirilmiş grupla az temas etmiş veya ilk elden hiç temas etmemişse ya da hakkında hüküm verilen gruba düşmanlık besleyen bir gruba dahilse, stereotipler tamamen hatalı olabilir. II. Dünya Savaşı sırasında, Ruslar ABD ile müttefik, Almanlarla düşmanken, Amerikalılar, Rusların Alınanlardan daha çok olumlu özelliği olduğuna hükmetmişti. Kısa süre sonra ittifaklar tersine dönünce Amerikalılar bu kez Almanların Ruslardan daha fazla olumlu özelliğe sahip olduğuna hükmettiler.<a class="noteref" href="../Text/notlar.xhtml#n1218" id="ref18">18</a></p>

  <p>Ayrıca, insanların bir birey hakkında karar verirken stereotipleri bir yana bırakabilme yeteneği, bilinçli ve maksatlı muhakeme kabiliyetleri sayesinde ortaya çıkmıştır. İnsanların dikkati dağıldığında veya hemen karşılık vermeleri için baskı altına alındıklarında, bir etnik grubun üyesinin o grubun tüm stereotip özelliklerine sahip olduğuna hükmetme ihtimalleri yüksektir.<a class="noteref" href="../Text/notlar.xhtml#n1219" id="ref19">19</a> Bu, daha önce bahsettiğim, insanların sınıflandırma sisteminin iki kısımlı tasarımından kaynaklanıyor. Bir bireyle ilk defa karşılaştığımızda, o bireyin uyandırdığı muğlak çağrışımlar haliyle bir stereotipe uygun görülür. Fakat kurallara bağlı sınıflandırma sistemimiz, bu çağrışımları engeller ve bu kişiyle ilintili gerçeklere dayanan çıkarımlar yapar. Bunu ya pratik sebeplerden yüzünden, yani grup ortalaması hakkındaki bilgi, birey hakkındaki bilgi kadar işe yaramayacağı zaman yapar; ya da toplumsal ve ahlaki sebepler yüzünden, yani birey hakkında karar verirken belirli grup ortalamalarının görmezden gelinmesine yönelik zorunluluğa duyulan saygıdan ötürü gerçekleştirir.</p>

  <p>Bu araştırmadan çıkan sonuç, stereotiplerin daima doğru olduğu değil, daima hatalı olmadığı, hatta çoğunlukla hatalı olmadığıdır. Zihnin diğer yetenekleri gibi sınıflandırma yeteneği de, dünyadaki uzun vadeli refahımız için anlamlı unsurlardan haberdar olmayı sağlayan bir adaptasyon olsaydı, böyle bir sonuç beklerdik. Sosyal psikolog Roger Brown’ın belirttiği gibi, insan sınıfları ile nesne sınıfları arasındaki temel fark, nesne sınıfı için prototip bir örnek seçtiğinizde kimsenin alınmamasıdır. Webster sözlüğü tüm kuşları temsilen serçeyi seçtiğinde emular, devekuşları, penguenler veya kartallar saldırıya geçmemişti. Fakat Webster’ın <em>kadın</em> maddesine futbol oynayan bir kadın ve <em>erkek</em> maddesine de bir iş adamı resmi konsa ne olacağını düşünün. Brown şöyle der: “Elbette insanlar alınmakta haklıdır, çünkü prototipler doğal sınıflardaki mevcut varyasyonu asla temsil edemez. Kuşlar bunu umursamaz, ama insanlar umursar.”<a class="noteref" href="../Text/notlar.xhtml#n1220" id="ref20">20</a></p>

  <p>Birçok stereotipin istatistiksel olarak doğru oluşunun getirileri nelerdir? Bir tanesi, günümüzde cinsiyet farklılıkları üzerine yürütülen bilimsel araştırmaların, sırf bulgulardan bazıları kadınlar ve erkeklere dair geleneksel stereotipler ile tutarlılık gösteriyor diye çöpe atılamayacak olmasıdır. Bu stereotiplerin bazı kısımları hatalı olabilir, fakat stereotip olmaları her yönüyle hatalı olduklarını kanıtlamaz.</p>

  <p>Birçok stereotipin kısmen doğru oluşu ırkçılık, cinsiyetçilik ve etnik önyargıların kabul edilebilir olduğu anlamına gelmez elbette. Kamu ortamında insanlara birey olarak davranılmasını gerektiren demokratik ilkenin dışında, stereotiplerle ilgili endişe duymak için geçerli sebepler vardır. İlk elden yaşanmış deneyimler yerine düşmanca tasvirlere dayanan stereotipler hatalı olmaya mahkûmdur. Ayrıca kimi stereotipler de ancak onları yaratan kehanetler ölçüsünde doğrudur. Kırk yıl öncesi için, az sayıda kadının veya Afrika kökenli Amerikalının hükümet başkanlığı ya da başkan adaylığı için yeterli nitelikte olduğu somut bir gerçek olabilir. Fakat bunun sebebi, onların bu nitelikleri kazanmasının önündeki engellerdi; yeterli niteliklere sahip olmadığı inancıyla bu insanları kabul etmeyen üniversite siyasetleri gibi. Bu olgunun değişmesi için önce kurumsal engellerin tasfiye edilmesi gerekmişti. Olgular değiştiğinde insanların stereotip görüşlerinin de değişiyor olması iyi bir haberdir.</p>

  <p>Daha ileri gidip, stereotip önyargılarını telafi eden siyasetlere, örneğin azınlık grupları öne çıkaran kotalar ve tercihlere ne demeli? Bu siyasetleri savunan bazı kişiler, önemli konumlardaki insanların tedavi edilemez ve dayanaksız önyargılar taşıdığını, bu etkilerin bertaraf edilmesi için kotaların sonsuza dek açık tutulması gerektiğini varsayar. Stereotiplerin doğruluğuyla ilgili araştırma bu tezi çürütür. Bununla birlikte, söz konusu araştırma kotalar, toplumsal cinsiyet ve ırk siyasetleriyle ilgili farklı bir tezi destekler. Stereotipler doğru bile olsa, kendilerini gerçekleştiriyor olabilir, hem de sadece kadınları ve Afrika kökenli Amerikalıları üniversiteler ve belirli mesleklerden uzak tutan kurumsal engeller örneğinde olduğu gibi değil. Birçok insan Pigmalyon etkisini duymuştur: İnsanlar diğerlerinin (öğretmenler gibi) onlardan beklentileri kadar performans gösterir. Bu olurken, Pigmalyon etkisi küçükmüş veya yokmuş gibi görünür, fakat kendi kendini gerçekleştiren kehanetlerin daha incelikli biçimleri de vardır.<a class="noteref" href="../Text/notlar.xhtml#n1221" id="ref21">21</a> Okula veya işe almak, kredi vermek, maaş bağlamak gibi nesnel kararlar, kısmen grup ortalamalarına dayanılarak veriliyorsa, bu kararlar zenginin daha zengin, fakirin daha fakir olmasına yol açmaktadır. Kadınlar akademilerde kenara itilir, etkinlikleri fiilen düşer ve dolayısıyla daha da kenara itilirler. Afrika kökenli Amerikalılar kredi riski yüksek kişiler olarak muamele görüp kredi alamamışlar, böylece başarı olasılıkları azalmış ve gerçekten kredi riski yüksek kişiler olarak görülmüşlerdir. Psikolog Virginia Valian, ekonomist Glenn Loury ve felsefeci James Flynn’in iddialarına göre, ırk ve toplumsal cinsiyet duyarlılığı gösteren politikalar, bu kusurlu döngüyü kırmak için gerekli olabilir.<a class="noteref" href="../Text/notlar.xhtml#n1222" id="ref22">22</a></p>

  <p>Acımasız bir rekabet içindeki bireylerin birbirinin kuyusunu kazdığı bir koalisyona ait olduklarında, stereotiplerin pek doğru olmadığını gösteren bulgu ise olayın farklı bir yönüdür. Bu durumda kimlik siyaseti konusunda endişelenmeliyiz, çünkü bu siyasette kamu kurumları üyelerini ırk, toplumsal cinsiyet ve etnik grup bağlamında tanımlar, ayrıca her siyaseti, gruplardan birine fayda sağlayacak mı diye tartar Örneğin birçok üniversitede azınlık öğrencileri, özel yönlendirme seanslarına tabi tutulur ve akademik deneyimlerine kendi gruplarının gözünden bakmaya ve gruplarının nasıl kurban yerine konduğunu görmeye cesaretlendirilirler. Alttan alta grupları birbirine düşüren bu tür siyasetler, her grubun diğer gruplar hakkında stereotipler oluşturmasına ve bunların kişisel karşılaşmalarda oluşacak stereotiplere kıyasla daha aşağılayıcı olmasına yol açabilir. Bu kitapta incelediğim öteki siyaset meselelerinde olduğu gibi, laboratuvardan gelen veriler, toplumsal cinsiyet ve ırk bilinci taşıyan siyasetler için olumlu ya da olumsuz bir hüküm önermez. Fakat farklı siyasetlerin çatıştığı psikolojik özelliklerimizin altını çizen bu buluşlar, değiştokuşların daha net, tartışmaların daha bilinçli yapılmasını sağlayabilir.</p>
  <hr />

  <p class="nonindent">İnsan denen sanat eserinin içerdiği tüm meziyetlerden en çok hayranlık uyandıranı dil olabilir. Henry Higgins, Eliza Doolittle’dan şunu rica etmişti: “Unutmayın ki siz ruhu olan ve güzel konuşma gibi ilahi bir hediyeye sahip olan bir insansınız.” Galileo’nun altbenliği, o günün sanatı, icatları önünde saygıyla eğilmiş, dilin yazılı biçimiyle ilgili şu yorumu yapmıştı:</p>

  <blockquote>
    <p class="nonindent">Fakat bütün bu muazzam icatlara üstün gelen şey, zaman ve mekânın güçlü engellerine rağmen, en derin düşünceleri başkalarına iletmenin aracını bulmayı hayal eden kişinin aklının yüceliğidir! Hindistan’daki insanlarla konuşmayı; henüz doğmamış, bin veya onbin yıl daha doğmayacak olan kişilerle konuşmayı hayal eden; hem de nasıl bir imkânla, bir sayfanın üstünde yirmi şeklin farklı düzenlemeleri sayesinde iletişim kurmayı düşleyen akıl ne yücedir!<a class="noteref" href="../Text/notlar.xhtml#n1223" id="ref23">23</a></p>
  </blockquote>

  <p class="nonindent">Fakat entelektüel hayatta dilin başına komik bir şey geldi. Düşünceleri nakletme yeteneği için takdir göreceği yerde, düşünceleri <em>kısıtlama</em> gücü yüzünden lanetlendi. İki felsefeciden yapılan ünlü alıntılar bu endişeyi içerir: Friedrich Nietzsche “dilin hapishanesinde düşünmeyi reddediyorsak, düşünmekten vazgeçmemiz gerekir” diye yazmış; Ludwig Wittgenstein ise “dilimin sınırları, dünyamın sınırlarını belirler” demiştir.</p>

  <p>Dil bu boğucu hâkimiyeti nasıl hayata geçirebilir? Sanki kelimeler ve cümlecikler düşüncenin beslendiği yerdir. Bu görüş, elbette Boş Sayfa kuramının kapsamına girmez. Zekâda bulunan bir unsurun önce duyularda bulunması gerekiyorsa, o halde görüntü, koku veya başka seslere indirgenemeyecek herhangi bir soyut düşüncenin kaynağı, kulakların duyduğu kelimelerdir. Watson düşünme işini ağız ve boğazın mikroskobik hareketleri olarak açıklamaya çalışmış; Skinner ise dili, ödüllendirici davranışlar repertuvarı olarak açıkladığı 1957 tarihli kitabı <em>Verbal Behavior</em>’ın [Sözlü davranışlar] güvercinler ile insanlar arasındaki boşluğu dolduracağını ummuştu.</p>

  <p>Diğer sosyal bilimler de dili düşünceyle bir tutmaya eğilimlidir. Boas’ın öğrencisi Edward Sapir, dillerin dünyayı nasıl sınıflara ayırdığına dikkat çekmiş; Sapir’in öğrencisi Benjamin Whorf da bu gözlemleri ünlü Dilbilimci Belirlenimcilik varsayımına uyarlamıştı: “Doğayı parçalara ayırıyor, kavramlar halinde örgütlüyor ve bunlara önem atfediyoruz, bunun sebebi büyük oranda doğayı bu şekilde örgütlemeye yönelik bir anlaşmanın taraflarından biri olmamızdır – bu anlaşma, aynı dili konuştuğumuz tüm toplumda kabul görür, ayrıca bunun şifreleri dilimizin örüntülerine yerleşmiştir. Elbette bu anlaşma gizlidir ve dile getirilmez, <em>ama şartlarına uymak kesinlikle zorunludur</em>.”<a class="noteref" href="../Text/notlar.xhtml#n1224" id="ref24">24</a> Daha yakın bir tarihteyse antropolog Clifford Geertz şunları yazdı: “Düşünmek ‘kafada olan bitenler’den meydana gelmez (gerçi ortaya çıkması için kafada ve başka yerlerde bu olan bitenler gereklidir), bunun yerine … önemli simgeler –çoğunlukla kelimeler– dediğimiz şeylerden meydana gelen bir trafiktir.”<a class="noteref" href="../Text/notlar.xhtml#n1225" id="ref25">25</a></p>

  <p>Sosyal bilimlerdeki birçok görüş gibi, dilin merkezîliği görüşü de dekonstrüktivizm, postmodernlik ve diğer rölativist öğretiler tarafından aşırı uçlara çekilmiştir. Jacques Derrida gibi kâhinlerin yazıları şöyle aforizmalarla doludur: “Dilden kaçmak mümkün değildir”, “yazı kendine atıfta bulunan bir olgudur”, “dil güçtür”, “yazının dışında hiçbir şey yoktur”. Benzer şekilde J. Hillis Miller da şöyle yazacaktı: “Dil insanların elindeki bir alet veya enstrüman ya da düşünmenin uysal bir yöntemi değildir. Bunun yerine dil eğer insan izin verirse … insanı ve insanın ‘dünya’sını düşünür.”<a class="noteref" href="../Text/notlar.xhtml#n1226" id="ref26">26</a> En aşırı uç ifade ödülünü Roland Barthes hak etmiştir ve şunu ilan etmiştir: “Dilden önce insan ne tür ne de birey olarak var olmuştur.”<a class="noteref" href="../Text/notlar.xhtml#n1227" id="ref27">27</a></p>

  <p>Bu düşüncelerin kökünün dilbilime dayandığı söylenir, ama dilbilimcilerin çoğu dekonstrüktivistlerin kuytu uçlarda saklandığına inanır. Birçok kelimenin kısmen başka kelimelerle olan ilişkileri üzerinden tanımlanması orijinal bir gözlemdi. Örneğin, <em>o</em> sözcüğü <em>ben, sen</em> ve <em>onlar</em> kelimeleriyle olan zıtlığıyla tanımlanırken, <em>büyük</em> sözcüğü de ancak <em>küçük</em> sözcüğünün zıddı olarak bir anlam ifade eder. Bir sözlükteki sözcüklere bakacak olursanız, bunların başka sözcüklerle tanımlandığını ve bu sözcüklerin de daha başka sözcüklerle tanımlandığını ve orijinal sözcüğü içeren bir tanıma ulaşıldığında bu dairenin tamamlandığını görürsünüz. Bu yüzden, der dekonstrüktivistler, dil kendine yeten, içine kapanık bir sistemdir ve kelimelerin gerçeklikle illa bir bağlantısı yoktur. Ayrıca dil, düşünceleri nakletmek veya gerçekliği tanımlamanın ortamı değil de keyfi bir enstrüman olduğu için, güçlü olan taraf, dili, başkalarını baskı altına alıp yönlendirmek için kullanabilir. Bu da dilbilim reformlarını gündeme getiren kışkırtmalara yol açar: Toplumsal cinsiyet açısından tarafsız zamirler olarak hizmet verecek yeni kelimeler türer, ırksal azınlıklar için yeni terimler ortaya çıkar, eleştiriler ve akademilerde berraklık getirecek standartlar reddedilir (çünkü dil artık düşüncelere açılan bir pencere değil de düşüncenin malzemesiyse, “berraklık” metaforunun kendisi geçerli olamaz).</p>

  <p>Bütün komplo teorileri gibi, dilin hapishane olduğu görüşü de, öznesinin gücünü küçümseyerek ona leke sürmüştür. Dil, düşünceleri kafadan kafaya aktarma konusunda muhteşem bir meziyettir, ayrıca kendi düşüncelerimize katkısı olması için dilden farklı şekillerde yararlanabiliriz. Fakat dil, düşünceyle aynı şey, insanlar ve hayvanları ayıran tek unsur, tüm kültürlerin temeli, kaçılamaz bir hapishane, uyulması zorunlu bir anlaşma, dünyamızın sınırları ya da düşlenebilecek şeylerin belirleyicisi değildir.<a class="noteref" href="../Text/notlar.xhtml#n1228" id="ref28">28</a></p>

  <p>Algının ve sınıflandırmanın bize dünyayla temas etmemizi sağlayan kavramlar sunduğunu gördük. Dil, söz konusu kavramları kelimelere bağlayarak bu hayat damarını uzatmış olur. Çocuklar, aile ferdinin ağzından çıkan sesleri duyar ve konuşan kişinin ne söylemeye çalıştığını anlamak için sezgisel psikolojilerini ve kavrama yeteneklerini kullanır; bunun için de zihinlerinde kelimeler ile kavramları bağdaştırır ve bunların arasındaki ilişkileri dilbilgisi kurallarına bağlarlar. Karabaş sandalyeyi alaşağı eder ve abla “köpek sandalyeyi devirdi!” diye bağırdığında, ufaklık da <em>köpek</em> sözünün köpek, <em>sandalye</em> sözünün sandalye anlamına geldiğini ve <em>devirmek</em> fiilinin öznesinin de devirmek işini gerçekleştiren etken taraf olduğu çıkarımını yapar.<a class="noteref" href="../Text/notlar.xhtml#n1229" id="ref29">29</a> Artık Ufaklık, diğer köpekler, sandalyeler ve devirme fiilleri hakkında da konuşabilir. Burada kelimelerin kendine referans olması veya hapsedici nitelikli bir şey yoktur. Romancı Walker Percy’nin şakayla söylediği gibi, yazılı metinlerin bir şeye referans olmadığını iddia edip karısının telesekreterine bıraktığı mesajda akşam yemeği için salamlı pizza ısmarlamasını isteyen akademisyene dekonstrüktivist denir.</p>

  <p>Dilin, düşüncelerimizi sadece etiketlemek adına etiketlemek yerine, bunları etkilediği kesindir. Açıktır ki dil, insanların düşünce ve niyetlerini birbirleriyle paylaştığı bir kanaldır, böylece insanlar, etraflarındaki kişilerin bildiklerini, geleneklerini ve değerlerini edinebilir. “Christmas” adlı rock opera tarzı şarkılarında The Who grubu, konuşamayan bir çocuğun kötü durumunu betimler: “Tommy günlerden hangisi olduğunu bilmiyor; İsa’nın kim olduğunu veya dua etmenin anlamını bilmiyor.”</p>

  <p>Dil, düşünceleri paylaşmamızı hem düz anlamlı içeriğiyle doğrudan hem de dinleyicilerin daha önce fark edemediği bağlantıları kavramaya iten metaforlar ve metonimlerle<a class="noteref" href="../Text/notlar.xhtml#n1230" id="ref30">30</a> dolaylı olarak mümkün kılabilir. Örneğin <em>zaman kaybı, zaman harcamak, değerli zaman, vakit nakittir</em> gibi birçok ifade, zamana değerli bir kaynak muamelesi yapar.<a class="noteref" href="../Text/notlar.xhtml#n1231" id="ref31">31</a> Muhtemelen bu ifade ilk dillendirildiğinde, bunu duyanlar o kişinin parayla ilgili bir kelimeyi neden zamana atfen kullandığını merak etmiştir; her şey bir yana, zamanı altın para harcar gibi harcayamazsınız. Sonra konuşmacının saçmaladığını varsayarak, parayla zamanın ortak noktalarının farkına varmış ve konuşmacının bundan bahsettiğini varsaymışlardır. Dilin düşünceyi etkilediği bu açık örnekte bile, dilin düşünceyle <em>aynı şey</em> olmadığına dikkat edin. Bu metaforu yürürlüğe ilk sokan kişi, İngilizcedeki ifadelerin yardımı olmaksızın bu kıyaslamayı anlamak zorundaydı, ilk dinleyiciler de konuşmaların tipik niyetleri, zaman ve paranın ortak özellikleri hakkında tarif edilemez bazı düşünceler zincirini kullanarak bir anlam çıkarmalıydı.</p>

  <p>Bir iletişim aracısı olarak kullanılmanın dışında dil, beyin tarafından bilgiyi depolayıp yönlendirmek için kullanılan aracılardan biri olarak hizmete sunulabilir.<a class="noteref" href="../Text/notlar.xhtml#n1232" id="ref32">32</a> Psikolog Alan Baddeley’in insanlarda işler belleğe dair önemli kuramı, bu görüşü hoş bir şekilde yakalamıştır.<a class="noteref" href="../Text/notlar.xhtml#n1233" id="ref33">33</a> Zihin “fonolojik bir ilmek”ten, birkaç saniye süren ve zihnin kulağı tarafından algılanan kelimeler veya rakamların sessiz bir şekilde art arda eklenmesi olayından faydalanır. Bu ilmek “merkezî bir yöneticinin hizmetinde çalışan bir “köle sistemi” gibi davranır. Nesneleri kendimiz için betimlerken dilsel ifadeler kullanarak, zihinsel bir hesaplamanın sonuçlarını geçici olarak depolayabilir ya da sözlü ifadeler olarak depolanmış veri yığınlarına erişebiliriz. Örneğin, büyük sayıları ilgilendiren zihinsel aritmetik “yedi kere sekiz elli altı” gibi sözlü formüllere erişilerek yapılıyor olabilir.<a class="noteref" href="../Text/notlar.xhtml#n1234" id="ref34">34</a> Fakat kuramın teknik terimlerinin açıklığa kavuşturduğu gibi dil, yöneticiye hizmet eden köledir, bütün düşüncenin beslendiği bir ortam değildir.</p>

  <p>Neden aslında bütün bilişsel bilimciler ve dilbilimciler, dilin düşünceler için bir hapishane olmadığına inanır?<a class="noteref" href="../Text/notlar.xhtml#n1235" id="ref35">35</a> Öncelikle, birçok deney, bebekler ve insan dışındaki primatlar gibi dil kullanmayan yaratıkların zihinlerini inceleyip aralıksız işleyen düşüncenin temel sınıflarını buldular: Nesneler, uzay, sebep ve sonuç, sayılar, olasılık, etkenlik (davranışların bir kişi veya hayvan tarafından başlatılması) ve aletlerin işlevleri gibi sınıfları ortaya çıkardılar.<a class="noteref" href="../Text/notlar.xhtml#n1236" id="ref36">36</a></p>

  <p>İkinci olarak, bizim engin bilgi depomuz bireysel olguları öğrendiğimiz kelimeler ve cümlelerle çerçevelendirilmez. Bir önceki sayfada ne okumuştunuz? Bu soruya makul ölçüde doğru bir yanıt verebildiğinizi düşünmek isterim. Şimdi de bu sayfada okuduğunuz kelimelerin aynısı yazmayı deneyin. Büyük olasılıkla tek bir cümleyi, hatta cümleciği bile kelimesi kelimesine hatırlayamazsınız. Hatırladığınız şey, dilin kendisi değil, burada yazanların <em>özüdür</em> – içeriği, anlamı veya duygusu. İnsan belleği üzerine yapılmış birçok deney, uzun vadede hikâyeler ve sohbetlerin kelimelerini değil içeriğini hatırladığımızı kanıtlamıştır. Bilişsel bilimciler bu “semantik bellek” modelini, beyinde birbirleriyle bağlantı kuran mantıklı önermeler, görüntüler, motor programları ve ses perdeleri gibi veri yapılarının oluşturduğu bir ağ olarak modelleştirirler.<a class="noteref" href="../Text/notlar.xhtml#n1237" id="ref37">37</a></p>

  <p>Dili yerine oturtmanın üçüncü bir yolu da onu nasıl kullandığımızı düşünmekten geçer. Yazmak ve konuşmak içsel bir monoloğu kâğıda dökmek ya da mikrofonda dillendirmekten meydana gelmez. Bunun yerine, nakletmeye çalıştığımız düşünceler ile dilin bunları nakletmek için önerdiği yöntemler arasında sabit bir alışverişle karşılaşırız. Kendimizi düzgün ifade etmek için konuşurken sık sık kelime ararız, söylemek istediğimizi tam ifade etmediği için yazdıklarımızdan tatmin olmayız ya da ne söylemek istediğimizi tam olarak bilmediğimizde kelimelerin bütün kombinasyonlarının yanlış olduğunu keşfederiz. Düşüncelerimiz ile dilimiz arasındaki uyumsuzluk yüzünden hayal kırıklığına uğradığımızda bu işten vazgeçmez, yenilip sinmeyiz, bunun yerine başka bir dile geçeriz. Yeni terimler uydurur (<em>kuark, klon, mem, derin mimari</em>), argo icat eder (<em>internette sörf yapmak, çöp e-posta, hayvanlaşmak, deli doktoru, haşlamak</em>), başka dillerden faydalı kelimeler alır (<em>joie de vivre, schleimel, angst, machismo</em>) ya da yeni metaforlar yaratırız (<em>zamanı boşa harcamak, kabına sığmamak, sınırları alt üst etmek</em>). Her dilin değişmez bir hapishane olmayışının ve sürekli yenilenmesinin sebebi budur. Dil severlerin feryatlarına ve dil polislerinin zorlamalarına rağmen, insanlar yeni şeyler hakkında konuşmak ve yeni tavırlar takınmak zorunda kaldığı müddetçe, diller de durmadan değişir.<a class="noteref" href="../Text/notlar.xhtml#n1238" id="ref38">38</a></p>

  <p>Son olarak dil, dünya ve başka insanların niyetleri hakkındaki zımnî bilgiden oluşan bir altyapının üzerine kurulu değilse, işlev göremez. Dili anladığımızda belirsiz bir cümlenin kastedilmemiş anlamlarını ayıklamak için satır aralarını dinlemeli, parçalı ifadeleri bir araya getirmeli, dil hatalarının üzerinden kaymalı ve koca bir düşünce silsilesi ifade edilirken arada söylenmeyen sayısız basamağı doldurmalıyız. Şampuan şişesinin üzerinde “köpürt, durula, tekrarla” yazdığını okuduğumuzda hayatımızın geri kalanını duşta geçirmiyor ve bunun “bir kez tekrarla” anlamına geldiğini çıkarıyoruz. “Çocuklar Besleyici Abur Cubur Yer”, “Hayat Kadınları Papaya Başvurdu”, “Britanyalılar Falkland Adalarına Demir Külçeler Attılar” gibi belirsiz manşetleri nasıl yorumlamak gerektiğini biliyoruz, çünkü sahip olduğumuz bilgi birikimini, insanların gazetelerde nakletmeye eğilim gösterdiği türdeki şeylere hiç çaba sarf etmeden uygulayabiliyoruz. Aslında muğlak cümlelerin varlığı, yani aynı kelime zinciriyle iki düşüncenin ifade edilmesi bile düşünce ve dilin aynı şey olmadığını kanıtlar.</p>
  <hr />

  <p class="nonindent">Dil, çoğunlukla haberlere bir kesinlik kazandırır; çünkü dil, düşünce ve tavırlara eşlik edebilir. 1998’de Bill Clinton, Monica Lewinsky’yle ilişkisi hakkında savcıları yanlış yönlendirmek için sıradan anlayışın ardındaki beklentilerden faydalandı. <em>Yalnız</em> ve <em>seks</em> gibi kelimeleri, teknik olarak savunulabilir anlamlarda kullandı; fakat bu anlamlar insanların söz konusu terimlerle kastettiği şeyler hakkındaki cömert tahminlerden epey saptırılmıştır. Örneğin, Lewinsky ile “yalnız” kalmadığını ima etmiştir; her ne kadar odada ikisinden başkası olmasa da, aynı anda Oval Ofis bölümünde başka insanlar da vardı. Onunla “seks” yapmadıklarını söylemişti, çünkü cinsel bir birleşme olmamıştı. Tüm kelimeler gibi Clinton’ın kelimelerinin de sınırları belirsizdi. Kişinin yalnız olarak değerlendirilmesi için en yakın insan tam olarak ne kadar uzakta olmalı veya saklanmalı mı? Asansörde kazara çarpışmaktan tantrik mutluluğa kadar, vücut teması yelpazesinin hangi noktasından itibaren buna seks yapmak deriz? Normalde bu belirsizliği çözmek için sohbet ettiğimiz kişinin kelimeleri hangi bağlamda yorumladığını tahmin eder ve kelimelerimizi ona göre seçeriz. Clinton’ın bu tahminleri yönlendirmekteki mahareti, ne yaptığını açıklamaya zorlandığında sergilediği kızgınlığı, insanların kelimeler ile kelimelerin nakletmek için tasarlandığı düşünceler arasındaki farkı kesin biçimde anladığını gösterir.</p>

  <p>Dil sadece kelimelerin anlamlarını değil, aynı zamanda konuşan kişinin tavrını da nakleder. <em>Şişman</em> ile <em>balık eti, ince</em> ile <em>sıska, tutumlu</em> ile <em>cimri, yılışık</em> ile <em>konuşkan</em> arasındaki farkı düşünün. Küçük görücü bir tavırla yakıştırılan ırkçı lakaplar, sorumlu insanlar tarafından haklı olarak yasak bölge kabul edilir, çünkü bunları kullanmak, bu lakapla atıfta bulunulan insanların horgörülüşünün kabul edilir olduğu mesajını verir. Fakat mağdur kesimler için yeni terimler uydurma dürtüsü, bu temel saygı belirtisinin çok daha ötesine gider; bu güdü, kelimeler ve tavırların birbirlerinden ayrılamayacağını varsayar, öyle ki kelimeleri kabaca onararak insanların tavırlarının yeniden düzenlenebileceği düşünülür. 1994’te <em>Los Angeles Times</em>, kendileri için 150 kelimeyi yasakladıkları bir liste yayımladı. Bu kelimeler arasında <em>doğum kusuru, Canuck</em> [genelde Kanadalılar, bilhassa Fransız Kanadalılar için kullanılır], <em>Çinlilerin yangın talimi, kara kıta, dul, Felemenk hesabı, sakat, gayrı meşru, geçersiz, insan işi, Yeni Dünya, üvey evlat</em> ve <em>Galli</em> vardır. Editörler bu kelimelerin beyinde gerçek anlamıyla kayıtlı olduğunu, dolayısıyla <em>geçersiz</em> kelimesinin “geçerli olmayan kişi” ve <em>Felemenk hesabı</em>’nın da günümüz Felemenklerinin ödediği hesap gibi anlaşıldığını varsaymışlardı. (Aslında İngiliz dilinde Felemenk kelimesinin “taklit” anlamında kullanıldığı birçok deyiş vardır: <em>Felemenk fırını, Felemenk kapısı, Felemenk amca, Felemenk cesareti, Felemenk müzayedesi</em> gibi ifadeler, İngilizler ile Hollandalılar arasındaki ve uzun süre önce unutulmuş rekabetin kalıntılarıdır.)</p>

  <p>Fakat dilbilimci reformlardaki daha mantıklı girişimler bile, şüpheli bir dilbilim kuramına dayanmaktadır. Daha önce kabul edilemeyen terimlerin yerini yenilerinin alması birçok insanın kafasını karıştırmıştır: <em>negro</em> yerine <em>siyah</em> sonra <em>Afrika kökenli Amerikalı, İspanyol-Amerikalı</em> yerine <em>Hispanik</em> sonra <em>Latino; sakat</em> yerine <em>özürlü</em> sonra <em>engelli, kenar mahalle</em> yerine <em>getto</em> sonra <em>gecekondu mahallesi</em> ve (<em>Times</em>’a göre) tekrar <em>kenar mahalle</em> kullanılmaya başlanmıştır. Yeni türetilen terimler için arada sırada anlamlarıyla ilgili gerekçeler sunulur. 1960’larda <em>negro</em> kelimesi <em>siyah</em> kelimesiyle değiştirilmişti, çünkü siyah ile beyaz arasındaki koşutluğun, ırkların eşitliğinin altını çizdiği düşünülmüştü. Benzer olarak, <em>Amerikan Yerlisi</em> terimi, bize daha önce Amerika’da olan insanları hatırlatır. Coğrafi açıdan yanlış bir terim olan <em>Indian</em> [hem yerli hem Hintli anlamındadır] kelimesinden de uzak durulmuş olur. Fakat çoğunlukla yeni terimler, kendi zamanlarında son derece cana yakın bulunan terimlerin yerini alır, örneğin isimlerinin geçtiği insanlara son derece sevimli gelen eski kurumların adlarında bunu görebiliyoruz: Birleşmiş Zenci Kolej Vakfı (United Negro College Fund), Renkli İnsanların Gelişimi Ulusal Derneği (National Association for the Advacement of the Colored People), Kötürüm Çocuklar Mason Hastanesi (Shriners Hospitals for Crippled Children). Bazen de bir ismin küçük bir varyantı hoş karşılanırken kendisi kusurlu veya modası geçmiş bulunabilir: <em>renkli insanlar</em> ile <em>renk insanları</em>’nı, <em>Afro-Amerikalılar</em> ile <em>Afrikalı Amerikalılar</em>’ı, <em>negro</em> (“siyah”ın İspanyolcası) ile <em>siyah</em>’ı düşünün. Kelimelerin asıl anlamlarına saygı duyuluyorsa, Avrupalıların soyundan gelenler için yeni bir kelime bulmalıyız, çünkü onlar ne beyazdır ne de Kafkasyalı. Kelimelerin yer değiştirmesinin altında başka bir itici güç olmalı.</p>

  <p>Dilbilimciler için bu fenomen yabancı değildir, belki buna, edebikelam<a class="noteref" href="../Text/notlar.xhtml#n1239" id="ref39">39</a> değirmeni denebilir. İnsanlar, duygusal ağırlığı olan nesneler ve kavramlar için yeni kelimeler icat eder, fakat kısa süre sonra aradaki bağ yüzünden bu örtmece söz, kusurlu hale gelir ve yeni bir kelimenin bulunması gerekir, kısa süre sonra da bu kelimenin kendi çağrışımı ortaya çıkar vesaire. <em>WC</em> (water closet) sözü <em>tuvalet</em> kelimesine dönüşür (aslında her türlü vücut bakımıyla ilgili bir terimdir), sonra bu kelime <em>banyo</em> kelimesine, ardından da <em>lavabo</em>’ya. <em>Ölü gömücü</em> önce <em>cenaze kaldırıcı</em> olur, sonra da <em>cenaze merasimcisi</em> halini alır. <em>Çöpçülük</em> ise <em>temizlik hizmetleri</em>’ne ve o da <em>çevre hizmetleri</em>’ne dönüşür. <em>Jimnastik</em> (aslında lise anlamındaki <em>gymnasium</em>’dan gelir) <em>beden eğitimi</em> olur ve bunun yerine de (Berkeley’de) <em>insan biyodinamiği</em> kelimesi geçer. Sadece göreli sayıya atıfta bulunduğu için en tarafsız etiket olan <em>azınlık</em> kelimesi bile 2001 yılında San Diego Şehir Konseyi tarafından yasaklandı (Boston Şehir Konseyi de neredeyse yasaklıyordu), çünkü beyaz ırktan olmayanlar için alçaltıcı bir terim olarak görülmüştü. Anlam konusunda zorluk yaşayan, Boston Koleji’nden bir yetkili “ne kadar ince dilimlemeniz fark etmez, azınlık bundan daha azı anlamındadır” demişti ve bu kolejde tercih edilen terim AHANA’ydı (Afrika kökenli Amerikalı, Hispanik, Asyalı, Amerikan Yerlisi kelimelerinin kısaltması).<a class="noteref" href="../Text/notlar.xhtml#n1240" id="ref40">40</a></p>

  <p>Edebikelam değirmeni, insanların zihinlerinde kelimelerin değil kavramların öncelikli olduğunu kanıtlıyor. Bir kavrama yeni bir isim verirseniz, o kavram sayesinde o isim renk kazanır; kelime sayesinde kavram tazelenmez, tazelenmiş olsa bile en azından bu durum uzun süre devam etmez. İnsanlar azınlıklara karşı olumsuz tavırlar takındığı sürece azınlıklara verilen isimler değişecektir. İsimler sabitlik kazandığındaysa ortak bir saygıya ulaştığımızı biliriz.</p>
  <hr />

  <p class="nonindent">“İmaj hiçbir şeydir, susuzluk her şey.” Bir meşrubat markasının reklamı böyle haykırıyor ve böylece ürünleri için imaj yaratmaya çalışan meşrubat reklamlarıyla dalga geçerek kendi ürününe yeni bir imaj yaratmaya çalışıyordu. Kelimeler gibi imgeler de zihinsel yaşantımıza dair belirgin işaretlerdir. Kelimeler gibi imgelerin de bilincimiz üzerinde sinsi bir gücü olduğunu söylenir ve bunun sebebi muhtemelen imgelerin doğrudan boş sayfa üzerine yazılmasıdır. Postmodernist ve rölativist düşüncede imgelerin bizim gerçekliğe bakışımızı şekillendirdiği veya gerçeklik görüşümüz <em>oldukları</em> ya da gerçekliğin ta kendisi oldukları kabul edilir. Bu özellikle ünlüleri, siyasetçileri, kadınları ve AHANA’ları temsil eden imgeler için geçerlidir. Oysa dil konusunda olduğu gibi, imgeler üzerine yapılan bilimsel çalışmalar da bu korkunun yersiz olduğunu göstermiştir.</p>

  <p>Kültürel araştırmalar ve ilgili disiplinlerdeki imge kavramına standart bakışa dair güzel bir betimleme <em>A Concise Glossary of Cultural Theory</em>’de [Kültürel kuramların özlü terimler sözlüğü] bulunabilir; <em>imge</em> şöyle tanımlanmıştır: “Bir nesnenin veya olayın zihin, tablo, fotoğraf ya da filmde tasvir edilişi olarak zihinsel veya görsel temsili.” Böylece dünyadaki imgeler (örneğin tablolar) ile zihindeki imgeleri bir tutan bu sözlük maddesi, imgelerin postmodernlik, kültürel çalışmalar ve akademik feminizmdeki merkezî konumunu sergilemiş oluyor.</p>

  <p>Öncelikle imgelerin gerçekliği yanlış temsil edebileceğini, bu yüzden de bir ideolojinin çıkarlarına hizmet edebileceğini belirtiyor, ki bu yaklaşım makuldür. Irkçı bir karikatür, muhtemelen bu görüşe uygun bir örnek olabilir. Fakat sonra kavram daha ileri taşınıyor:</p>

  <blockquote>
    <p class="nonindent">Postmodernizmle birlikte “temsiliyet krizi” denen şeyin gündeme gelmesi, acaba bir imge, güya öncel ya da dışsal, imge yoksunu bir gerçekliği temsil edebilir mi, yoksa yanlış mı temsil eder diye sık sık sorgulanmıştır. Bunun yerine gerçeklik, temsil biçimlerine bağımlı veya bu biçimlerin ürünü olarak görülmekte. Buna göre, kaçınılmaz olarak bir imgeler veya temsiliyetler dünyasında yaşıyoruz, “gerçek dünyada” ve bunun doğru veya yanlış imgelerinde yaşamıyoruz.</p>
  </blockquote>

  <p class="nonindent">Başka bir deyişle, eğer ormanda bir ağaç yere devrilir, ama etrafta bunu resmedecek bir sanatçı yoksa, ağaç yalnızca ses çıkarmamakla kalmamış, aslında devrilmemiştir bile, hatta daha en başta ortada ağaç falan yoktur.</p>

  <blockquote>
    <p class="nonindent">Daha ileri bir aşamada… HİPERGERÇEKLİK dünyasında var olduğumuz düşünülür. Hipergerçeklikte imgeler kendi kendilerini yaratır, herhangi bir sözde gerçeklikten bütünüyle kopukturlar. Bu yaklaşım, özsel içerik yerine bir “imaj” veya dış görünüş meselesi olan çağdaş eğlence ya da siyaset dünyasının genel görüşüyle uyumludur.</p>
  </blockquote>

  <p class="nonindent">Aslında hipergerçeklik öğretisi bir “imaj” ve dış görünüş meselesi olarak çağdaş siyaset ile eğlence dünyasının genel görüşüyle <em>çelişmektedir</em>. Genel görüşün esası, imgelerden ayrı bir gerçeklik olmasıdır ve yanlış yönlendirici olan imgeleri kınamamızı mümkün kılan şey de budur. Örneğin, kölelerin mutlu bir hayat sürdüğünü veya rüşvet yiyen bir siyasetçinin çevreyi koruyor numarası yaptığını gösteren eski bir filmi eleştirebiliriz. Özsel içerik diye bir şey olmasaydı, kölelik için özür mahiyetinde ve o sistemle ilgili gerçekçi bir belgesel filmi ya da yüzeysel bir kampanya reklamı yapan siyasetçinin teşhir edilmesini tercih etmemizin bir dayanağı olmazdı.</p>

  <p>Sözlükteki bu madde, imgelerin ünlüler, reklam ve moda dünyasıyla, bu yüzden iş ve kâr âlemiyle ilintili olduğunu belirtir. Bu yüzden bir imge “dayatılan bir stereotip veya alternatif bir öznellik ya da kültürel kimlik” ile bağlantılı olabilir. Medya, imgeleri zihinsel imgelere dönüşür: İnsanlar kadınların, siyasetçilerin veya Afrika kökenli Amerikalıların filmler ve reklamlardaki tasvirlerine uyduklarını düşünmek zorunda kalır. Bu da kültürel çalışmalar ve postmodern sanatı yüceltip bunları kişisel ve siyasal özgürleşmeyi getirecek güçlere dönüştürür:</p>

  <blockquote>
    <p class="nonindent">“Kadınların imajı” ya da “kadın imajları” üzerine çalışmalar bu alanı, kadınlar hakkındaki stereotiplerin desteklendiği, parodileştirildiği ya da eleştirel çözümlemeler, alternatif tarih, yazı dünyası ve medyanın olumlu bir karşıt imgeler üretme işine adanmış yaratıcı bir çalışma sayesinde faal olarak karşı çıkıldığı bir alan olarak görür.<a class="noteref" href="../Text/notlar.xhtml#n1241" id="ref41">41</a></p>
  </blockquote>

  <p class="nonindent">Bu muhakemenin kavramsal bir keşmekeş olduğu yönündeki görüşümü saklayacak değilim. Politikacıların veya reklamcıların bizi nasıl yönlendirdiğini anlamak istiyorsak, yapacağımız son şey dünyadaki varlıkların arasındaki farkları, bu varlıklar gözümüzün önündeyken onları algılayışımızı ve o varlıkların belleğin yardımıyla oluşturduğumuz zihinsel imgelerini, fotoğraflar ve çizimler gibi fiziksel imgelerini bulandırmaktır.</p>

  <p>Bu bölümün başında gördüğümüz gibi, görsel beyin son derece karmaşık bir sistemdir. Bu sistem, önümüzdeki önemli varlıkları doğru okuyabilmemiz için evrim güçleri tarafından tasarlanmıştır. Bir algı psikoloğunun dediği gibi, “akıllı göz” önümüzdeki insanların sadece şekillerini ve hareketlerini hesaplamaz. Aynı zamanda gözlerini nasıl diktiklerine, nasıl yaklaştıklarına, kaçındıklarına ve diğer nesneler ile insanlara nasıl yardım ettiklerine ya da bunları nasıl engellediklerine dikkat ederek düşüncelerini ve niyetlerini de tahmin eder. Bu tahminler, insanlar hakkında başka bildiğimiz her şeyle – dedikodular, kişinin sözleri ve işlerinin yanı sıra Sherlock Holmes türü çıkarımlardan elde ettiğimiz bilgilerle kıyaslanır. Sonuçta ortaya çıkan şey, bizim de dil kullanımımızın temelini oluşturan bilgi tabanı ya da semantik bellektir.</p>

  <p>Fotoğraf ve tablo gibi fiziksel görüntüler ışığı, gerçek nesnelerin yansıtmasına benzer şekilde yansıtan cihazlardır; böylece görsel sistem sanki gerçek bir nesne görüyormuş gibi tepki verir. Gerçi insanlar çok uzun süre beyni <em>bütünüyle</em> yanıltan yanılsamaların hayalini kurmuşlardır –Descartes’ın kötücül şeytanı, kişinin fıçıdaki bir beyinden ibaret olduğunu fark etmediği filozofun düşünce deneyi ya da bilimkurgu yazarının <em>The Matrix</em> filmindekine benzer mükemmel bir sanal gerçeklik kehaneti gibi hayaller– fakat aslında fiziksel imgeler ile bize yutturulan yanılsamalar ancak kısmen etkindir. Algı sistemlerimiz bir imgenin (fırça darbelerinin, piksellerin veya çerçevenin) kusurunu anlarken, kavram sistemlerimiz de gerçek dünyadan ayrı bir varsayımsal dünyayla meşgul olduğumuzu fark eder. Bu, insanların kurgu ile gerçeği birbirinden daima ayırdığı anlamına gelmez: kendilerini bir kurguda kaybedebilir, gazetede okudukları veya arkadaşlarının başına gelen bir şeyi yanlış hatırlayabilecekleri gibi romanda okudukları bir şeyi de yanlış hatırlayabilir, bir mekân ve zamanın stilize edilmiş tablosunun doğru tablo olduğuna inanabilirler. Fakat hepimiz, kurmaca dünyayla gerçeğini ayırt edecek <em>yetenekteyiz</em>. Örneğin iki yaşındaki bir çocuğun eğlence olsun diye elindeki muzu telefon yerine koyduğunu görürüz, fakat muzun gerçekte bir telefon olmadığının da farkındadır.<a class="noteref" href="../Text/notlar.xhtml#n1242" id="ref42">42</a> Bilişsel bilimciler, örneğin “John, Noel Babanın var olduğuna inanıyor” ile “Noel Baba vardır” ifadeleri arasındaki fark gibi, illa söylediğine inanmadan önermelerde bulunma yeteneğinin, insan biliş yetilerinde temel bir beceri olduğuna inanırlar.<a class="noteref" href="../Text/notlar.xhtml#n1243" id="ref43">43</a> Birçokları, şizofreni denen düşünce bozukluğunda bu yeteneğin sekteye uğramasının ana etken olduğunu düşünüyor.<a class="noteref" href="../Text/notlar.xhtml#n1244" id="ref44">44</a></p>

  <p>Son olarak, zihinsel imgelere, yani nesneler ile sahnelerin zihin gözüyle görüntülenmesine geldik. Psikolog Stephen Kosslyn, beyinde algı deneyimlerinin anılarını yeniden faaliyete geçirip yönlendiren bir sistem olduğunu göstermiştir; bu sistem, imgeleri bir araya getirme, döndürme ve renklendirme olanaklarına sahip bir Photoshop yazılımına benzer biraz.<a class="noteref" href="../Text/notlar.xhtml#n1245" id="ref45">45</a> Dil gibi hayal gücü de beynin merkezî yöneticisi tarafından bir köle sistemi, bir “görsel uzaysal yap boz tahtası” olarak kullanılır ve hayal gücü, zihinsel temsiliyetin değerli bir biçimi haline getirilir. Zihinsel imgeleri, örneğin bir sandalye oturma odasına sığacak mı veya bir kazak akrabamızın üzerine olacak mı diye, gözümüzde sahneler canlandırırken kullanırız. Hayal gücü aynı zamanda yazarlar ve bilimciler için de değerli bir araçtır. Yazar kelimelerle betimlemeden önce sahneleri gözünün önüne getirirken; bilimci de hayalinde molekülleri kendi etraflarında döndürür ya da kafasında güçler ve güdülerle oynar.</p>

  <p>Zihinsel imgeler, asıl nesne ortadan kaybolduktan çok uzun süre sonra bile, deneyimlerimizin düşünce ve tavırlarımızı etkilemesini mümkün kılsa bile, ham imgelerin zihnimize önce kaydedilip sonra da zihin dünyamızı oluşturduğunu düşünmek bir hatadır. Zihinde imge depolamak ayakkabı kutusunda fotoğraf saklamaya benzemez; öyle olsaydı istediğiniz imgeyi nasıl bulurdunuz? Bunun yerine imgeler etiketlenmiştir ve muazzam bir bilgi veritabanıyla bağlantılıdır. Bu veritabanı imgelerin değerlendirilmesini ve temsil ettikleri şeyin bağlamında yorumlanmalarını mümkün kılar.<a class="noteref" href="../Text/notlar.xhtml#n1246" id="ref46">46</a> Örneğin satranç ustaları oynanmakta olan oyunları hatırlama yetenekleriyle ünlüdür, fakat zihinlerindeki satranç tahtası imgeleri ham fotoğraflar değildir. Bunun yerine oyuna dair soyut bilgilerle doludur – hangi taş hangisini tehdit ediyor, hangi taşlar sağlam savunma yapıyor gibi. Bu biliniyor, çünkü satranç tahtasına taşlar rastgele yerleştirildiğinde, satranç ustalarının dizilişleri hatırlama yeteneği amatörlerinkinden daha iyi değildir.<a class="noteref" href="../Text/notlar.xhtml#n1247" id="ref47">47</a> İmgeler sıradan satranç taşlarını değil gerçek insanları temsil ettiğinde insanların hedefleri ve niyetleri hakkındaki bilgiyle birlikte bu imgeleri düzenleyip yorumlamanın daha çok sayıda olasılığı mevcuttur – örneğin, imgedeki kişi samimi mi yoksa sadece oynuyor mu diye değerlendirme yapılabilir.</p>

  <p>İmgelerin, düşüncelerimizin içeriğini oluşturamamasının sebebi, kelimeler gibi imgelerin de özünde belirsiz olmasıdır. Bir Lassie imgesi, colly cinsi köpekler, bütün köpekler, hayvanlar, televizyon yıldızları ya da aile değerleriyle özdeşleştirilebilir. Bunların dışında daha soyut bilgi türleri, bir imgenin örnek olarak gösterildiği bir kavramı ortaya çıkarmak zorundadır. Ya da şu cümleyi değerlendirelim: <em>Dün amcam avukatını kovdu</em> (Dan Dennett’in önerdiği bir örnektir). Cümleyi anlamaya çalışan Brad, geçen gün yaşadığı zorlu deneyimi gözünün önüne getirir, aile ağacındaki “amca” dalına göz atar, sonra mahkeme merdivenleri ve kızgın bir adamı gözünde canlandırır. Irene’nin “dün” ile ilgili kafasında hiçbir imge olmayabilir, fakat amcası Bob’un yüzünü, çarpılan bir kapıyı ve iyi giyimli bir kadını gözünde canlandırabilir. Bu farklı imge dizilerine rağmen, iki kişi de cümleyi aynı şekilde anlamıştır. Onları sorguladığımızda veya cümleyi özetlemelerini istediğimizde bunu görebiliriz. Dennett şöyle belirtir: “Hayal gücü, anlamanın anahtarı <em>olamaz</em>, çünkü bir amcanın veya dünün ya da kovmanın veya avukatın resmini çizemezsiniz. Palyaço ve itfaiyeci imgelerinin aksine, amca imgesi görsel olarak temsil edilecek karakteristik bir nitelik taşımaz, dün kavramıysa hiçbir şeye benzemez.”<a class="noteref" href="../Text/notlar.xhtml#n1248" id="ref48">48</a></p>

  <p>İmgeler, insanlar ve ilişkileri hakkındaki daha derin bir anlayış bağlamında yorumlandığı için, medya imgelerinin zihnimizi yönlendirdiği paranoyasıyla birlikte “temsiliyet krizi” şişirilmiş bir görüştür. İnsanlar çaresizce imgelerle programlanmamıştır; insanlar bildikleri her şeyi kullanarak gördüklerini değerlendirebilir ve yorumlayabilir, örneğin muhatap oldukları kaynağın güvenirliğini ve niyetlerini sorgulayabilirler.</p>

  <p>Postmodernizmin imgeleri düşüncelerle bir tutması, birkaç akademik disiplini berbat etmekle kalmadı, aynı zamanda çağdaş sanat dünyasını da harap etti. İmgeler hastalıksa sanat tedavidir, diye bir mantık yürütülmüştür. Sanatçılar medya imgelerinin gücünü, bunların şeklini çarpıtarak veya tuhaf bağlamlarda tekrar yaratarak etkisiz hale getirebilir denmiştir (<em>Mad</em> dergisindeki veya <em>Saturday Night Live</em> programındaki reklam parodileri gibi, ama komik olmayanından). Çağdaş sanata aşina olan herhangi biri kadınlara, azınlıklara ya da eşcinsellere dair stereotiplerin “desteklendiği, parodileştirildiği veya faal olarak karşı çıkıldığı” sayısız çalışma görmüştür. Prototip olabilecek bir örnek New York Whitney Müzesi’ndeki 1994 tarihli sergidir; serginin adı şuydu: “Siyah Erkek: Çağdaş Sanatta Erkeklik Tasvirleri.” Serginin amacı, Afrika kökenli Amerikalı erkekleri cinsellik simgesi, atlet, Sambo ve bir “aranıyor” posterindeki fotoğraf gibi canavarlaştıran ve marjinalleştiren görsel stereotipler aracılığıyla kültürel kimlik sağlama yollarını yok etmekti. Katalog yazısına göre “gerçek mücadele, imgeleri kontrol etme gücü üzerinedir.” Sanat eleştirmeni Adam Gopnik (annesi ve kız kardeşi bilişsel bilimcidir) bu usandırıcı formülün ardındaki yüzeysel biliş kuramına dikkat çekmiştir:</p>

  <blockquote>
    <p class="nonindent">Bu gösterinin niyeti toplumu tedavi etmektir; hedefiyse toplum tarafından siyah erkeklere biçilen imgeyle sizi yüzleştirmektir, böylece bu imgeyle karşılaştığınızda –veya sizin adınıza bununla yüzleşen sanatçıları gördüğünüzde– bu imgenin yok olmasını da sağlarsınız. Buradaki sorun “toplumsal imgeleri yok etme” serüveninin “imge” kelimesini kullanma şeklimizdeki belirsizliğe dayanıyor olmasıdır. Zihinsel imgeler, gerçekte imge değildir; bunun yerine karmaşık kanaatler, görüşler, şüpheler, tutkuyla sarınılan inançlardan meydana gelmiş ve deneyimlerde kök salmışlardır, ama tartışmalarla ve daha çok deneyimle veya zor yoluyla ıslah edilebilirler. Siyah erkekler, beyaz yargıçlar ve basına dair zihinsel imgelerimiz, müze duvarına asabileceğiniz (veya sökebileceğiniz) türde bir resim değildir… Hitler’in Yahudilerden nefret etmesinin sebebi, beyinciğinde, Sami ırka mensup esmer ve büyük burunlu insanların resimlerinin çizili olması değildi; ABD’de ırkçılığın sebebi, O. J. Simpson’ın <em>Time</em> dergisinin kapağındaki resminin fazlasıyla koyu renkli olması değildir. Görsel klişelerin inançları şekillendirdiği görüşü hem fazla karamsardır – çünkü insanların gördükleri stereotiplere çaresizce mahkûm olduğunu ima eder, hem de fazla iyimserdir – çünkü imgeleri değiştirerek inançları değiştirebileceğinizi ima eder.<a class="noteref" href="../Text/notlar.xhtml#n1249" id="ref49">49</a></p>
  </blockquote>

  <p class="nonindent">Gerçeklikle temas etmemizi sağlayan sofistike yetilerle donatılmış olduğumuzu fark etmek, bu yetilerin bize karşı dönmesinin yollarını göz ardı etmemizi gerektirmez. İnsanlar yalan söyler, bazen cesurca, bazen de imalarla ve laf dokundurarak (“karınızı dövmeyi ne zaman bıraktınız?” sorusunda olduğu gibi). İnsanlar etnik gruplarla ilgili yanlış bilgiler yayarlar, sadece aşağılayıcı stereotiplerden bahsetmez, ayrıca onlara karşı ahlakçı bir öfke körüklemek için sömürü ve ihanet masalları anlatırlar. İnsanlar kendilerini iyi göstermek veya ürünlerini satmak için statü (sahibinin zihninde mevcuttur) gibi toplumsal gerçekleri yönlendirmeye çalışır.</p>

  <p>Fakat bu tür yönlendirmelere karşı kendimizi korumanın en iyi yolu sınıflandırma, dil, hayalgücü gibi yetilerimizin hassas noktalarını ve bunların karmaşıklığını yadsımadan belirlemektir. İnsanların stereotipler, kelimeler ve imgeler için edilgen bir kap olduğu görüşü, sıradan insanları küçümserken, kültürel ve akademik seçkinlerin gösterişlerine hak edilmemiş bir önem atfeder. Yetilerimizin sınırlarına dair –yazılı metinlerin dışında hiçbir şey olmadığı veya gerçek bir dünya yerine imgeler dünyasında yaşadığımız gibi– egzotik bildiriler yalanları ve yanlış sunumları fark etmeyi bile imkânsız hale getirir, kaldı ki bunların nasıl yürürlüğe konduğu anlaşılsın.</p>
</body>
</html>
