<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="part">VI. KISIM<br />
  TÜRÜN SESİ</h1>

  <p class="nonindent">Boş Sayfa kuramı çekici bir görüştü. Irkçılık, cinsiyetçilik ve sınıfsal önyargıları somut bir şekilde savunulamaz hale getirmeyi vaat ediyordu. Etnik soykırıma yol açan düşünce türüne karşı bir siper olarak görülüyordu. Önüne geçilebilecek sosyal hastalıklar konusunda insanların ham bir kaderciliğe kaymasını engellemeyi hedefliyordu. Çocuklar, yerliler ve alt sınıflara yapılan muameleye ışık tutmuştu. Bu yüzden Boş Sayfa kuramı laik düşüncenin bir parçası olurken çağımızın ortak refahını meydana getiriyor gibi görünmüştür.</p>

  <p>Fakat Boş Sayfa kuramının karanlık bir yüzü vardı, hâlâ da vardır. İnsan doğasında olduğunu ileri sürdüğü boşluğu, totaliter rejimler büyük bir hevesle doldurdu ve Boş Sayfa kuramı, bunların soykırımlarını engellemek için kılını bile kıpırdatmadı. Eğitim, çocuk yetiştirmek ve hümanist disiplinleri (sanat dallarını) saptırıp toplum mühendisliği biçimlerine soktu. Ev dışında çalışan annelere ve çocukları büyüdüğünde istedikleri gibi olmayan anne babalara acı çektirdi. İnsanların acılarına son verebilecek biyomedikal araştırmaları yasadışı ilan etmekle tehdit etti. Ortaya çıkmasına yol açtığı Soylu Vahşi kuramı, demokrasinin ilkelerini ve “insanların değil yasaların hüküm sürmesi” fikrini küçümsemeye davetiye çıkardı. Bizi bilişsel ve ahlaki yetersizliklerimizle körleştirdi. Siyaset meselelerinde ise aptalca dogmaları, işe yarayacak çözümleri araştırmanın önünde tuttu.</p>

  <p>Boş Sayfa kuramı hepimizin doğru olmasını umduğu ve bunun için dua ettiği bir ideal değildir. Hayır, ortak insanlığımızı, doğuştan sahip olunan ilgilerimizi ve kişisel tercihlerimizi yadsıyan, hayat karşıtı, insanlık karşıtı kuramsal bir soyutlamadır. Potansiyelimizi yüceltmek gibi iddiaları olsa da, aslında tersini yapmaktadır; çünkü potansiyelimiz yazısız bir tabletin edilgen boşluğundan değil, son derece karmaşık yetilerin kombinasyonlu etkileşiminden doğmaktadır.</p>

  <p>İyi ve kötü etkilerinden bağımsız olarak, Boş Sayfa kuramı beynin işlevi hakkında deneyci bir varsayımdır, doğru veya yanlış bağlamında değerlendirilmeli. Zihin, beyin, genler ve evrimle ilgili modern bilimler, bu varsayımın doğru olmadığını giderek daha çok bulguya dayanarak gösteriyor. Sonuçta Boş Sayfa kuramını kurtarmak için bilimi ve entelektüel hayatı çarpıtarak bir geri çekilme çabası gösterilmektedir: Nesnellik ve gerçek ihtimalleri yadsınıyor, meseleler kutuplaştırılıyor, gerçeklerin ve mantığın yerine siyasal duruş konuluyor.</p>

  <p>Boş Sayfa kuramı entelektüel hayata öyle kazınmıştır ki bu kuramsız idare etme düşüncesi rahatsız edici gelebilir. Çocuk yetiştirmeden cinselliğe, doğal besinlerden şiddete dek bütün konularda –sorgulanması bile ahlaksızlık olarak düşünülen görüşlerin sorgulanabilir oluşu bir yana– muhtemelen yanlış olduğu kanıtlanmıştır. İdeolojik görüşü olmayan insanlar bile, bu tür tabuların yıkıldığını öğrenince bir baş dönmesi hissedebilir: “İçinde bu tür insanların olduğu cesur yeni dünya!” Bilim bizi önyargı taşımanın normal olduğu, çocukların ihmal edilebileceği, Makyavelciliğin kabul edildiği, eşitsizlik ve şiddete teslim olunan, insanlara makine gibi davranıldığı bir yere mi götürüyor?</p>

  <p>Hiç de değil! Geniş çevrelerde paylaşılan değerler, aslında ölmek üzere olan dogmaların zincirinden kurtarılınca, sadece bu değerler daha bir berraklık kazanmış olur. Önyargıları, çocuklara yapılan zalimlikleri, kadınlara uygulanan şiddeti <em>neden</em> kınadığımızı anlar ve en çok değer verdiğimiz hedeflere ulaşmak için nasıl çaba sarf edeceğimize odaklanabiliriz. Bilimin tekrar tekrar doğurduğu somut anlayış başkaldırılarına karşı, söz konusu hedefleri bu şekilde koruruz.</p>

  <p>Her halükârda, Boş Sayfa öğretisini terk etmek ilk anda göründüğü kadar büyük bir değişim olmaz. Doğrudur, bu eylem modern entelektüel hayatın birçok kesiminde devrim anlamına gelir. Fakat kuramlarının kendilerini yenmesine izin veren birkaç aydın dışında, çoğu insanın dünya görüşünde bir devrim gerçekleşmeyecektir. Oğlanlar ve kızların birbirinin yerini alabileceğine, zekâdaki tüm farkların çevreden geldiğine, anne babaların çocukların kişiliğini idare edebileceğine, insanların hiçbir eğilimle doğmadığına ya da çekici bulunan öyküler, melodiler ve yüzlerin sosyal oluşumlar olduğuna çok az kişinin yürekten inandığını sanıyorum. XX. yüzyıl eşitçiliğinin simgelerinden biri olan Margaret Mead, kızına kendi zekâsını genlerine borçlu olduğunu söylemişti; akademisyenler arasında böyle kişilik bölünmesi yaşamanın yaygın olduğunu onaylayabilirim.<a class="noteref" href="../Text/notlar.xhtml#npart61" id="ref1">1</a> Zekânın anlamlı bir kavram olduğunu kamuoyu önünde inkâr eden akademisyenler, profesyonel hayatlarında bunun tam tersi bir davranış sergiler. Toplumsal cinsiyet farklılıklarının tersine çevrilebilir sosyal oluşumlar olduğunu iddia eden akademisyenler, kendi kızlarına verdikleri tavsiyelerde, karşı cinsle ilişkileri ve kendi hayatları hakkındaki teklifsiz dedikodular, şakalar, düşüncelerinde cinsiyet farklılıklarını aynı şekilde ele almazlar.</p>

  <p>İnsan doğasını kabul etmek, kişisel dünya görüşlerimizi hiçe saymak anlamına gelmez, ayrıca bu anlama gelseydi de yerine ne koyulması gerektiği konusunda önerecek hiçbir şeyim yok. Bunun anlamı sadece entelektüel hayatı paralel evreninden alıp bilim ve bilimden doğan sağduyuyla tekrar birleştirmektir. Bunun alternatifi entelektüel hayatı insan ilişkilerinden iyice kopuk bir hale getirmek, aydınları ikiyüzlü kişilere dönüştürmek ve geri kalan herkesi de anti-entelektüel yapmaktır.</p>

  <p>Zihnin nasıl çalıştığı üzerine kafa yoranlar sadece bilimciler ve aydınlar değildir. Hepimiz psikoloğuz, bazı insanlar ise diplomaların getirdiği faydalardan yararlanamıyor olsa da muhteşem psikologlardır. Bunlar arasında şairler ve romancılar vardır, ki onların işi –bir önceki bölümde gördüğümüz gibi– “genel doğanın adil temsillerini” yaratmaktır. Günümüzün entelektüel ikliminde insan doğasına dair gerçekleri dile getirmek konusunda romancıların bilimcilerden daha net bir yetkisi olması aslında bir tezattır. Sofistike insanlar, kişiye kendini iyi hissettiren komedilere, tüm olayların birbirine bağlandığı ve sonunda herkesin mutlu olduğu ucuz romantizm içeren filmlere küçümseyerek bakar. Hayatın böyle bir şey olmadığını biliriz, insanlık durumunun acı veren çelişkilerini aydınlatması için hümanist disiplinlere bakarız.</p>

  <p>Yine de iş insanoğluna dair <em>bilime</em> gelince, aynı seyirci şunu söyler: Bize biraz duygusallık gösterin! “Karamsarlık” insan doğasına dair gözlemlerin meşru bir eleştirisidir ve insanlar da bu kuramların duygusal yüceliğin kaynağı olmasını umar. George Bernard Shaw “Shakespeare’de vicdan yoktu, bende de yok” demiştir. Burada Shaw psikopat olduğunu itiraf etmiyor; sadece her karakterin bakış açısını ciddiye almanın, iyi oyun yazarlarının yükümlülüğü olduğunu onaylıyor. İnsan davranışlarını inceleyen bilimciler de aynı yükümlülüğü taşır, ama bu durum çalıştıkları alanlarda vicdanlarını devre dışı bırakmalarını da gerektirmez.</p>

  <p>Şairler ve romancılar, herhangi bir akademisyenin rüyasında göreceğinden daha büyük bir mizah ve yazı gücüyle bu kitaptaki birçok konuya değinmişlerdir. Onlar benim bu kitabın ana konularına, tekrarlamanın ötesinde bir kez daha dokunmamı olanaklı kılıyorlar. Kitabın bundan sonrası, bence insan doğası bilimlerinden çıkarılması gereken derslere temas eden edebiyat betimlemeleridir. Bu tasvirler, söz konusu bilimlerin keşiflerinin korku ve nefretle değil, hayatımızın geri kalanında insan doğası üzerine düşünürken kullanacağımız denge ve anlayışla karşılanması gerektiğinin altını çizmektedir.</p>
  <hr />

  <div class="poem">
    <p>Gökyüzünden geniştir beyin,</p>

    <p>İkisini koyduğumuzda yan yana,</p>

    <p>Biri diğerini içine alır kolaylıkla,</p>

    <p>Ve seni de yanında.</p>

    <p class="extract">Denizden derindir beyin,</p>

    <p>Yan yana bakalım mavi ve Mavi,</p>

    <p>Ötekini hemen özümseyiverir biri,</p>

    <p>Tıpkı Süngerler ve Kovalar gibi.</p>

    <p class="extract">Tanrı’nın ağırlığına denktir beyin,</p>

    <p>Yukarı kaldıralım ve tartalım onları</p>

    <p>Eğer varsa, gösterirler farklarını</p>

    <p>Tıpkı hece ile ses arasındaki fark gibi.</p>
  </div>

  <p class="nonindent">Emily Dickinson’ın “Gökyüzünden Geniştir Beyin” adlı şiirinin ilk iki dizesi, zihni beynin bir etkinliği olarak ortaya koyan görüşün görkemini ifade eder.<a class="noteref" href="../Text/notlar.xhtml#npart62" id="ref2">2</a> Dickinson burada ve diğer şiirlerinde “ruh”a hatta “zihin”e değil, “beyin”e atıfta bulunur; sanki okuyuculara düşünce ve deneyimlerimizin yuvasının bir madde öbeği olduğunu hatırlatmak istemektedir. Evet, bir anlamda bilim bizi çok da çekici olmayan bir buçuk kiloluk bir organın fizyolojik süreçlerine “indirger.” Fakat ne organ! Çarpıcı karmaşıklığı, patlayıcı kombinasyonlu hesaplamaları, gerçek ve varsayımsal dünyaları hayal edebilen sonsuz yeteneği ile beyin gerçekten de gökyüzünden daha geniştir. Şiirin kendisi bunun kanıtıdır. Her mısradaki karşılaştırmayı anlamak için okuyucunun beyni, gökyüzünü ve denizi içine alıp bunları bizzat beyin ile aynı ölçekte hayal etmelidir.</p>

  <p>Lahana gibi tartılan Tanrı ve beynin çarpıcı imgesini veren muammalı son kıta, şiirin yayımlanışından bu yana okuyucuların kafasını karıştırmıştır. Bazıları bunu yaratılışçılık olarak okurken (beyni Tanrı yaratmıştır), kimileriyse ateizm olarak görmüştür (beyin Tanrıyı uydurmuştur). Sesbilimine yapılan benzetme –ki ses kesintisiz bir olguyken hece onun sınırlarla ayrılmış bir birimidir– akıllara bir tür çoktanrıcılık getirmektedir: Tanrı her yerdedir ve hiçbir yerde değildir, her beyin de dahiliğin sonlu bir ölçüsüne vücut verir. “Eğer varsa” ifadesi bir kaçış deliği gibidir ve mistizmden –Tanrı ile beyin bir şekilde aynı şey olabilir düşüncesinden– bahsedildiği fikrini uyandırır, ayrıca elbette bilinemezcilikten bahsedildiğini de düşündürür. Buradaki belirsizlik elbette kasıtlıdır ve tek bir yorumun doğru olduğunu da kimsenin savunabileceğini sanmıyorum.</p>

  <p>Bu mısranın, zihnin evrendeki yeri göz önüne alındığında, bir noktada kendi sınırlarına ulaşacağından ve ayrı bir ilahi aleme aitmiş gibi görünen kafa karışıklıklarına saplanacağından bahsettiğini düşünmek isterim. Örneğin özgür irade ve öznel deneyimler, bizim nedensellik kavramımıza yabancıdır, bu yüzden içimizde ilahi bir kıvılcım varmış gibi hissederiz. Ahlak ve anlam bizim hükümlerimizden bağımsız bir gerçekliğin içinde mevcut gibi durmaktadır. Fakat bu ayrılık, bunların bizden ayrı olduğunu düşünmememizi imkânsız kılan beynin yanılsaması olabilir. Sonuçta bunu öğrenmemizin bir yolu yok, çünkü <em>biz</em> beyinlerimiziz ve bunu kontrol etmek için dışardan bakma şansımız yok. Fakat beynimizde tuzağa düşmüşsek de, bu tuzaktan pek yakınamayız, çünkü beyin, gökyüzünden daha geniş, denizden daha derin ve belki Tanrı kadar ağırdır. Dickinson’ın şiiri ne kadar şifreliyse, Kurt Vonnegut’un “Harrison Bergeron” adlı öyküsü o kadar şeffaftır. Şöyle başlar:</p>

  <blockquote>
    <p class="nonindent">Yıl 2081 ve nihayet herkes eşitti. Sadece Tanrı’nın ve kanunun önünde eşit olmakla kalmıyorlardı. Her bakımdan eşittiler. Kimse kimseden daha akıllı değildi. Kimse kimseden daha güzel değildi. Kimse kimseden daha güçlü veya daha çevik değildi. Tüm bu eşitlik 211, 212, 213 sayılı Anayasa Değişiklikleriden ve Birleşik Devletler Engellendirme Komutanı’na bağlı ajanların kuş uçurtmamalarından kaynaklanıyordu.<a class="noteref" href="../Text/notlar.xhtml#npart63" id="ref3">3</a></p>
  </blockquote>

  <p class="nonindent">Engellendirme Komutanı, kalıtımla alınmış herhangi bir değeri (bu yüzden hak edilmeyen) etkisiz hale getirerek eşitliği yürürlüğe sokar. Zeki kişiler, kulaklarına hükümetin vericisine ayarlı bir radyo takmak zorundadır. Bu verici her yirmi saniyede bir keskin bir gürültü (çekiçle süt şişesine vurulduğunda çıkan ses gibi) yollayarak beyinlerinin avantajından faydalanmalarını engeller. Balerinler şarjör çantalarıyla yüklü bir şekilde gezer, ayrıca yüzlerini maskelerin ardında gizler, böylece kimse kendisinden hoş, zarif birini gördü diye kendisini kötü hissetmez. Haber sunucuları konuşma zorluğuna göre seçilir. Öykünün kahramanı kulaklık, kalın cam gözlükler, yüz elli kilo hurda demir takmaya ve dişlerine siyah kılıflar geçirmeye zorlanan, birçok yeteneğe sahip bir gençtir. Öykü, bu gencin kötü talihli isyanı hakkındadır.</p>

  <p>İncelikli değildir, ama “Harrison Bergeron” çok yaygın bir aldanmanın, mizah gücü yüksek bir taşlamasıdır. Siyasal eşitlik ideali, insanların doğuştan farklı olmadığının teminatı değildir. Bu ideal, insanlara belirli alanlarda (adalet, eğitim, siyaset) ait oldukları grubun ortalamalarına göre değil, bireysel yeteneklerine göre muamele etmek siyasetidir. Ayrıca insan olmalarından ötürü herkesin vazgeçilemez hakları olduğunu kabul etme siyasetidir. İnsanların her türlü sonuç bağlamında özdeş olmaya zorlayan siyasetler, bütün canlılar gibi biyolojik donanımları farklılık gösteren insanlara bedel ödetmek zorunda kalır. Tanım gereği yetenekler nadir bulunduğu, sadece nadir koşullarda tamamiyle fark edileceği için, zorunlu eşitliğe, üst sınırı aşağı çekerek ulaşmak (böylece herkesi insanların meyvelerinden mahrum bırakıp), alt sınırı yukarı çekerek ulaşmaktan kolaydır. Vonnegut’un 2081 Amerika’sında, her bakımdan eşit olma arzusu bir komedi olarak gözler önüne serilir, fakat XX. yüzyılda bu arzu, insanlığa karşı gerçek suçların işlenmesine yol açtı, bizim toplumumuzda ise bu meselenin bütünü çoğunlukla bir tabudur.</p>

  <p>Vonnegut sevilen bir yazardır, kendisine asla ırkçı, cinsiyetçi, seçkinci ya da Sosyal Darvinci denmemiştir. Mesajını alaycı bir öykü yerine açık cümlelerle ifade etseydi alacağı tepkiyi düşünün. Shakespearevari aptallardan Lenny Bruce’a kadar, her nesilde işi bu olan mizahçılar vardır, kibar bir toplumda dile getirilemeyecek gerçekleri bunlar seslendirir. Günümüzde Vonnegut gibi yarı zamanlı mizahçılar ile Richard Pryor, Dave Barry ve <em>The Onion</em> yazarları gibi tam zamanlı mizahçılar bu geleneği sürdürmektedir.</p>
  <hr />

  <p class="nonindent">Vonnegut’un distopyası, öykü uzunluğunda bir komedi olarak sergilenmiştir, fakat bu tür fantazyaların en ünlüsü, roman uzunluğunda bir kâbustur. George Orwell’in <em>1984</em> adlı romanı, toplumun, hükümetin baskıcı katmanlarının gelecekte yaşamı ne hale getirebileceğini betimler. Roman yayımlandığından beri geçen yarım yüzyılda, birçok gelişme Orwell’in dünyasıyla bağdaştırıldığı için kınandı: Hükümetlerin üstü örtülü sözleri, ulusal kimlik kartları, güvenlik kameraları, kişisel bilgilerin internette saklanması, hatta Macintosh bilgisayarın ilk televizyon reklamında IBM’in kişisel bilgisayarları. Başka hiçbir kurmaca kitap insanların gerçek dünya meseleleriyle ilgili kanaatlerinde böyle bir etki doğurmamıştır.</p>

  <p><em>1984</em> sadece siyasal bir eleştiri değil, Orwell’in kurduğu toplumun işleyişine dair düşündüğü ayrıntılardan ötürü aynı zamanda unutulmaz bir edebiyat eseriydi. Kâbusun her bileşeni, zengin, inanılır bir bütünün öteki parçalarıyla uyumluydu: eli her yere uzanan bir hükümet, değişen düşmanlarla sonsuza kadar süren bir savaş, medya ile özel hayatın üzerindeki totaliter kontrol, Yenikonuş dili, daimi bir kişisel ihanet tehdidi…</p>

  <p>Daha az bilinen şey, bu yönetimin tutarlı bir felsefesinin olmasıdır ve bu felsefe bir masaya bağlanmış Winston Smith’e devlet görevlisi O’Brien’ın hem işkence yapıp hem de ders verdiği acı dolu bir sahnede açıklanır. O’Brien, yönetimin felsefesinin bütünüyle postmodernist olduğunu anlatır (elbette bu kelimeyi kullanmadan). Winston, Partinin kendi sloganını, yani “geçmişi denetleyen geleceği de denetler; şu ânı denetleyen geçmişi de denetler” sözünü anlayamadığını söyleyip itiraz ettiğinde O’Brien şu yanıtı verir (s. 205):</p>

  <blockquote>
    <p class="nonindent">Sen gerçeğin nesnel, bizim dışımızda, kendi başına var olan bir şey olduğuna inanıyorsun. Aynı zamanda gerçeğin ispata gerek olmayacak kadar aşikâr olduğuna inanıyorsun. Bir şey gördüğüne kendini inandırdığın zaman herkesin de seninle aynı şeyi gördüğünü kabul ediyorsun. Fakat sana söylüyorum Winston, gerçek bizim dışımızda değildir. Gerçek insanın zihnindedir, başka bir yerde değil. Bireyin zihnini kastetmiyorum, birey hatalar yapabilir, her halükârda kısa süre içinde de toza toprağa karışıp gider; gerçek yalnızca kolektif ve ölümsüz olan Parti’nin zihnindedir.</p>
  </blockquote>

  <p class="nonindent">O’Brien belirli amaçlar uğruna, örneğin okyanusta yön bulmak için, Dünya’nın güneş etrafında döndüğünü, uzak galaksilerde yıldızlar olduğunu varsaymanın fayda getireceğini kabul eder. Fakat şunu da ekler ki Parti, güneşin dünya çevresinde döndüğü, yıldızların birkaç kilometre ötede yanan ateşler olduğunu söyleyen alternatif astronomiler de kullanabilirdi. O’Brein bu sahnede açıklamıyor olsa da, Yenikonuş “dilin nihaî hapishanesidir” ve “insan ile onun ‘dünyasını’ düşünen bir dildir.”</p>

  <p>O’Brien’ın verdiği ders, postmodernizmin avukatlarını bir süre duraklatmalıdır. Güce hizmet eden araçları etkisiz kılmakla gururlanan bir felsefenin, güce meydan okumayı imkânsız kılacak bir rölativizmi kucaklaması gülünçtür, çünkü güçlü tarafın aldatmacalarına karşı gösterge vazifesi görecek nesnel sabit noktaların varlığını inkâr eder. Aynı sebeple, bu pasajlar, öteki bilimcilerin nesnel gerçeklik içeren kuramlara (insan doğasına dair kuramlar da dahil) duyduğu özlemin baskın sınıfın, toplumsal cinsiyetin ve ırkın çıkarlarını korumak için silah olduğunda ısrar eden radikal bilimcileri de bir an duraklatmalıdır.<a class="noteref" href="../Text/notlar.xhtml#npart64" id="ref4">4</a> Nesnel gerçeklik kavramı olmazsa, entelektüel yaşantı yozlaşır ve “geçmişi kontrol etmek” için saf gücü en iyi kullananların mücadelesine dönüşür.</p>

  <p>Parti felsefesinin ikinci ilkesi, süperorganizma öğretisidir (<em>1984</em>, s. 217):</p>

  <blockquote>
    <p class="nonindent">Bireyin sadece bir hücre olduğunu anlayamıyor musun Winston? Hücrenin yorgun olması, organizmanın dinç olması demektir. Tırnaklarını kestiğin zaman ölüyor musun?</p>
  </blockquote>

  <p class="nonindent">Kolektifliğin (kültür, toplum, sınıf ve toplumsal cinsiyet olabilir), kendi çıkarları, inanç sistemi bulunan bir canlı olduğunu söyleyen öğreti, siyasal Marksist felsefelerin, Durkheim’ın başlattığı sosyal bilim geleneğinin ardında yatar. Orwell bu öğretinin karanlık yüzünü göstermektedir: zevk ile acıyı gerçekten hisseden tek varlık olan bireyin, bütünün çıkarına hizmet için var olan bir bileşen olarak gözden çıkarılmasını konu etmektedir. Winston ile sevgilisi Julia’nın başkaldırısı, şeker, kahve, boş yazı kâğıdı, özel sohbetler, tutkulu aşk gibi basit insan zevklerinin peşinde koşarken başlamıştır. O’Brien, bu tür bir bireyciliğin hoş görülemeyeceğini açıklar: “Partiye gösterilen sadakat dışında bir sadakat olamaz. Büyük Birader sevgisi dışında bir sevgi olamaz.”<a class="noteref" href="../Text/notlar.xhtml#npart65" id="ref5">5</a></p>

  <p>Aynı zamanda Parti, arkadaşlar ve aileyle olan duygusal bağların, pürüzsüz çalışan bir toplumun yoluna çıkan “alışkanlıklar” olduğuna inanır (s. 220):</p>

  <blockquote>
    <p class="nonindent">Devrim öncesinden kalan düşünce alışkanlıklarını çoktan kırmaya başladık. Çocuk ile anne baba, insan ile insan, erkek ile kadın arasındaki bağları kopardık. Kimse karısına, çocuğuna ya da arkadaşına güvenmeye cesaret edemez artık. Fakat gelecekte eşler de arkadaşlar da olmayacak. Çocuklar doğumdan sonra annelerinden alınacak, tıpkı tavuktan yumurtalarının alınması gibi. Cinsellik içgüdüsü ortadan kaldırılacak… Güzellik ile çirkinlik arasında fark kalmayacak.</p>
  </blockquote>

  <p class="nonindent">Bu pasajı okuyup da günümüzde aydınlanmış seçkinlerin, daha iyi bir dünya kurmak çabası içinde çocuk büyütmeyi, hümanist disiplinleri, cinsiyetler arası ilişkileri tekrar tasarlama önerileri için gösterdiği heyecanın akla gelmemesi zordur.</p>

  <p>Distopya romanları elbette kaba abartmalara başvurur. Ilımlı hali makul olsa bile, herhangi bir görüşün karikatürleştirilmiş hali korkunç görünebilir. Toplumun çıkarları ya da insan ilişkilerinin geliştirilmesi konusunda kaygılanmanın, totaliterciliğe atılmış bir adım olduğunu ima etmiyorum. Fakat mizah, popüler ideolojilerin kötü yanlarının unutulabileceğini gösterebilir; bu örnekte, dilin, düşüncenin, duyguların sosyal gelenekler olduğunu söyleyen ideolojinin, toplum mühendislerine bunları şekillendirme olanağı yaratabileceği gösteriliyor. Bu tür kötü tarafların farkında olursak, ideolojileri, somut bulguları hasır altı etmemiz gereken kutsal inekler gibi ele almak zorunda kalmayız.</p>

  <p>Nihayetinde Partinin felsefesinin özüne geliriz. O’Brien, Winston’ın savlarını tek tek çürütmüş, umutlarını tek tek parçalamıştır. “Geleceğin bir resmini istiyorsan, insanın yüzüne hiç durmadan tekme indirildiğini hayal et” demiştir ona. Bu diyaloğun sonuna doğru O’Brien bütün bu kâbusu mümkün kılan önermeyi açığa vurur; ama bu önermenin yanlışlığı, onu gerçekleştirmeyi de imkânsız hale getirmektedir diyebiliriz (<em>1984</em>, s. 222):</p>

  <blockquote>
    <p class="nonindent">Her zamanki gibi, Winston bu sesin karşısında çaresiz kalıp hırpalanmıştı. Üstelik münakaşa etmeyi sürdürürse, O’Brien ibreyi yeniden yükseltir diye korkuyordu. Yine de suskun kalamadı. Güçsüz bir şekilde, bir sav ileri sürmeden, O’Brien söylediği şeyden duyduğu ifade edilemez dehşet dışında kendisini destekleyecek bir şey olmadan saldırıya geçti.</p>

    <p>“Bilmiyorum, umursamıyorum. Bir şekilde başarısız olacaksanız. Bir şey sizi yenecek. Hayat sizi yenecek.”</p>

    <p>“Hayatı biz kontrol ediyoruz, Winston, her seviyesinde bizim kontrolümüzde. Yaptığımız şeyden öfkeye kapılacak, bize karşı dönecek bir insan doğası olduğunu hayal ediyorsun. Fakat insan doğasını biz yaratıyoruz. İnsana sonsuza kadar şekil verilebilir.”</p>
  </blockquote>
  <hr />

  <p class="nonindent">Bahsettiğim üç eser didaktik bir tarza sahiptir, mevcut bir zaman veya mekânla bağlantılı değillerdir. Bundan sonra bahsedeceğim iki eser farklıdır. İki öykü de belirli bir kültür, belirli bir yer ve dönemde geçmektedir. İkisi de karakterlerinin dilini, sosyal ortamını ve hayat felsefesini okuyucuya yansıtır. Ayrıca iki yazar da okuyucuları bu öyküleri genelleştirmesinler diye uyarmıştır. Yine de iki yazar, insan doğasını kavrayışlarıyla ünlüdür, eserlerinden parçaları bu ışıkta sunarak onlara haksızlık yapmadığıma inanıyorum.</p>

  <p>Mark Twain’in <em>Huckleberry Finn’in Serüvenleri</em> adlı kitabı, dersler için özellikle tehlikeli bir kaynaktır, çünkü yazarın şu kuralıyla başlar kitap: “Bu öyküde bir niyet bulma girişiminde bulunanlar hakkında cezai kovuşturma açılacaktır; bundan bir ders çıkarma girişiminde bulunan kişiler sürgüne gönderilecektir; bu öyküde gizli bir plan bulma girişiminde bulunan kişiler vurulacaktır.” Bu uyarı, yüzyıl boyunca eleştirmenleri kitabın iki gücünü belirtmekten caydırmamıştır. Huckleberry Finn, bize hem savaş öncesi Güney’in zaaflarını hem de insan doğasının zaaflarını, Mississippi nehri boyunca sürüklenen bu zaaflardan örnek toplayan iki soylu vahşinin gözünden gösterir.</p>

  <p>Huckleberry Finn, insana dair birçok kusurla eğlenir, fakat en trajikomiği, onur kültüründeki şiddetin kökenidir. Onur kültürü gerçekte bir onur psikolojisidir: Akrabalara sadakat, intikam açlığı, sertlik, mertlik adına nam salma dürtüsü gibi duygular içeren bir pakettir. Kıskançlık, şehvet, kendini aldatma gibi günahlar kıvılcımı çaktığında, bu duygular kötücül bir şiddet döngüsünün yakıtı olur ve sanki iki taraf da birbirinden intikam almaktan vazgeçemez gibidir. Belirli yerlerde bu döngünün boyutu büyür, ABD’nin Güney’i de bu yerlerden birisidir.</p>

  <p>Huck, art arda gerçekleşen iki olayda onur kültürüyle tanışır. İlk olayla, sıkı içki içen adamların “kaba görünen yığınıyla” dolu bir mavnada gizlice yolculuk ettiği zaman karşılaşır. Adamlardan biri açık seçik bir şarkının on beşinci mısrasını söylemek üzereyken, belirsiz bir sebepten patırtı çıkar ve iki adam kavgaya tutuşur (s. 293-295):</p>

  <blockquote>
    <p class="nonindent">Teknedeki en iri adam olan Bob, havaya zıpladı, topuklarını tekrar birbirine vurup bağırdı: “Heyt! Ben Arkansaw’ın vahşi doğasından gelen, demir çeneli, pirinç ağızlı, bakır göbekli cesetçiyim! Bana bakın! Ani Ölüm, Genel Yıkım derler bana! Kasırga babam, deprem karım, kolera üvey kardeşim, çocuk felci ise anne tarafından yakın akrabamdır! Bana bakın! Sağlığım yerindeyse kahvaltıda dokuz timsah yer, bir fıçı viski içerim; biraz rahatsızsam otuz kilo çıngıraklı yılan, bir de cesetle yetinirim. En sağlam kayaları bir bakışımla ortadan yararım, konuştuğum zaman gökgürültüsü yatışır! Heyt! Geri çekilin, gücüm kadar bana yer açın! Kan benim doğal içeceğimdir, ölenlerin inlemeleri kulağıma müzik gibi gelir. Gözlerinizi bana dikin beyfendiler! Bir yerlere saklanıp nefesinizi tutun, çünkü kendimi kaybetmek üzereyim!”…</p>

    <p>Sonra patırtıyı çıkartan adam havaya zıplayıp topuklarını üç kez birbirine vurdu, şöyle bağırmaya başladı: “Heyt! Boynunuzu eğip kaçışın, çünkü hüzün krallığı geliyor! Beni dünyaya indirin, gücümün yerinde olduğunu hissediyorum!… Elimi güneşin yüzüne koydum, dünyaya geceyi getirdim; aydan bir parça ısırdım, mevsimleri hızlandırdım; ben titredim, dağlar un ufak oldu! Bana derinin ardından bakın, sakın çıplak gözle bakmayın! Kalbim taştan, bağırsaklarım demirdendir! Yalnız kalmış toplumları katletmek boş zamanlarımda yapmayı en çok sevdiğim iştir, ulusları yok etmek ise hayatımın işi! Büyük Amerikan çölünün sınırsız toprakları benim kişisel mülkümdür, cesetleri kendi mülküme gömerim!… Heyt! boynunuzu eğip kaçışın, çünkü Felaketin Çocuğu geliyor.”</p>
  </blockquote>

  <p class="nonindent">Birbirlerinin çevresinde dönüp birbirlerine karşı ellerini kollarını savururlar, ikisinin de şapkası düşer ve sonra Huck, Bob’un ne dediğini betimler (s. 295):</p>

  <blockquote>
    <p class="nonindent">Boş verelim dedi, bu son olmayacaktı, çünkü o asla unutan, affeden bir adam değilmiş, Çocuk ise, yaşadığından emin olduğu kadar, vücudundaki kanla ona yanıt vereceği bir zamanın geleceğini anlasa iyi olurdu. Çocuk, bu zamanın gelmesini ondan daha çok isteyecek bir insanın olmadığını söyledi, Bob’u da bir daha yoluna çıkmaması konusunda uyardı, çünkü kana batana kadar asla durmazdı, çünkü doğası böyleydi, gerçi şimdilik onu ailesine bağışlıyordu, tabii bir ailesi varsa.</p>
  </blockquote>

  <p class="nonindent">Sonra “küçük ve siyah favorili bir herif” onları ayırır. Siyah gözleri, kırmızı burunlarıyla el sıkışırlar, birbirlerine her zaman saygı duyduklarını söylerler, geçmişte olanları geçmişte bırakmaya karar verirler.</p>

  <p>Bu bölümün ilerleyen kısımlarında Huck, yüzerek kıyıya çıkar, Grangerford adlı ailenin kulübesine rastlar. Huck, tehditkâr köpekler yüzünden yolda donakalır, sonra pencereden gelen bir ses, kulübeye yavaşça girmesi için davetkâr bir biçimde ona seslenir. Kapıyı açar, üç tüfek namlusunun kendisine çevrildiğini görür. Huck’ın, kan davası güttükleri Shepherdson ailesinden olmadığını anlayan Grangerfordlar, kendileriyle yaşaması için onu davet ederler. Huck, bu ailenin incelikli yaşamına kendisini kaptırır: hoş mobilyaları, şık giyimleri, rafine tarzları, özellikle de aile reisi Albay Grangerford, Huck’ı etkiler. “Tam bir beyefendiydi, ailesi de öyle. Doğuştan soyluydu, bu özellik, söylenildiği gibi, insanın atı kadar değerlidir.”</p>

  <p>Grangerford ailesinin altı oğlundan üçü kan davasında öldürülmüştü, hayatta kalanların en genci Buck, Huck’la arkadaş olur. İki oğlan gezmeye çıktıklarında Buck, Shepherdson’lardan bir oğlanı vurur, Huck da ona zarar vermemiş bir insanı neden öldürmek istediğini sorar. Buck, kan davası kavramını açıklar (s. 330-331):</p>

  <blockquote>
    <p class="nonindent">“Pekâlâ” der Buck, “kan davası şöyle bir şeydir: Adamın biri başka bir adamla tartışıp onu öldürür; sonra ölen adamın kardeşi bu adamı öldürür; sonra iki taraftaki öteki kardeşler birbirlerinin canına kıyar; sonra işe kuzenler dahil olur; böylece herkes öldürüldüğünde, ortada kan davası falan kalmaz. Fakat biraz yavaştır, bitmesi uzun sürer.</p>

    <p>“Sizin kan davası uzun süredir devam ediyor mu, Buck?”</p>

    <p>“Pekâlâ, hesaplamam lazım! Otuz yıl önce ya da o civarlarda başlamış. Bir konuda sorun çıkmış, anlaşmazlığı çözmesi için mahkemeye başvurulmuş, fakat dava adamlardan birinin aleyhine sonuçlanınca o da kalkıp davayı kazanan adamı vurmuş, ki bunu yapması elbette doğaldır. Kim olsa vururdu.”</p>

    <p>“Ne konuda sorun çıkmış, Buck? Arazi meselesi mi?”</p>

    <p>“Belki, olabilir; bilmem.”</p>

    <p>“Kim vurmuş peki? Grangerford mu, Shepherdson mı?”</p>

    <p>“Tanrı aşkına, nereden bileyim? Uzun zaman önceydi.”</p>

    <p>“Kimse bilmiyor mu?”</p>

    <p>“Ah evet, babam biliyor sanırım, yaşlılardan bazıları da biliyordur; fakat meselenin en başta nereden çıktığını bilmezler.”</p>
  </blockquote>

  <p class="nonindent">Buck kan davasının sürdürülmesinde iki ailenin onur anlayışının da etkili olduğunu ekler: “Shepherdsonlar arasında ödlek hiç kimse, tek kişi bile yoktur. Grangerfordlar içinde de ödlek yoktur.” Okuyucu belanın geldiğini sezer, kısa süre sonra da gerçekleşir. Grangerford ailesinin kızlarından biri, Shepherdson ailesinden bir oğlanla kaçar, Grangerfordlar sıcak takibe başlar, hepsi tuzağa düşürülüp öldürülür. Huck şöyle der: “bütün olanı biteni anlatacak değilim. Bunu yapmak midemi kaldırır. Bu olanları göreceğime, o gece kıyıya hiç ulaşamamayı isterdim.”<a class="noteref" href="../Text/notlar.xhtml#npart66" id="ref6">6</a></p>

  <p>Bölümün akışında Huck, Güneyin onur kültürüne dair iki örnekle karşılaşmıştır. Alt sınıflarda bu kültür, kuru gürültüye sebep olmuş, gülünç bir şekilde sergilenmiştir; aristokratlarda ise iki ailenin yıkımıyla sonuçlanmış, bir trajedi olarak sahneye konmuştur. Bana kalırsa Twain, şiddetin çarpık mantığı hakkında yorum yapıyor, incelikli ve kaba insan sınıflarına dair stereotiplerimize nasıl ters düştüğünü söylüyordu. Aslında ahlaki muhasebe bu sınıflara ters düşmez, fakat onların yerini tersine çevirir: ayaktakımı nedensiz dalaşmalarını, onurlarını kaybetmeden konuşarak çözer; beyefendiler eşit derecede nedensiz tartışmalarını korkunç bir sonla çözer.</p>

  <p>Bu öykü bütünüyle Güneye dair olsa da, Grangerford-Shepherdson kan davasının çarpık psikolojisi, dünyanın herhangi bir yerin tarihinden, etnografyasından bize tanıdık gelir. (Özellikle Huck’ın Grangerfordlarla ilk tanışması, Napoleon Chagnon’un antropoloji çalışma sahasında ilk girişinde gülünç bir şekilde tekrarlanmıştır; kan davasının yaşandığı bir Yanomamö köyüne girdiğinde, etrafının köpekler, kendisine doğrultulmuş mızraklar ve zehirli oklarla çevrildiğini görmüştü.) Ayrıca bu psikoloji çeteler, milis güçler, etnik gruplar, saygın ulus devletler tarafından sergilenmeye devam eden şiddet döngülerinden de bize tanıdık gelir. Twain’in, şiddet salgınının kökenini ve insanın yakasını bırakmayan onur psikolojisinde tasvir etmesi, tahmin ediyorum ki, şiddetin sebepleri ve tedavisine dair havalı kuramlardan uzun süre dayanacak kadar zamandan bağımsız bir betimlemedir.</p>
  <hr />

  <p class="nonindent">Burada bir kez daha değinmek istediğim son konu, tüm insan ilişkilerinde var olan, kısmî çıkar çatışmalarındaki insan trajedisidir. Herhangi büyük bir kurmaca eseriyle bu trajediyi aksettirebileceğimi düşünüyorum. George Steiner, Antigone hakkında “insanlık durumundaki bütün başlıca çatışma sabitlerini ifade eden bir edebiyat metnidir,” demişti; John Updike “sayfadaki sürtünmeyi hisseden sıradan insanlar, yazarken kalbimizi, elimizi ısıtan şeydir” diye yazmıştı. Fakat bir roman, bu görüşü başlığında yansıtmasıyla dikkatimi çekti: Isaac Bashevis Singer’ın <em>Enemies, A Love Story</em> [1972; Düşmanlar, bir aşk öyküsü] adlı romanı.</p>

  <p>Twain gibi Singer da, sunduğu hayat kesitinden okuyucunun ders çıkarma olasılığına karşı çıkar. “Hitler’in soykırımını yaşama ayrıcalığını tatmamış olsam da, bu zulümden kaçan mültecilerle New York’ta dört yıl birlikte yaşadım. Bu yüzden, bu romanın tipik bir mültecinin, onun hayatı ile mücadelesinin öyküsü olmadığını hemen söylemeliyim… Kitaptaki kişilikler sadece Nazilerin kurbanı değil, aynı zamanda kendi kişilikleri ile kaderlerinin de kurbanıdır.” Singer, edebiyatta istisna kuraldır, fakat o istisnanın kökünün kuralda olduğunun belirtilmesi gerekir, diye yazar. Singer, insan doğasının kartal gözlü bir gözlemcisi olarak övülür, ayrıca kaderin sıradan kişiliklere sıra dışı çelişkiler yaşattığında ne olabileceğini hayal etme becerisinden ötürü de övgüler alır. Kitabının, 1989 tarihli başarılı film uyarlamasının ardındaki sanatsal etki buydu. Bu filmi Paul Mazursky yönetmiş, Anjelica Huston ile Ron Silver da oynamışlardır.</p>

  <p>1949 yılında Herman Broder, Brooklyn’de ikinci eşi Yadwiga’yla birlikte yaşamaktadır. Yadwiga, Polonya’da yaşarlarken Herman’ın anne babasının hizmetçiliğini yapan bir köylü kızıdır. On yıl önce ilk karısı Tamara, iki çocuklarını da alıp anne babasını ziyarete gittiğinde Naziler Polonya’yı işgal etmiştir. Tamara ile çocuklar vurulmuş, ama Herman hayatta kalmıştır, çünkü Yadwiga onu ailesinin samanlığında saklamıştır. Savaşın sonunda Herman, ailesinin kaderini öğrenip Yadwiga’yla evlenir ve ardından New York’a gelirler.</p>

  <p>Herman, mülteci kampında Masha’ya aşık olmuştur. New York’da ona tekrar rastlar ve yıpratıcı bir ilişkiye girerler (kitabın ilerleyen bölümlerinde onunla evlenecektir). Yadwiga ile Masha, kısmen erkek fantezilerine uygun kadınlardır: ilki saf fakat basit, ikincisi büyüleyici fakat isteriktir. Herman’ın vicdanı Yadwiga’yi bırakmasını engellerken tutkusu da Masha’yı bırakmasını engeller. Bu durum birçok acıyı doğurur, fakat Singer, Herman’dan fazla nefret etmemize izin vermez, çünkü Soykırımın kahpe dehşetinin onu bir kaderciye dönüştürdüğünü görürüz, aldığı kararların hayatının akışını değiştirebileceğine güvenemez. Üstelik Herman, ikili bir hayatın getirdiği endişeler yüzünden bol bol cezalandırılır. Singer bu olayları gülünç ve bazen de sadist bir zevkle resmeder.</p>

  <p>Zalim şaka devam eder, Herman hayatın kendisine sunacağı başka iyi şeyler de olduğunu öğrenir. İlk eşinin Nazi kurşunuyla ölmeyip, Rusya’ya kaçtığı ortaya çıkmıştır; New York’a taşınmış, dindar amcası ve halasıyla birlikte kalmaktadır. Savaş sonrası dönemde her Yahudi, Soykırımın parçaladığı ailelerden hayatta kalanların duygusal kavuşmalarını bilir, fakat ölümün ayırdığı düşünülen eşlerin kavuştuğu sahnenin, neredeyse hayal edilemez bir dokunaklılığı vardır. Herman, Reb Abraham’ın dairesine girer:</p>

  <div class="poem">
    <p>ABRAHAM: Cennetin bir mucizesi, Broder, bir mucize… Eşin geri döndü.</p>

    <p>[Abraham çıkar, Tamara girer.]</p>

    <p>TAMARA: Merhaba Herman.</p>

    <p>HERMAN: Sağ olduğunu bilmiyordum.</p>

    <p>TAMARA: Asla bilmediğin bir şey bu.</p>

    <p>HERMAN: Sanki ölüp de dirilmişsin gibi.</p>

    <p>TAMARA: Bizi açık bir çukura atmışlardı. Hepimizin öldüğünü düşünüyorlardı. Fakat cesetlerin üzerinden süründüm, gece olunca da kaçtım. Nasıl olur da amcam yerini bilmez; gazeteye ilan vermek zorunda kaldık?</p>

    <p>HERMAN: Kendi dairem yok. Başka biriyle yaşıyorum.</p>

    <p>TAMARA: Ne yapıyorsun? Nerede yaşıyorsun?</p>

    <p>HERMAN: Sağ olduğunu bilmiyordum ve…</p>

    <p>TAMARA [gülümseyerek]: Yerimi alan şanslı kadın kim?</p>

    <p>HERMAN [şaşırır; sonra yanıt verir]: Hizmetçimizdi. Tanırsın onu… Yadwiga.</p>

    <p>TAMARA [güler gibi]: Onunla mı evlendin? Affet beni, fakat biraz saf biri değil miydi? Bir çift ayakkabıyı bile nasıl giyeceğini bilmiyordu. Sağ ayağına sol ayakkabıyı giymeye çalıştığını annen anlatmıştı, hatırlıyorum. Bir şey aldırmak için para verecek olsan, parayı kaybederdi.</p>

    <p>HERMAN: Hayatımı kurtardı.</p>

    <p>TAMARA: Borcunu ödemenin başka yolu yok muydu? Sormasam daha iyi olacak herhalde. Hiç çocuğunuz oldu mu?</p>

    <p>HERMAN: Hayır.</p>

    <p>TAMARA: Olsaydı şaşırırdım. Benimle olduğun zaman bile onun yatağına girdiğine eminim.</p>

    <p>HERMAN: Saçmalıyorsun. Asla onun yatağına girmedim…</p>

    <p>TAMARA: Hadi canım. Bizimki gerçek bir evliliğe benzemiyordu ki. Tüm yaptığımız tartışmaktı. Hiçbir zaman bana ve görüşlerime saygı duymadın…</p>

    <p>HERMAN: Bu doğru değil. Sen de biliyorsun…</p>

    <p>ABRAHAM [odaya girer, Herman’a söyler]: Bir daire bulana kadar bizimle kalabilirsin. Konukseverlik cömertliktendir, ayrıca akrabamızsın. Kutsal kitabın dediği gibi “kendini, kendi etinden esirgememelisin.”</p>

    <p>TAMARA: [araya girer]: Amca, başka bir eşi varmış.<a class="noteref" href="../Text/notlar.xhtml#npart67" id="ref7">7</a></p>
  </div>

  <p class="nonindent">Evet, mucizevi kavuşmanın ardından birkaç saniye içinde, küçük şeyler üzerine tartışmaya, on yıl önce bıraktıkları yerden devam etmeye başlarlar. Bu sahnede nasıl bir psikoloji zenginliği vardır! Erkeklerin çok eşlilik eğilimi ile bunun kaçınılmaz olarak getirdiği hüsran. Kadınların keskin sosyal zekâsı ile aşk konusundaki rakiplerine karşı fiziksel değil sözel saldırganlığı tercih etmeleri. Kişiliğin ömür boyu süren değişmezliği. Durumun ve özellikle de diğer insanların özel şartlarına göre sosyal davranışların ortaya konma şekli… dolayısıyla iki insan ne zaman bir araya gelse aynı dinamiği sergilerler.</p>

  <p>Kayda değer bir üzüntüye dair bir sahne olsa da, bu hasta ruhların nadiren ortaya çıkan iyi talih anlarından birinin tadını çıkartma şansını tepip küçük şeyler üzerine tartışmasını izlerken, kurnazca yapılan bir mizahı görürüz.</p>

  <p>Singer’ın en büyük şakası da bizedir. Çarpıcı gelenekler, ilahi adalete duyulan inanç, çekilen acıların bu kişiliklere soyluluk katacağı beklentisi uyandırır, duygu yüklü büyük bir dram sahnesini izleyeceğimizi düşünürüz. Bunun yerine, aslında beklememiz gereken şeyi görürüz: bütün zaaflarıyla birlikte gerçek insanlar. Bu sahne, müstehzilik ya da insanlara duyulan nefrete dair bir sahne de değildir: öykünün ilerleyen bölümlerinde Herman ile Tamara’nın arası yumuşadığında veya bilge Tamara, Herman’a günahlarından arınma şansı tanıdığında şaşırmayız. Bu sahnenin içinde, türün sesi barınmaktadır: yani insan doğası dediğimiz, çileden çıkaran, hayran olunacak, gizemli, öngörülebilir ve sonsuz ölçüde büyüleyici şey.</p>
</body>
</html>
