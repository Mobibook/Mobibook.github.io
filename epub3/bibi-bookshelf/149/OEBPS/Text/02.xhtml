<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>2</span>
  </div>

  <h1>OYUN HAMURU</h1>

  <p class="nonindent">Danimarkalı dilbilimci Otto Jespersen (1860-1943) tarihin en sevilen dilbilimcilerinden biridir. Canlı bir anlatıma sahip kitapları günümüzde hâlâ okunur, özellikle de ilk kez 1905’te yayımlanan <em>Growth and Structure of the English Language</em> [İngilizcenin gelişmesi ve yapısı] adlı kitabı ilgi görmektedir. Jespersen’in akademisyenliği bütünüyle modern olsa bile, bu kitabın başlangıç sayfaları, okuduğumuz kitabın günümüze ait olmadığı izlenimini uyandırır (s. 2-3):</p>

  <blockquote>
    <p class="nonindent">Ne zaman İngilizce üzerine düşünsem ve onu başka dillerle karşılaştırsam, aklıma şu ifade gelir: Bu dil kesinlikle ve açıkça <em>erildir</em>, olgun bir adamın dilidir, çocukça ya da kadınca hiçbir yönü yok gibidir…</p>

    <p>Zıt bir örnek göstererek bahsettiğim şeyi vurgulamak adına Hawaii dilinden rastgele bir metin seçiyorum: “I kona hiki ana aku ilaila ua hookipa ia mai la oia me ke aloha pumehana loa.” Böyle devam edip giderken, hiçbir kelime sessiz harfle bitmez, iki veya daha fazla sessiz harfin oluşturduğu gruplara asla rastlanmaz. Böyle bir dil kulağa hoş gelse, hatta müzik ve ahenk ile dolup taşsa bile, çocuksu ve kadınımsı bir izlenim yarattığı konusunda şüphe duyulabilir mi? Böyle bir dili konuşan halkın içinde çok fazla güç ya da enerjinin var olmasını beklemezsiniz; bu dil, toprağın insanın ihtiyaçlarını pek de emek harcamadan karşıladığı güneşli bölgelere, hayatın doğaya ve diğer yaratıklara karşı verilen zorlu mücadelenin damgasını taşımadığı ortamlara uyum sağlamış gibidir. Daha küçük bir ölçekte olsa bile aynı fonetik yapıyı İtalyanca ve İspanyolca gibi dillerde de görüyoruz; fakat bizim Kuzey dillerimiz ne kadar da farklıdır.</p>
  </blockquote>

  <p class="nonindent">İngilizcenin erkekliğini, ağırbaşlılığını ve mantığını övmeye devam eden Jespersen bölümü şöyle bitirir: “Dili nasılsa, ulus da öyledir.”</p>

  <p>Günümüzde bu cümlelerdeki cinsiyetçilik, ırkçılık ve şovenizmden şaşkınlığa uğramayacak tek bir okur bile yoktur: Metinde kadınların çocuksu olduğu ima edilirken, sömürgeleştirilen halklar tembel olarak stereotipleştirilir ve yazar, keyfine göre kendi kültürünü yüceltir. Büyük bir akademisyenin saplanıp kaldığı bu acıklı standartlar da eşit derecede şaşırtıcıdır. Bir dilin “yetişkin” ya da “eril” sayılması o kadar öznel bir yaklaşımdır ki, aslında hiçbir anlamı yoktur. Koskoca bir halka hiçbir kanıta dayanmadan bir kişilik özelliği yakıştıran Jespersen, sonrasında da nedensellik bulguları göstermek bir yana bağıntı sayılabilecek verilerden bile bahsetmeden ortaya iki kuram koyuyor, Fonolojinin [ses bilimi] kişiliği yansıttığını ve sıcak iklimlerin tembelliği doğurduğunu söylüyor. Düşüncesini oturttuğu ana zemin tamamen dayanaksızdır. Hawaii dili gibi sesli harf ağırlıklı hece yapısına sahip diller hakkında aynı miktarda bilgi vermek için öteki dillere kıyasla daha uzun cümleler kurmak gerekir, bu da içinde “güç ya da enerji var olmayan” halktan beklenecek bir şey değildir. Ayrıca İngilizcenin sessiz harflerle örülü heceleri konuşma sırasında yutulabilir ya da yanlış anlaşılabilir, ki bunu da mantıklı ve ciddi insanlardan beklemezsiniz.</p>

  <p>Fakat belki de en rahatsız edici durum, Jespersen’in itiraz edilebilecek bir şey söylüyor olma ihtimalinden habersiz görünmesidir. Sergilediği bu önyargılarının okuyucuları tarafından paylaşıldığı konusunda emindir ve okurlarının onun hemcinsleri olup “bizim” kuzey dillerimizi konuştuklarını bilir. “Şüphe duyulabilir mi” diye sorarken aslında yanıt beklemiyor; böyle bir halkın güç sahibi olmasını beklemezsiniz değerlendirmesini yapmıştır. Kadınların ve diğer ırkların değersizlikleri için ne gerekçeye ne de özüre gerek vardır.</p>

  <p>Kendi çağının adamı olan Otto Jespersen’den, standartların nasıl değiştiğini belirtmek için bahsettim. Alıntıladığım paragraf, yalnızca bir yüzyıl önceki entelektüel yaşantıdan rastgele alınmış bir örnektir; XIX. veya XX. yüzyılın başında yaşamış herhangi bir yazarın yazdıklarında da aynı derecede rahatsız edici kısımlar bulunabilir.<a class="noteref" href="../Text/notlar.xhtml#n021" id="ref1">1</a> O devirler, beyaz adamın, yönettiği “yeni yakalanmış, yarı şeytan yarı çocuk ve karanlık halklara” yön göstermenin ağır yükünü sırtlandığı bir dönemdi; düzensiz kalabalıklarla dolup taşan sahillerin ve alçakça itilmişliklerin zamanıydı.<a class="noteref" href="../Text/notlar.xhtml#n022" id="ref2">2</a> Avrupalı emperyalist güçlerin birbirlerinin elinde hançer aradığı (bazen de birbirlerine hançer fırlattıkları) bir devirdi. Emperyalizm, mülteciler, ulusalcılık ve köleliliğin nesilden nesile geçmesi, etnik gruplar arasındaki farkları iyice belirginleştirmişti. Bir taraf eğitimli ve kültürlü görünürken, öteki taraf cahil ve geri kalmış görüntüsü çiziyordu; bazıları güvenliklerini sağlamak için yumruklarını ve sopalarını kullanırken, diğer taraf güvenlik için orduya ve polise para ödüyordu. Kuzey Avrupalıların diğerlerine hükmetmeye uygun ve gelişmiş bir ırk olduğunu düşünmek insanlara çekici geliyordu. Kadınların mizaçları gereği mutfağa, kiliseye ve çocuk bakımına uygun olduğuna inanmak da aynı derecede uygundu; üstelik bu inanç, beyin işlerinin kadınların beden ve akıl sağlığı için zararlı olduğunu gösteren bir “araştırma” ile de desteklenmişti.</p>

  <p>Irklarla ilgili önyargıların bile bilimsel bir cilası vardı. Darwin’in evrim kuramı çoğunlukla yanlış yorumlanmış ve canlıların yaşadıkları ortama nasıl uyum sağladığının açıklanması yerine, insanoğlunun entelektüel ve ahlaki ilerleyişinin açıklanması olarak sunulmuştu. Beyaz olmayan ırkların, evrim merdiveninde kuyruksuz maymunlar ile Avrupalılar arasında kalan basamaklar olduğunu düşünmek kolaydı. Daha da kötüsü, Darwin’in takipçisi Herbert Spencer, yoksullaşmış sınıfların ve ırkların durumunu iyileştirmeye uğraşan hayırseverlerin, sadece evrimin ilerlemesine müdahale etmiş olacaklarını yazmıştır; ki Spencer’a göre, bu insanlar biyolojik olarak yeterince uygun değillerdi. Sosyal Darvincilik öğretisinin (aslında Sosyal Spencercılık demek daha doğru olur, çünkü Darwin böyle bir şeyin parçası olmak istememiştir) John D. Rockefeller ve Andrew Carnegie gibi insanları cezbedip bunların da o görüşün sözcülüğüne soyunması hiç şaşırtıcı değildir.<a class="noteref" href="../Text/notlar.xhtml#n023" id="ref3">3</a> Darwin’in kuzeni Francis Galton, evrimsel açıdan uygun olmayanların üremesinin engellenerek insanın evrimine el atılmasını önermiş ve bu siyasete öjenizm adını vermişti.<a class="noteref" href="../Text/notlar.xhtml#n024" id="ref4">4</a> İlerleyen yıllarda suçluların ve “zekâ özürlüler”in istekleri dışında kısırlaştırılmasına izin veren yasalar Kanada, İskandinav ülkeleri, otuz ABD eyaleti ve Almanya’da kabul edilecekti. Nazilerin aşağı ırklar ideolojisiyse sonrasında milyonlarca Yahudi, Çingene ve eşcinselin öldürülmesinin gerekçesi olmuştur.</p>

  <p>Uzun bir yoldan geldik. Dünyada ve toplumumuzun belirli kesimlerinde Jespersen’inkilerden çok daha kötü tutumlar yeşermeye devam etse bile, bu yaklaşımlar Batı demokrasilerinin ana entelektüel yaşantısından çıkartılıp atılmıştır. Günümüzde ABD, Britanya ya da Batı Avrupa’da halkın gözü önündeki hiçbir saygın kişilik, artık dikkatsizce davranarak kadınlara hakaret edemez, diğer ırklar veya etnik gruplar hakkında gücendirici stereotipler kullanarak konuşamaz. Eğitimli kişiler gizli önyargılarının farkında olmaya çaba gösterir, bunları gerçeklere ve başka insanların hassasiyetlerine karşı tartarlar. Kamu hayatında insanlar hakkında karar verirken onları birey olarak değerlendirmeye çalışırız, bir cinsiyetin ya da etnik grubun mensubu olarak ele almayız. Hak etme ile gücü birbirinden ayırmaya, dar görüşlü kişisel zevklerimiz ile nesnel değerler arasındaki farkı anlamaya gayret ederiz, bu yüzden bizimkinden farklı veya fakir kültürlere saygı duyarız. Hiçbir yetkilinin, türlerin evrimini yönlendirme konusunda güvenebileceğimiz kadar bilge olmadığını, devletin çocuk sahibi olmak gibi kişisel bir işe karışmasının her durumda yanlış olduğunu biliriz. Biyolojik yapıları yüzünden herhangi bir etnik grup üyelerine zulmedildiği düşüncesi içimizi tiksintiyle doldurur.</p>

  <p>Bu değişimin harcı linçler, dünya savaşları, zorunlu kısırlaştırmalar ve bir etnik gruba iftira atmanın korkunç sonuçlarını gösteren Yahudi Soykırımından aldığımız acı derslerle karılmıştır. Fakat bu dersler XX. yüzyılın başlarında ve planlanmamış bir deneyin yan etkisi olarak ortaya çıkmıştır: Modern çağdaki bilginin yayılması, büyük göçler ve toplumsal hareketlilik. Viktorya dönemi beyefendilerinin çoğu, bir sonraki yüzyılda Yahudi öncüler ve askerlerin inşa ettiği bir ulus devletin oluşturulacağını, Afrika kökenli Amerikalı aydınlar dalgasının ortaya çıkacağını veya Bangalor’da bir yazılım endüstrisinin kurulacağını hayal bile edemezdi. Kadınların savaşlarda uluslara önderlik edeceğini, büyük şirketleri yöneteceklerini ya da bilimde Nobel ödülü kazanacaklarını da önceden göremezlerdi. Bizler artık erkek ya da kadın, her ırka ait insanın, hayatın her aşamasında başarılı olabileceğini biliyoruz.</p>

  <p>Bu değişim ummanına, bilimciler ve akademisyenlerin insan doğasını ele alırkenki tavırlarına dair yaşadıkları devrim de dahildir. Irk ve cinsiyete yönelik tavır değişikliği dalgası, akademilere de çarpmıştır; fakat bu kurumlar aynı zamanda insan doğasını kitaplar ve dergilerde açıklayıp uzmanlıklarını devlet görevlilerinin hizmetine sunarak dalgayı yönlendirmekte yardımcı olmuşlardır. Zihinle ilgili önde gelen kuramlar, cinsiyetçilik ve ırkçılığı olabildiğince savunulamaz hale sokmak üzere yeniden gözden geçirilmiştir. Boş Sayfa öğretisi entelektüel hayattaki yerini Standart Sosyal Bilim Modeli ya da toplumsal inşacılık<a class="noteref" href="../Text/notlar.xhtml#n025" id="ref5">5</a> adı altında sağlamlaştırmıştır.<a class="noteref" href="../Text/notlar.xhtml#n026" id="ref6">6</a> Bu model artık insanların ikinci doğası gibi olmuştur ve onun geçmişini çok az kişi bilmektedir.<a class="noteref" href="../Text/notlar.xhtml#n027" id="ref7">7</a> Bu devrimin önde gelen tarihçilerinden Carl Degler, olayı şu şekilde özetler:</p>

  <blockquote>
    <p class="nonindent">Mevcut bulgular dünyanın daha özgür ve daha adil olabileceğine dair ideolojinin ya da felsefi inancın, biyolojiden kültüre geçişte önemli bir rol oynadığını gösterir gibidir. Bilim ya da en azından belirli bilimsel ilkeler veya yaratıcı akademisyenlik de bu dönüşümde pay sahibidir, fakat bu etki sınırlıdır. Esas itici güç, toplumsal grupların davranışlarının sebeplerinin açıklanmasında doğuştan sahip olunan ve değişmez biyolojik güçlerin rol oynamadığı bir toplumsal düzen kurma isteğinden gelmiştir.<a class="noteref" href="../Text/notlar.xhtml#n028" id="ref8">8</a></p>
  </blockquote>

  <p class="nonindent">Boş Sayfa kuramının entelektüel yaşantıya vurduğu darbenin etkisi, psikoloji ve diğer bilimlerde farklı yollar izledi, fakat hepsini arkalarından iteleyen güç aynı tarihsel olaylar ve aynı ilerlemeci ideolojiydi. XX. yüzyılın yirminci ve otuzuncu yılına gelindiğinde kadınlar ve etnik gruplar hakkındaki stereotipler aptalca görünmeye başlamıştı. Avrupa’nın güneyinden ve doğusundan gelen göçmenler, ki bunlara Yahudiler de dahildi, şehirleri doldurup sosyal merdivenin basamaklarını tırmanıyorlardı. Yeni “Zenci kolejleri”nden faydalanmış olan Afrika kökenli Amerikalılar, kuzeye göçüp Harlem Rönesansını başlattılar. Sayısı giderek artan kadın kolejlerinden mezun olanlar da ilk feminizm dalgasının ortaya çıkmasına yardımcı oldular. İlk defa bütün profesörler ve öğrenciler artık beyaz Anglosakson Protestan erkeklerden oluşmuyordu. İnsanlığın bu diliminin anayasal açıdan üstün olduğunu söylemek hakarete dönüşmekle kalmamıştı, ayrıca insanların kendi gözleriyle gördükleri duruma da ters düşüyordu. Kadınları, Yahudileri, Asyalıları, Afrika kökenli Amerikalıları özellikle sosyal bilimler cezbediyordu ve bunlardan bazıları etkili düşünürler arasına gireceklerdi.</p>

  <p>XX. yüzyılın ilk yarısındaki acil toplumsal sorunların çoğu bu grupların daha talihsiz üyelerini ilgilendiriyordu. Daha fazla göçmen alınmalı mıydı ve alınacaksa da hangi ülkelerden gelmelerine izin verilmeliydi? Ülkeye girenler asimilasyona uğramalı mıydı ve eğer öyleyse bu nasıl yapılacaktı? Kadınlara eşit siyasal haklar ve ekonomik fırsatlar verilmeli miydi? Siyahlar ve beyazlar kaynaşmalı mıydı? Çocuklar ise başka zorluklar çıkarıyordu.<a class="noteref" href="../Text/notlar.xhtml#n029" id="ref9">9</a> Eğitim artık zorunlu hale gelmişti ve devletin sorumluluğundaydı. Şehirler kalabalıklaşıp aile bağları gevşedikçe, sıkıntılı ve baş belası çocuklar herkesin sorunu olmuştu. Bunlarla uğraşmak için yeni kurumlar oluşturuldu, örneğin çocuk yuvaları, yetimhaneler, ıslah okulları, doğa kampları, yardım vakıfları, oğlan veya kız kulüpleri gibi. Çocukların gelişimi birdenbire öncelikli konu haline gelmişti. Bu toplumsal zorluklar ortadan kaybolacak gibi değildi, en insancıl varsayım ise doğru eğitim ve fırsatlar verildiğinde tüm insanların aynı gelişme potansiyeline sahip olduğunu söylemekti. Birçok sosyal bilimci bu varsayımı güçlendirmeyi görev bilmiştir.</p>
  <hr />

  <p class="nonindent">Modern psikoloji kuramının kökleri, giriş niteliğindeki her ders kitabının belirttiği gibi, John Locke ve diğer Aydınlanma düşünürlerine dayanır. Locke için Boş Sayfa kuramı, kiliseye ve zalim hükümdarlara karşı başvurabileceği bir silahtı, fakat XIX. yüzyıla geldiğinde bu tehditler, İngilizce konuşulan dünyada geçerliliğini yitirmişti. Locke’ın entelektüel mirasçısı John Stuart Mill (1806-1873) boş sayfa psikolojisini bugün farkında olduğumuz siyasal kaygılara uygulayan belki de ilk kişiydi. Kadınların oy kullanma hakkını, zorunlu eğitimi ve aşağı sınıfların durumunun iyileştirilmesini savunuyordu. Bu görüşü, psikoloji ve felsefedeki duruşuyla etkileşim içindeydi. Otobiyografisinde bunu açıklamıştır:</p>

  <blockquote>
    <p class="nonindent">İnsan karakterinin belirgin ayrımlarının hepsinin doğuştan geldiğini, esasında bunların değişmez olduğunu söylemek yönündeki güçlü eğilimin, ayrıca ister bireyler, ister cinsiyetler veya ırklar arasında olsun, bu farklardan çoğunun olasılığın da ötesinde doğal olarak koşullardaki farklılıklar yüzünden ortaya çıktığını gösteren çürütülemez kanıtların görmezden gelinmesinin, büyük toplumsal sorunların akılcı bir şekilde ele alınması için engel teşkil ettiğini ve insan gelişimine zincir vurduğunu uzun süredir düşünüyorum… [Bu eğilim] genelde tutucu çıkarlara uyduğu gibi, insan kayıtsızlığına da öyle uyar ki, eğer köküne saldırılmazsa, sezgisel felsefenin ılımlı biçimlerinin haklı bulduğu mesafenin daha ötesine taşınacağı kesindir.<a class="noteref" href="../Text/notlar.xhtml#n0210" id="ref10">10</a></p>
  </blockquote>

  <p class="nonindent">“Sezgisel felsefe” sözüyle Mill, Kıta Avrupasındaki aydınları kastediyordu. Bunlar diğer şeylerin yanı sıra mantık kategorilerinin de doğuştan geldiği konusunda ısrarcıydı. Onların psikoloji kuramının köküne saldırıp bu kuramın tutucu toplumsal açılımları olduğunu düşündüğü şeyle çarpışmak isteyen Mill, çağrışımcılık<a class="noteref" href="../Text/notlar.xhtml#n0211" id="ref11">11</a> (Locke tarafından formüle edilmişti) denen öğrenme kuramını geliştirdi. Bu kuram, insan zekâsında doğuştan sahip olunan hiçbir yapının olmadığını söyleyip zekâyı açıklamaya çalışıyordu. Bu kurama göre boş sayfa üzerine, duyulardan gelen bilgilerle bir şeyler yazılır. Locke bunlara “ideler” derken, modern psikologlar “özellikler” der. Art arda ortaya çıkan ideler (örneğin bir elmanın kırmızılığı, yuvarlaklığı ve şekerli tadı) birbirini çağrıştırır ve böylece bir ide, ötekilerin de akla gelmesini sağlar. Dünyadaki benzer nesneler de zihinde birbiriyle örtüşen ideleri harekete geçirir. Örneğin, duyular birçok köpekle temas ettikten sonra, bu hayvanların ortak özellikleri (postları, havlamaları, dört ayaklı olmaları vesaire) bir araya gelip “köpek” kategorisini oluşturmaktadır.</p>

  <p>Locke ve Mill’in çağrışımcılığı o zamandan bu yana psikolojide yer almıştır. Çoğu öğrenme modelinin çekirdeğinde bu anlayış yatar, özellikle de 1920’lerden 1960’lara kadar psikolojide hüküm sürmüş olan davranışçılık yaklaşımında. Davranışçılığın kurucusu John B. Watson (1878-1958) <em>Behaviorism</em> (1924) adlı eserinde yüzyılın en ünlü Boş Sayfa bildirilerinden birini yazmıştır:</p>

  <blockquote>
    <p class="nonindent">Bana bir düzine sağlıklı ve iyi durumda bebek verin, elimde onların içinde büyüyecekleri ve benim belirlediğim bir dünya olsun; yeteneklerine, eğilimlerine, yatkınlıklarına, becerilerine, atalarının mesleğine veya ırkına bakmadan, aralarından gelişigüzel seçeceğim birine istediğim mesleği kazandırabileceğime dair size garanti veririm; onu doktor, avukat, sanatçı, tacir, evet hatta dilenci veya hırsız yapabilirim.</p>
  </blockquote>

  <p class="nonindent">Davranışçılığa göre bebeklerin yetenek ve becerilerinin ne olduğu önemli değildir, çünkü yetenek ya da beceri diye <em>bir şey</em> yoktur. Watson, zihnin içerdiği düşünceler, inançlar, arzular, duygular gibi şeylerle birlikte, bu kavramları da psikolojiden dışlamıştır. Bunların öznel ve ölçülemez olduğunu, sadece nesnel ve ölçülebilir şeyler üzerine çalışan bilime uygun olmadıklarını söylemiştir. Bir davranışçı için meşru sayılan tek psikoloji konusu, kasıtlı davranışlar ve bunların şimdiki zaman ve geçmiş zamanda nasıl kontrol edildiğidir. (Psikolojide eski bir şaka vardır: Bir davranışçı seviştikten sonra ne der? “Senin için iyiydi, benim için nasıldı?”)</p>

  <p>Locke’ın “ide”lerinin yerini “uyartı” ve “tepki” almıştı, fakat çağrışımla ilgili yasası, koşullandırma yasası olarak hayatına devam etti. Bir tepki, yeni bir “uyartıyla” çağrıştırılabilir. Örneğin Watson, bir bebeğe beyaz sıçan vermiş ve ardından da bir demir çubuğa çekiçle vurarak etrafı çınlatmış, böylece güya bebeğin hayvan kürkü ve korkuyu çağrıştırmasını sağlamıştır. Tepki, ayrıca ödülle de çağrıştırılabilir: Bir kutunun içindeki kedi nihayetinde teli çektiğinde kapının açıldığını ve böylece kaçabileceğini önünde sonunda öğrenir. Bu örnekleri inceleyen araştırmacı, bir “uyartı” ile başka bir “uyartı” arasında ya da tepkiyle ödül arasında şarta bağlı bir beklenti oluşturur. Davranışçılar, doğal bir ortamdaki şartlara bağlı bu beklentilerin, dünyanın nedensel dokusunun bir parçası olduğunu ve insanlar da dahil olmak üzere, organizmaların davranışlarını şekillendirmelerinin kaçınılmaz olduğunu söyler.</p>

  <p>Davranışçı minimalizm yaklaşımının verdirdiği kayıplar arasında, William James’in (1842-1910) zengin psikoloji anlayışı da vardır. James ilhamını, algının, bilişsel yetilerin ve duyguların tıpkı fiziksel organlar gibi biyolojik adaptasyonlar olarak evrimleştiğini söyleyen Darwin tezinden almıştı. İçgüdü kavramından sadece hayvanların değil aynı zamanda insanların da tercihlerini açıklamak için faydalanan James, zihinsel yaşantıyla ilgili kuramında kısa erimli bellek ve uzun erimli bellek gibi sayısız mekanizma ileri sürmüştür. Fakat davranışçılığın sahne almasıyla birlikte bunların hepsi yasaklı kavramlar listesine girecekti. Psikolog J. R. Kantor 1923’te şöyle yazmıştır: “Sosyal psikoloji ile içgüdüler arasındaki ilişkinin ne olduğu sorusunun yanıtı kısadır. Açıkçası bir ilişkileri yoktur.”<a class="noteref" href="../Text/notlar.xhtml#n0212" id="ref12">12</a> Cinsel arzu bile koşullu bir tepki olarak tanımlanmıştı. 1929’da psikolog Zing Yang Kuo şöyle yazmıştır:</p>

  <blockquote>
    <p class="nonindent">Davranışlar kalıtsal etkenlerin tezahürü değildir, kalıtım bağlamında açıklanamaz. Davranış, yalnızca organizmanın yapısal şablonu ile çevresel güçlerin doğası tarafından mekanik olarak belirlenen, edilgen ve zorunlu bir devinimdir… Bütün cinsel açlıklarımız toplumsal etkilerin sonucunda oluşur. Organizma karşı cinsiyete doğuştan hazırlanmış bir tepki vermez, tıpkı organizma doğduğunda kafasında hazır düşüncelerin olmayışı gibi.<a class="noteref" href="../Text/notlar.xhtml#n0213" id="ref13">13</a></p>
  </blockquote>

  <p class="nonindent">Davranışçılar, hayvanın genetik yapısına veya türün evrimsel geçmişine bakmaksızın, davranışların, biyolojinin geri kalanından bağımsız olarak anlaşılabileceğine inanıyordu. Psikoloji, laboratuvar hayvanlarıyla yürütülen öğrenme çalışmalarından ibaret bir hale gelmişti. XX. yüzyılın ortalarında en ünlü psikolog olan B. F. Skinner (1904-1990) <em>The Behavior of Organisms</em> [Organizmaların davranışları] adlı bir kitap yazmıştı. Kitapta bahsi geçen organizmalar sadece güvercinler ve farelerdi, incelenen davranışlar da şalterlere basmak ve düğmeleri gagalamaktı. Psikologların, türlerin ve bunların içgüdülerinin birbirlerinden farklı olduğunu hatırlamaları için bir sirk gezisi yapmaları gerekecekti. Skinner’ın öğrencileri olan Keller ve Marian Breland yazdıkları “Organizmaların Anormal Davranışları” adlı bir makalede, hayvanlara kumar makinesine poker çipleri attırmak için Skinner’ın tekniklerini kullanmaya çalıştıklarında tavukların çipleri gagaladığını, rakunların temizlediklerini, domuzların ise çipleri burunlarıyla yakalamaya çalıştığını bildirdiler.<a class="noteref" href="../Text/notlar.xhtml#n0214" id="ref14">14</a> Ayrıca davranışçılar, genetiğe yabancı oldukları gibi beyne de yabancıydılar. 1974 gibi geç bir tarihte Skinner, beyni incelemenin, davranışların sebeplerini dış dünya yerine organizmanın içinde bulmayı amaçlayan hatalı bir macera olduğunu yazmıştır.<a class="noteref" href="../Text/notlar.xhtml#n0215" id="ref15">15</a></p>

  <p>Davranışçılık, psikolojinin yerini almakla kalmayacak, kamu bilincine de sızacaktı. Watson, anne babaların çocuklarına katı bir beslenme programı uygulamasını, çocuklara en az ilgi ve sevgiyi vermelerini tavsiye eden, çocuk yetiştirmeye dair etkili bir el kitabı yazdı. Ağlayan bir bebeği teskin ederseniz, ağladığı için ödüllendirmiş olursunuz, böylece ağlama davranışının sıklığı artar diye yazmıştır. (Benjamin Spock’un ilk olarak 1946’da basılan <em>Baby and Child Care</em> [Bebek ve çocuk bakımı] adlı kitabı, çocuklara düşkünlük gösterilmesini tavsiye etmesiyle ünlüdür ve kısmen Watson’a bir tepki olarak yazılmıştır.) Skinner, yazdığı çok satan kitaplarda zararlı davranışların içgüdüsel olmadığını ya da özgürce seçilmediğini ve geri döndürülemez biçimde koşullandırılmış davranışlar olduklarını ileri sürüyordu. Toplumu büyük bir Skinner kutusuna dönüştürüp davranışları gelişigüzel değil de kasıtlı bir şekilde kontrol edersek, saldırganlığı, aşırı nüfus artışını, dünyanın kalabalıklaşmasını, kirliliği ve eşitsizliği yok edip bir ütopyaya ulaşabilirdik.<a class="noteref" href="../Text/notlar.xhtml#n0216" id="ref16">16</a> Soylu vahşi, soylu güvercine dönüşmüştü.</p>

  <p>Psikolojide artık katı bir davranışçılık anlayışı kalmamıştır, fakat yaklaşımlarının çoğu hâlâ hayattadır. Öğrenmeye dair çeşitli matematik modelleri ve sinir ağı simülasyonları, çağrışımcılığı bir öğrenme kuramı olarak kabul etmektedir.<a class="noteref" href="../Text/notlar.xhtml#n0217" id="ref17">17</a> Birçok sinirbilimci, öğrenmeyi çağrışımlar kurulmasıyla <em>bir tutarken</em>, sinir hücreleri ve sinapsların fizyolojisinde çağrışımlı bağlantıları arayıp beyinde öğrenmeyi gerçekleştirebilecek olan diğer hesaplama türlerini görmezden gelirler.<a class="noteref" href="../Text/notlar.xhtml#n0218" id="ref18">18</a> (Örneğin “x = 3” gibi bir değişken değerini beyinde kayıtlı tutmak, yön bulma ve yiyeceğe ulaşma konusunda kritik bir hesaplama adımıdır. Bu yetenekler yabanıl hayvanlarda hayli gelişkindir. Fakat bu tür bir öğrenme çağrışımlar oluşturmaya indirgenemez ve o yüzden sinirbilim tarafından görmezden gelinmiştir.) Psikologlar ve sinirbilimciler hâlâ organizmaların birbirlerinin yerini tutabileceğini düşünür ve üstünde çalışması kolay bir laboratuvar hayvanının (fare, kedi, maymun gibi) hangi açılardan insana benzeyip benzemediğini nadiren sorgulamışlardır.<a class="noteref" href="../Text/notlar.xhtml#n0219" id="ref19">19</a> Yakın zamana dek psikoloji bilimi inanç ve duyguların <em>içeriğini</em> yok saymış ve zihnin biyolojik önem taşıyan kategorileri farklı ele alma ihtimaliyle ilgilenmemiştir.<a class="noteref" href="../Text/notlar.xhtml#n0220" id="ref20">20</a> Bellek ve muhakeme kuramları, zihinde insanlar hakkında oluşan düşünceleri, taşlara veya evlere dair düşüncelerden ayrı ele almamış; duygu kuramları korku, öfke, kıskançlık ya da sevgiyi birbirinden ayrı tutmamıştır.<a class="noteref" href="../Text/notlar.xhtml#n0221" id="ref21">21</a> Toplumsal ilişkilere dair kuramlar aileler, arkadaşlar, düşmanlar ve yabancılar için farklı farklı belirlenmemiştir.<a class="noteref" href="../Text/notlar.xhtml#n0222" id="ref22">22</a> Aslında psikolojide sıradan insanları en çok ilgilendiren konular, örneğin aşk, nefret, çalışmak, oynamak, beslenmek, cinsellik, statü, baskınlık, kıskançlık, dostluk, din, sanat gibi meseleler, psikoloji kitaplarında neredeyse hiç yer almaz.</p>

  <p>XX. yüzyılın ikinci yarısında psikolojinin önemli belgelerinden biri, David Rumelhart, James McClelland ve diğerlerinin birlikte yazdığı iki ciltlik <em>Parallel Distributed Processing</em> [1986; Paralel dağılım gösteren işletim süreci] kitabıdır. Bu kitap, bağlaşımcılık denilen bir sinir ağı modelleme tarzı ortaya koymuştur. Sıkı bir eğitime maruz bırakılırsa, soysal çağrışımcı sinir ağlarının, biliş olayını bütünüyle açıklayabileceğini ileri süren Rumelhart ve McClelland, bu kuramın “insanlar farelerden neden daha akıllıdır?” sorusuna doyurucu bir yanıt vermediğini fark ettiler. Bu konudaki yanıtları şöyledir (s. 143):</p>

  <blockquote>
    <p class="nonindent">Yukarıda bahsettiğimiz şeyleri düşünürsek, bu soru kafaları bir parça karıştırıyor… İnsan beynindeki korteks miktarı sıçanlarınkinden, hatta bütün primatlarınkinden çok daha fazladır; bilhassa girdi/çıktı faaliyetlerine karışmayan beyin yapısı çok daha büyüktür; muhtemelen bu fazladan korteks bölgesi, insanları farelerden hatta kuyruksuz maymunlardan ayıran işlevlere hizmet edecek şekilde beyinde stratejik bir konuma sahiptir…</p>

    <p>Fakat fareler ile insanlar arasındaki farkın başka bir yüzü daha olmalıdır. Bu, insanların yaşadığı ortama, diğer insanlar ve düşünme süreçlerini örgütlemek üzere geliştirdikleri kültürel aygıtların da dahil olmasıdır.</p>
  </blockquote>

  <p class="nonindent">O halde insanlar, daha büyük bir boş sayfa ile “kültürel aygıtlar” denen bir şeye sahip farelerdir. Bu da bizi sosyal bilimlerde XX. yüzyılda gerçekleşen devrimin diğer yarısına getiriyor.</p>
  <hr />

  <div class="poem">
    <p>O kadar dalgın bir adam ki, “Dylan” diye seslensen</p>

    <p><em>Dylan Thomas</em>’tan bahsettiğini düşünür (o da her kimse)</p>

    <p>İnsanda kültür yok değildir.</p>

    <p class="right">— Simon &amp; Garfunkel<br />
    (“A simple desultory philippic” şarkısından)</p>
  </div>

  <p><em>Kültür</em> kelimesi şiir, opera, bale gibi seçkin eğlence tarzları için kullanılmıştır. Başka bir bildik anlamı, yani “sosyal yollarla aktarılan davranış örüntüleri, sanat, inançlar, kurumlar ve insan emeğiyle düşüncesinin bütün ürünlerinin tamamı” olduğunu söyleyen tanım, sadece yüz yaşındadır. İngilizcedeki bu değişim, modern antropolojinin babası Franz Boas’ın (1858-1942) arkasında bıraktığı mirasın sadece bir bölümüdür.</p>

  <p>Psikoloji alanındaki önemli düşünürlerin düşünceleri gibi, Boas’ın düşüncelerinin de kökeni Aydınlanmanın deneyci filozoflarına ve George Berkeley’e (1685-1753) dayanır. Berkeley, idealizm kuramını formüle etmiştir ve bu kavrama göre, gerçekliğin nihai bileşenleri cisimler ve diğer madde öbekleri değil, düşüncelerdir. Burada açıklanamayacak denli karmaşık olan birtakım virajlar ve sapaklardan sonra idealizm, XIX. yüzyıl Alman düşünürleri arasında etkinlik kazanacaktı. Laik ve liberal bir Alman Yahudisi aileden gelen genç Boas da idealizmi kucaklamıştı.</p>

  <p>İdealizm kavramı Boas’ın eşitlikçilik için yeni entelektüel temeller döşemesini mümkün kıldı. İnsan ırkları ve etnik gruplar arasındaki farkların insanların fiziksel yapılarından değil, <em>kültürlerinden</em>, yani düşünceler ve değerlerin dil ve diğer sosyal davranış biçimleriyle aktarıldığı sistemlerden kaynaklandığını ileri sürmüştür. İnsanlar farklıdır, çünkü kültürleri farklıdır. Aslında insanlardan şöyle bahsedilmesi gerekir: Eskimo ırkı veya Yahudi ırkı değil, Eskimo kültürü veya Yahudi kültürü denmelidir. Zihnin kültür tarafından şekillendiği fikri, ırkçılığa karşı siper vazifesi görmüş, ayrıca kişinin, ahlaki temelleri yüzünden tercih etmesi gereken bir kuram olarak görülmüştür. Boas şöyle yazmıştır: “Aksi kanıtlanana dek, bütün karmaşık etkinliklerin kalıtımla değil sosyal yollarla belirlendiğini varsaymak zorunda olduğumuzu iddia ediyorum.”<a class="noteref" href="../Text/notlar.xhtml#n0223" id="ref23">23</a></p>

  <p>Boas’ın savunduğu şey sadece ahlaki bir yasak değildi; gerçek keşiflere dayanıyordu. Boas, tüm insan gruplarının aynı potansiyele sahip olduğunu göstermek adına yerli halkları, göçmenleri ve yetimhanelerdeki çocukları incelemişti. Jespersen’in küçümsediği ilkel halkların dillerinin Avrupa dillerinden basit olmadığını göstermişti; sadece farklıydılar. Örneğin, Eskimoların İngilizcedeki sesleri ayırmakta yaşadıkları zorluk, onların dillerindeki sesleri ayırmakta bizim yaşadığımız zorluğa denktir. Evet, Batı dilleri dışındaki birçok dilin belirli soyut kavramları ifade edecek araçlardan yoksun olduğu doğrudur. Örneğin kimi dillerde üçten büyük rakamları gösteren bir kelime olmayabilir ya da belirli bir kişinin iyiliği dışında genel bir iyiliği anlatan kelime bulunmayabilir. Fakat bu kısıtlamaların yansıttığı tek şey, o insanların hayatlarındaki günlük ihtiyaçlarıdır, zihinsel becerilerin zayıflığı değil. Sokrates’in köle bir oğlana soyut felsefe kavramlarını anlattırdığı öyküdeki gibi, Boas da Kuzeybatı Pasifik’ten bir Kwakiutl yerlisinin “iyilik” veya “merhamet” gibi soyut kavramlar için yeni kelimeler ortaya çıkarabileceğini göstermiştir. Ayrıca yerlilerin uygarlıkla temas edip sayılması gereken nesneler edindiklerinde, tam teşekküllü bir sayma sistemi uyarladıklarını da gözlemlemiştir.<a class="noteref" href="../Text/notlar.xhtml#n0224" id="ref24">24</a></p>

  <p>Kültüre bu kadar vurgu yapmasına rağmen Boas, ne bütün kültürlerin eşit olduğuna inanan bir rölativistti ne de Boş Sayfa kuramına inanan bir deneyciydi. O, Avrupa uygarlığının kabile kültürlerinden üstün olduğunu düşünüyor ve tüm insanların bu kültürü edinme yeteneğine sahip olduğunu söylüyordu. O, evrensel bir insan doğası olabileceğini veya bir etnik grup içindeki insanlar arasında farklar bulunabileceğini yadsımamıştır. Onun için önemli olan tüm etnik grupların aynı temel zihinsel becerilerle donatıldığı düşüncesiydi.<a class="noteref" href="../Text/notlar.xhtml#n0225" id="ref25">25</a> Boas bu konuda haklıydı ve bu görüş günümüzde fiilen tüm akademisyenler ve bilimciler tarafından kabul edilmiştir.</p>

  <p>Fakat Boas bir canavar yaratmıştı. Onun öğrencileri Amerikan sosyal bilimlerine hâkim duruma geldiler, üstelik her nesil kendi bildirileriyle bir önceki nesli geride bırakıyordu. Boas’ın öğrencileri etnik grupların arasındaki bu <em>farklılıkların</em> yanı sıra insan varlığının <em>tüm özelliklerinin</em> kültür bağlamında açıklanması konusunda ısrarcıydılar. Örneğin Boas, aksi kanıtlanana dek sosyal açıklamaları el üstünde tutmuştu, fakat öğrencisi Albert Kroeber bu açıklamaları bulgulara bakmaksızın kabul eder: “Kalıtımın, tarihin herhangi bir bölümünde sahne almış olmasına izin verilemez” diye yazmıştır.<a class="noteref" href="../Text/notlar.xhtml#n0226" id="ref26">26</a> Bunun yerine, bir halkı şekillendiren olaylar zinciri “tarihsel olayların diğer tarihsel olaylar tarafından mutlak koşullandırılmasını içermektedir.”</p>

  <p>Kroeber, sosyal davranışların zihnin doğuştan sahip olunan özellikleriyle açıklanabileceği reddetmekle kalmamış, zihnin <em>herhangi bir</em> özelliğiyle açıklanabileceğini de yadsımıştı. Kültürün bir <em>süperorganizma</em><a class="noteref" href="../Text/notlar.xhtml#n0227" id="ref27">27</a> olgusu olduğunu yazmıştır – o, kendi evreninde serbestçe yüzer, gerçek insanların etinden ve kanından bağımsızdır: “Uygarlık zihinsel bir eylem değildir, ama zihinsel emeğin ürünlerinin oluşturduğu bir akıntı veya kütledir… Zihniyet bireyle ilgilidir. Öte yandan, özünde sosyal veya kültürel olmasının bireylerle ilgisi yoktur. Bu tür uygarlıklar ancak bireyin bittiği yerde başlar.”<a class="noteref" href="../Text/notlar.xhtml#n0228" id="ref28">28</a></p>

  <p>Bu iki görüş, yani insan doğasının inkârı ve kültürün bireylerin zihninden özerk olduğu düşünceleri, sosyolojinin kurucusu Emile Durkheim (1858-1917) tarafından da dile getirilmiştir. Kroeber’in süperorganizma zihnine dair öğretisinin üzerine, Durkheim’ın gölgesi düşmüştür:</p>

  <blockquote>
    <p class="nonindent">Ne zaman sosyal bir fenomen, psikolojik bir fenomen aracılığıyla doğrudan açıklansa, bu açıklamanın yanlışlığına emin olabiliriz… Grubun düşünceleri, duyguları ve eylemleri, tecrit edilmiş üyelerininkinden oldukça farklıdır… Fenomenleri açıklamak için bireylerle işe başlarsak, grupta olan bitenden hiçbir şey anlamayacağımızı bilmeliyiz… Bireylerin doğası, sosyal etkenlerin eğip büktüğü meçhul malzemelerdir sadece. Bunların katkısı özellikle genel tutumlara, müphem ve sonuçta esnek yatkınlıklara bağlı bulunmaktadır.<a class="noteref" href="../Text/notlar.xhtml#n0229" id="ref29">29</a></p>
  </blockquote>

  <p class="nonindent">Sonuçta Durkheim’ın belirlediği sosyal bilimler yasasına, bir sonraki yüzyılda sık sık atıfta bulunuldu: “Sosyal bir olgunun belirleyici sebebi, onu öncelleyen sosyal olgularda aranmalıdır, bireylerin bilinç statüsünde değil.”<a class="noteref" href="../Text/notlar.xhtml#n0230" id="ref30">30</a></p>

  <p>O halde, hem psikoloji hem de diğer sosyal bilimler, bireylerin zihinlerinin önemli olduğu fikrini yadsımış, fakat bu sonuca farklı patikalardan geçerek ulaşmışlardır. Psikoloji bilimi inançlar ve arzular gibi zihinsel varlıkları toptan sürgün etmiş, bunların yerine etki ve tepkiyi koymuştur. Diğer sosyal bilimler ise inançlar ve arzuları bireylerin kafası yerine kültürler ve toplumlara yerleştirmişlerdir. Ayrıca farklı sosyal bilimler, bilişsel yetilerin içeriğinin, yani fikirler, düşünceler, planlar vesairenin gerçekte dilin fenomenleri olup, kişinin işitip yazabileceği açık davranışlar olduğu konusunda da fikir birliğine varmıştır. (Watson “düşünmenin” aslında ağız ve gırtlağın gençlik dönemine ait devinimlerinden oluştuğunu ileri sürmüştür.) Fakat hepsinin ötesinde, onların içgüdüler ve evrime karşı duydukları tiksinti ortaktı. Önde gelen sosyal bilimciler, sayfanın boş olduğunu tekrar tekrar ilan etmişlerdir:</p>

  <blockquote>
    <p class="nonindent">İçgüdüler, gelenekleri yaratmaz; gelenekler içgüdüleri yaratır, insanların sözde içgüdüleri her zaman öğrenilmiş tepkilerdir ve asla doğuştan var olmazlar.</p>

    <p class="right">— Ellsworth Faris (1927)<a class="noteref" href="../Text/notlar.xhtml#n0231" id="ref31">31</a></p>

    <p class="extract">Kültürel fenomenler… hiçbir bakımdan kalıtsal değildir, özellikleri, sonradan edinilmeleridir, bu konuda da bir istisna yoktur.</p>

    <p class="right">— George Murdock (1932)<a class="noteref" href="../Text/notlar.xhtml#n0232" id="ref32">32</a></p>

    <p class="extract">İnsanın doğası yoktur, geçmişi vardır.</p>

    <p class="right">— José Ortega y Gasset<br />
    (<em>Toward a philosophy of history</em>, 1935)</p>

    <p class="extract">Bebeklerin ellerinin aniden bırakılmasına ve ani gürültülere karşı verdikleri içgüdüsel tepkilerin dışında, insanoğlu tamamen içgüdüsüzdür… İnsan insandır, çünkü içgüdüsü yoktur, çünkü olduğu ve öğrendiği her şeyi kültüründen, doğanın insan yapısı olan kısmından ve diğer insanlardan elde etmiştir.</p>

    <p class="right">— Ashley Montagu<br />
    (<em>Man and aggression</em>, 1973, s. 9)<a class="noteref" href="../Text/notlar.xhtml#n0233" id="ref33">33</a></p>
  </blockquote>

  <p class="nonindent">Doğrudur, seçimle ilgili metafor artık boş tablet ya da beyaz sayfa olarak sunulmaz. Durkheim “meçhul bir malzemeden” bahsetmiş ve kültür tarafından dövülüp şekillendirilen veya bükülen bir tür biçimsiz yığından söz etmiştir. Belki de en doğru modern mecaz Oyun Hamuru metaforudur. Çocuklar bu lastiğimsi maddeyle hem yazılı malzemeyi kopyalar (boş bir sayfa gibi) hem de bu hamura istedikleri şekli verirler (meçhul malzeme gibi). Şekil verilebilme metaforu Boas’ın en ünlü öğrencilerinin ikisinin ifadelerinde gün ışığına çıkmıştır:</p>

  <blockquote>
    <p class="nonindent">Orijinal donanımlarının dövülebilme özelliği yüzünden, çoğu insan, yetiştiği kültürün şeklini alır… Devasa birey yığınları, onlara sunulan şekli oldukça çabuk benimser.</p>

    <p class="right">— Ruth Benedict<br />
    (<em>An anthropologist at work</em>, 1934, s. 278)</p>

    <p class="extract">İnsanların birbirine zıt kültürel şartların altında doğru ve zıt tepkiler vermesinden ötürü, insan doğasının neredeyse inanılmaz biçimde şekil verilebilir olduğu sonucuna varmak zorundayız.</p>

    <p class="right">— Margaret Mead<br />
    (<em>Sex and temperament in three primitive societes</em>, 1935, s. 280)</p>
  </blockquote>

  <p class="nonindent">Başkaları da zihni bir tür eleğe benzetmiştir:</p>

  <blockquote>
    <p class="nonindent">“İnsan doğası” denen şey genelde sinirler, bezler, duyu organları, kaslar vesaire süzgecinden geçirilen <em>kültürdür</em> sadece.</p>

    <p class="right">— Leslie White (1949)<a class="noteref" href="../Text/notlar.xhtml#n0234" id="ref34">34</a></p>
  </blockquote>

  <p class="nonindent">Ya da bir fabrikaya giden hammaddeye benzetilmiştir:</p>

  <blockquote>
    <p class="nonindent">İnsan doğası en işlenmemiş ve hiç değişmemiş bir hammaddedir.</p>

    <p class="right">— Margaret Mead<br />
    (<em>Coming of age in Samoa</em>, 1928)</p>

    <p class="extract">Görüşlerimiz, değerlerimiz, eylemlerimiz, hatta duygularımız, bizzat sinir sistemimiz gibi, kültürel ürünlerdir; doğuştan sahip olduğumuz, ama yine de üretilmesi gereken eğilimler, kabiliyetler ve yatkınlıklardan üretilmiş ürünlerdir.</p>

    <p class="right">— Clifford Geertz<br />
    (<em>The interpretation of cultures</em>, 1973, s. 50)</p>
  </blockquote>

  <p class="nonindent">Ya da programlanmamış bir bilgisayara benzetilmiştir:</p>

  <blockquote>
    <p class="nonindent">İnsan, kendi davranışlarını düzenleyebilmek için kültürel programlar gibi genetik-dışı ve teninin ötesindeki kontrol mekanizmalarına çaresizce bağımlı olan hayvandır.</p>

    <p class="right">— Clifford Geertz<br />
    (<em>The interpretation of cultures</em>, 1973, s. 44)</p>
  </blockquote>

  <p class="nonindent">Ya da birçok işleme maruz kalabilecek biçimsiz bir varlığa benzetilmiştir:</p>

  <blockquote>
    <p class="nonindent">Kültürel psikoloji, kültürel geleneklerin ve sosyal uygulamaların insan ruhunu düzenleme, ifade etme, dönüştürme ve değiştokuş etme yollarının incelenmesidir. Bu yollar kişinin özünde, duygularında ve zihnindeki etnik ayrımlara kıyasla kısıtlı bir insan ruhu birliği ortaya çıkarır.</p>

    <p class="right">— Richard Shweder<br />
    (“Cultural psychology”, 1990)</p>
  </blockquote>

  <p class="nonindent">Süperorganizma ya da grup zihni de sosyal bilimlerde bir inanç meselesi haline gelmiştir. Boas’ın başka bir öğrencisi olan Robert Lowie şöyle yazmıştır: “Psikoloji ilkeleri, kültür fenomenlerini açıklamak konusunda, yerçekiminin mimari tarzları açıklaması kadar yetersizdir.”<a class="noteref" href="../Text/notlar.xhtml#n0235" id="ref35">35</a> Bütün bu çıkarımları ıskalamış olsanız bile, antropolog Leslie White bu konuyu dile getirmiştir:</p>

  <blockquote>
    <p class="nonindent">Bireye bir tür ana sebep veya itici güç, yani kültür süreçlerinin başlatıcısı ve belirleyicisi olarak bakmak yerine, onu sayısız bireyi kucaklayan, kolları uzak geçmişe kadar uzanan engin, sosyokültürel bir sistemin bir bileşeni, minik ve önemsiz bir parçası olarak görüyoruz… Bilimsel açıdan yorumlamak amacımızsa, kültürel süreç bir <em>sui generis</em> [emsalsiz şey] olarak görülebilir; kültür ise kültür bağlamında açıklanabilir.<a class="noteref" href="../Text/notlar.xhtml#n0236" id="ref36">36</a></p>
  </blockquote>

  <p class="nonindent">Başka bir deyişle, engin bir sosyokültürel sistemin minicik ve önemsiz bir parçasını oluşturan <em>sizin</em> gibi bir bireyin bile zihninin olduğunu unutmalıyız. Önemli olan şey <em>grubun</em> zihnidir ve bu zihinde düşünme, hissetme, kendi başına harekete geçme kabiliyetleri mevcuttur.</p>

  <p>Süperorganizma öğretisinin modern yaşamdaki etkisi, sosyal bilimcilerin yazdıklarının çok ötesine taşmıştır. Bu öğreti “toplum”u bir ahlak etkeni olarak maddeleştirmenin ve bir şahıs gibi günahlarından ötürü suçlanabilmesi eğiliminin altını çizer. Kimlik siyasetini gündeme getirir. Bu siyasette vatandaşlık hakları ve siyasal imtiyazlar bireylerden çok gruplara bahşedilir. İlerleyen bölümlerde göreceğimiz gibi, bu siyaset XX. yüzyıldaki belli başlı siyasal sistemlerin arasındaki büyük ayrımları belirlemiştir.</p>
  <hr />

  <p class="nonindent">Sosyal bilimcilerin kendilerini desteklemek zorunda hissettikleri resmî kuramın tek parçası Boş Sayfa değildir. Onlar aynı zamanda Soylu Vahşi’yi takdis etmek için de çaba sarf etmişlerdir. Mead yerli halkları Gauguin-vari bir tarzla barışçıl, eşitlikçi, madden doymuş ve cinsel çatışmalara girmeyen insanlar olarak resmetmiştir. Onun savunduğu, eskiden olduğumuz ve bu yüzden yine dönüşebileceğimiz insanlara dair bu yüceltici görüş, normalde şüpheci olan Bertrand Russell, H. L. Mencken gibi yazarlar tarafından da kabul edilmiştir. 1950’lerden yakınlarda öldüğü tarihe dek göz önünde bir aydın olan Ashley Montagu (o da Boas’ın çevresindendir) kardeşlik ve barış arayışını haklı çıkarmak ve bu tür çabaların boşuna olacağını düşünenleri çürütmek için Soylu Vahşi söylemini yorulmak bilmeden gündeme taşımıştır. Örneğin 1950’de yeni kurulan UNESCO için bir manifesto taslağı kaleme almış ve bu taslakta “biyoloji çalışmalarının, evrensel kardeşlik ahlakına destek sağladığı, çünkü insanın doğuştan sahip olunan bir güdüyle işbirliği yapmaya meyilli olduğunu ve bu güdüler tatmin edilmediği sürece insanlarla ulusların benzer şekilde hastalanacağını” ilan etmişti.<a class="noteref" href="../Text/notlar.xhtml#n0237" id="ref37">37</a> II. Dünya Savaşı’nda kurban verilen otuz beş milyon insanın külleri hala sıcak ya da radyoaktifken, mantıklı bir insan “biyoloji çalışmalarının” bu tür bir şeyi nasıl gösterebileceğini merak edebilir. Taslak reddedilmişti, fakat ilerleyen yıllarda Montagu’nun talihi açılacaktı, çünkü UNESCO ve birçok akademik topluluk benzer kararnamelere imza atacaktı.<a class="noteref" href="../Text/notlar.xhtml#n0238" id="ref38">38</a></p>

  <p>Daha genel bakarsak sosyal bilimciler, insanlara şekil verilebilmesini ve kültürün özerkliğini, insanları mükemmelleştirmeye yönelik yüzyıllar eskiliğindeki hayali canlandırabilecek öğretiler olarak görmüştü. Şu anki durumumuzda hoşlanmadığımız şeylere saplanmamız gerekmediğini ileri sürdüler. Biyoloji tarafından buna kalıcı biçimde mahkûm edildiğimiz inancı ve değişimi istememek dışında, durumumuzu değiştirmek için hiçbir engel yoktu. Birçok sosyal bilimci yeni ve gelişmiş bir insan doğasına yönelik umutlarını ifade etti:</p>

  <blockquote>
    <p class="nonindent">Veriler tarafından desteklendiği sürece, çevre temelli açıklamaların tercih edilmesi gerektiğini düşünmüş ve çok önce de söylemişimdir, çünkü bu açıklamalar iyimser bir hava yaratır ve gelişme umutlarını canlı tutar.</p>

    <p class="right">— Otto Klineberg (1928)</p>

    <p class="extract">Modern sosyoloji ve modern antropoloji, kültürün veya uygarlığın özünün toplumsal gelenekler olduğunu, bu geleneklerin de insanların birlikte yaşamanın daha mutlu ve daha iyi yollarını öğrenmesiyle değişebileceğini söyler… Bu yüzden enstitülerin bilimsel çalışmaları, hem insan doğasını hem de toplumsal hayatı iyileştirme ihtimaline duyulan inancı canlandırır.</p>

    <p class="right">— Charles Ellwood (1922)</p>

    <p class="extract">Birçok bilim alanındaki engeller, herkesin her şeyi öğrenebileceğini söyleyen yeni bir iyimserliğin altında eziliyor… İnsan becerilerinin fizyolojik yapıda sabitlenmiş bir şey olduğunu bildiren anlayıştan uzaklaşıp bu becerilerin gelişmeye açık, esnek ve akışkan mekanizmalar olduğunu söyleyen anlayışa yaklaştık.</p>

    <p class="right">— Robert Faris (1961)<a class="noteref" href="../Text/notlar.xhtml#n0239" id="ref39">39</a></p>
  </blockquote>

  <p class="nonindent">Psikoloji kimi sosyal bilimler kadar siyasallaşmamış olsa da, çocuk yetiştirme ve eğitimindeki değişikliklerin, toplumsal sorunları ıslah edip insana refah sağlayacağı yönündeki ütopyacı görüş tarafından zaman zaman etkilenmiştir. Psikoloji kuramcıları da bazen bağlaşımcılık veya diğer deneyci kuramlar için ileri sürdükleri tezlere ahlaki ağırlık kazandırmaya çalışıp, doğuştancı<a class="noteref" href="../Text/notlar.xhtml#n0240" id="ref40">40</a> kuramların karamsar açılımları konusunda uyarılarda bulundular. Örneğin doğuştancı kuramların doğuştan sahip olunan farklara kapı açtığını ve ırkçılığı palazlandıracağını, bu kuramların insan özelliklerinin değişmez olduğunu ima ettiğini ve bunun da sosyal programlara verilen desteği zayıflatacağını ileri sürdüler.<a class="noteref" href="../Text/notlar.xhtml#n0241" id="ref41">41</a></p>
  <hr />

  <p class="nonindent">XX. yüzyıl sosyal bilimi, sadece Boş Sayfa ve Vahşi Soylu’yu değil, kutsal üçlünün üçüncü üyesi olan Makinedeki Hayalet’i de kucaklamıştır. Kendimizde hoşlanmadığımız şeyleri değiştirebileceğimizin ilan edilmesi, sosyal bilimin düsturu haline gelmişti. Fakat bu “bizim kim ya da ne olduğumuz” sorusunu doğurmuştu. İyileştirmeyi gerçekleştiren “bizler” biyoloji dünyasında herhangi bir madde öbeğiysek, o zaman davranışlarda keşfettiğimiz herhangi bir değişebilirlik de züğürt tesellisi gibi olur; çünkü değiştirmeye kalkan bizler biyolojik olarak kısıtlanmışızdır ve bu yüzden de insanları topluma en yararlı olacak şekilde değiştiremeyiz ya da kendimizin değiştirilmesini mümkün kılamayız. Makinedeki Hayalet, toplumu değiştirme iradesi de dahil, insan iradesini mekanik nedensellikten özgürleştiren en büyük etkendir. Antropolog Loren Eiseley bu noktayı açıklığa kavuşturup şöyle yazmıştır:</p>

  <blockquote>
    <p class="nonindent">İnsan zihni, belirsizlik sayesinde, seçim yapmak ve kültürel iletişimin gücü sayesinde, Darvincilerin insanın ayağına bilinçsizce zincir olarak vurdukları belirlenimci dünyanın körlemesine kontrolünden kaçmanın eşiğine gelmiştir. Biyolojik yapıya aşırı önem yükleyenlerin, insana atfettiği doğuştan gelen özellikler ufalanıp dağılmıştır… Wallace bunu anlamış, ayrıca da doğru anlamıştır; insanın doğuşuyla birlikte beden kısımlarının evrimi önemli ölçüde gündem dışı kalmıştı, insanın kaderinde söz sahibi olan artık zihindi.<a class="noteref" href="../Text/notlar.xhtml#n0242" id="ref42">42</a></p>
  </blockquote>

  <p class="nonindent">Eiseley’in atıfta bulunduğu bu Wallace, Alfred Russell Wallace’dir (1823-1913), yani Darwin’le birlikte doğal seçilimi keşfeden kişidir. Ama Wallace, insan zihninin evrimle açıklanamayacağını ve üstün bir zekâ tarafından tasarlanmış olması gerektiğini iddia ederek Darwin’den ayrılıyordu. İnsan zihninin, “belirlenimci bir dünyanın körlemesine kontrolü”nden kaçabileceğine kesinlikle inanan Wallace zamanla ispritizmacı<a class="noteref" href="../Text/notlar.xhtml#n0243" id="ref43">43</a> olacaktı ve kariyerinin ilerleyen kısmında ölülerin ruhlarıyla iletişime geçmenin yolu aradı.</p>

  <p>Kültürün biyolojiden mutlak ayrılığına inanan sosyal bilimciler, kelimenin tam anlamıyla beyinde cirit atan bir hayaletin varlığına inanmamış olabilirler. Kimileri de canlı ve cansız maddelerin arasındaki analojiden faydalanmıştır. Kroeber şöyle yazmıştı: “Sosyalliğin şafağı… zincirdeki bir halka değildir, patikada atılmış yeni bir adım değildir, ama başka bir düzleme sıçramaktır… Sanki o zamana dek hayatın olmadığı evrende ilk defa bir hayat yeşermiştir… Bu andan itibaren tek dünya yerine iki dünya olmalıdır.” Lowie ise kültürün <em>sui generis</em> [emsalsiz] olduğunu, kültürün ancak kültürle açıklanabileceğini söylemenin mistisizm değil, sağduyulu bilimsel bir yöntem sayıldığını, çünkü biyolojide canlı bir hücrenin sadece başka bir canlı hücreden türeyebileceğini herkesin bildiğini söylüyordu.<a class="noteref" href="../Text/notlar.xhtml#n0244" id="ref44">44</a></p>

  <p>Kroeber ve Lowie’nin bunları yazdığı dönemde, biyoloji onların yanındaydı. Birçok biyolog hâlâ canlı varlıkların özel bir öz, bir <em>élan vital</em> [canlı güç] sayesinde canlandığını ve bu varlıkların cansız maddeye indirgenemeyeceğini düşünüyordu. 1931 yılında yazılmış bir biyoloji tarihi kitabı, o zamanlar anlaşılan haliyle genetik bilimine atıfta bulunup “bu yüzden biyolojik kuramların sonuncusu bizi başladığımız yere, yani sadece kendi türünün tek örneği olmakla kalmayıp bütün tezahürlerinin de eşsiz olduğu, hayat ya da ruh denen bir gücün varlığı meselesine döndürüyor” diyordu.<a class="noteref" href="../Text/notlar.xhtml#n0245" id="ref45">45</a> Bir sonraki bölümde, kültürün özerkliği ile hayatın özerkliği arasındaki analojinin, bu sosyal bilimcilerin düşündüğünden çok daha açıklayıcı olduğunu göreceğiz.</p>
</body>
</html>
