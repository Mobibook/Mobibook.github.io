<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="part">III. KISIM<br />
  İNSAN DOĞASININ İNSANİ YÜZÜ</h1>

  <p class="nonindent">Galileo 1633 yılında Engizisyonun istenmeyen ve korkutucu ilgisini üzerine çektiğinde, söz konusu olan ve büyük sorun yaratan şey astronomi meselelerinden çok daha fazlasıydı. Güneş’in dünyamızın çevresinde değil, aslında Yerküre’nin Güneş’in çevresinde döndüğünü söylediğinde Galileo, Kitabı Mukaddes’in söylediği gerçeklerle çelişmişti; örneğin bu iddia, Yeşu’nun “Güneş, olduğun yerde dur” emrini verip güneşin de itaat etmesi gibi öykülere ters düşüyordu. Daha da kötüsü, evrenin manevi düzeniyle ilgili kurama meydan okumuştu.</p>

  <p>Ortaçağda geliştirilmiş olan bu kurama göre Ayküre, evreni yukarıdaki değişmez mükemmelliğe sahip gökler [cennet] ile aşağıdaki yozlaşan Yerküre olarak ikiye bölmüştü (Samuel Johnson’ın “Ay’ın altındaki doğayı değiştiremeyeceğine” dair ifadesi de buradan çıkmaktadır). Ayküre’nin etrafını iç gezegenler, güneş, dış gezegenler ve her biri yüce bir melek tarafından döndürülen sabitlenmiş yıldızlar çeviriyordu. Bütün bunların üzerindeyse Tanrı’nın tahtı, yani cennet uzanmaktaydı. İnsanoğlunun ruhu Ayküre’nin içinde yer alıyordu ve bu yüzden meleklerden biraz aşağıydı; sonra da sırasıyla insan bedeni, hayvanlar (sırasıyla dört ayaklı hayvanlar, kuşlar, balıklar ve böcekler), bitkiler, mineraller, cansız elementler, dokuz katlı iblisler âlemi ve en altta da Yerküre’nin merkezindeki cehenneminde yaşayan Lucifer bulunuyordu. Evren bu şekilde hiyerarşik bir düzene sahipti ve buna da Büyük Varoluş Zinciri deniyordu.</p>

  <p>Büyük Varoluş Zinciri kavramı, ahlaki çıkarımlarla zenginleştirilmişti. Örneğin, yuvamızın evrenin merkezinde yer alışının aslında bizim varoluşumuz ve davranışlarımızın önemini yansıttığı düşünülüyordu. İnsanlar yaşamlarını uygun mevkilerinde yaşıyor (kral, dük veya köylü olarak) ve ölümlerinin ardından ruhları ya yüce bir yere yükseliyor ya da dibe batıyordu. Herkesin sahip olduğu aklı kullanarak, bütün bu nesneler düzeninde insanoğlunun tuttuğu mütevazı konumun farkında olması ve cennetsi mükemmellikten bir görüntü yakalamak için gözlerini dört açması gerekiyordu. Her zaman kıtlığın ve barbarlığın eşiğinde gezinen bir dünyada, Büyük Zincir nesnelerin doğasının düzenli olduğunu bilmenin rahatlığını sunuyordu. Eğer gezegenler kendi konumlarını terk ederlerse kaos doğardı, çünkü kozmik düzende her şey birbirine bağlıydı. Alexander Pope’un yazdığı gibi: “Doğanın zincirinde hangi halkaya vurursan vur / Zincirin onuncu ya da on bininci halkadan kopması fark etmez.”<a class="noteref" href="../Text/notlar.xhtml#npart31" id="ref1">1</a></p>

  <p>Galileo kendi payına düşen halkayı kırmakla meşgulken, bunlardan hiçbiri elbette ki dikkatinden kaçmamıştı. Güneş lekeleri, novalar ve Jüpiter’in etrafında dönen uydulara dair deneysel bulgulara dayanarak, yozlaşmış Yerküre ile yukarıdaki değişmez cennet arasında olduğuna inanılan ayrımın aslında yanlış olduğunu ileri süremeyeceğini biliyordu. Yerküre’yi merkeze koyan kuramda yer alan ahlaki tuzakların, bu kuramın deneysel iddiaları kadar kuşkulu olduğunu ileri sürmüştür, yani kuramın yanlış olduğu anlaşılırsa, bu hiç kimsenin eskisinden daha kötü bir insan olacağı anlamına gelmezdi. Galileo’nun <em>İki Büyük Dünya Sistemi Hakkında Diyalog</em> adlı eserinde, değişmez ve farklılaşmaz olmanın neden bu kadar muhteşem olduğunu merak eden altbenliği şöyle der:</p>

  <blockquote>
    <p class="nonindent">Kendi payıma, durmaksızın gerçekleşen değişimler, farklılaşmalar ve yaratımlardan ötürü dünyayı çok asil ve takdir edilesi buluyorum. Herhangi bir değişime tabi olmasaydı, engin bir kum çölü veya jasper taşından bir dağ olsaydı ya da tufan sırasında her yanı basan sel suları donup kaldığı için hiçbir şeyin yetişmediği, değişmediği ve başkalaşmadığı devasa bir buz küresi olarak kalsaydı; işte o zaman dünyaya evrende yararsız, eylemden mahrum, tek kelimeyle gereksiz ve aslında var olmayan bir yığın gibi bakmam gerekirdi. Bu tıpkı canlı bir hayvan ile ölü bir hayvan arasındaki farktır; aynı şeyi Ay için, Jüpiter için ve diğer bütün dünya küreleri için söylerim.</p>

    <p>… Yozlaşmamayı, değişmemeyi vesaireyi o kadar yüceltenler, inanıyorum ki, yaşamaya devam etmek için duydukları arzu ve ölümden duydukları dehşet yüzünden böyle konuşacak kadar küçülmüşlerdir. İnsanlar ölümsüz olsaydı, kendileri asla dünyaya gelemezdi, işte bunu düşünmezler. Bu tür insanlar Medusa’nın başıyla karşılaşmayı gerçekten hak ediyor, böylece jasper ya da elmastan heykellere dönüşüp olduklarından daha mükemmel bir biçime kavuşurlardı.<a class="noteref" href="../Text/notlar.xhtml#npart32" id="ref2">2</a></p>
  </blockquote>

  <p class="nonindent">Bizler artık günümüzde olayları Galileo’nun bakış açısından görüyoruz. Bir kaya ve gaz kütlesinin uzaydaki üç boyutlu düzenlenişinin, doğrular ve yanlışlar ile veya hayatlarımızın anlamı ve amacıyla herhangi bir ilgisinin olması gerektiğini düşünmek, bugün bizim için çok zordur. Galileo’nun çağındaki ahlaki hassasiyetler, nihai olarak astronominin gerçeklerine göre düzenlenmiştir; bunun sebebi gerçeklik önünde baş eğmek değil, aynı zamanda ahlakın ta en başta Büyük Varoluş Zinciri’yle bir ilişkisi olduğu fikrinin biraz çılgınca olmasıdır.</p>

  <p>Sanırım şimdi de benzer bir geçiş dönemi yaşıyoruz. Boş Sayfa kuramı günümüzün Büyük Varoluş Zinciri’dir: Anlam ve ahlakın gerekçesi olarak geniş çevrelerce benimsenen ve günümüz bilimlerinin saldırısı altında olan bir öğretidir. Galileo’dan sonraki yüzyılda olduğu gibi, ahlaki hassasiyetlerimiz biyolojik gerçeklere uyum gösterecektir, bunun sebebi sadece gerçeklerin gerçek olması değil, ayrıca Boş Sayfa kuramının ahlak sertifikasının da sahte oluşudur.</p>

  <p class="extract">Kitabın bu kısmı sizlere, anlam ve ahlaka dair yenilenmiş bir kavrayışın, Boş Sayfa kuramının ölümüne rağmen neden hâlâ hayatta kalacağını gösterecek. Ben, sizlere yeni bir tarikatın ruhsal lideri gibi yepyeni bir hayat felsefesinden bahsediyor değilim. Bu kısımda ortaya koyacağım iddialar aslında yüzyıllardır varlıklarını sürdürmektedir ve tarihteki bazı büyük düşünürler tarafından daha da geliştirilmiştir. Amacım hepsini bir yerde toplamak ve ardından da insan doğasına dair bilimlerin gündeme getirdiği bariz ahlaki zorluklar ile bunlar arasında bağlantı kurmaktır, böylece bilimin çalışmalarının neden erdemlerin Nietzschevari toplu yok oluşuna yol açmayacağını anımsatmaya hizmet etmiş olacağım.</p>

  <p>İnsan doğasıyla ilgili endişeler dört korkuya indirgenebilir:</p>

  <ul>
    <li>İnsanlar doğuştan farklıysa, sergiledikleri zalimlik ve ayrımcılık mazur görülebilir.<br /></li>

    <li>İnsanlar doğuştan ahlaksızsa, insanlığın durumunu iyileştirmeye yönelik umutlar boşunadır.<br /></li>

    <li>İnsanlar biyoloji ürünüyse, özgür irade bir efsaneye dönüşür ve insanları eylemlerinden sorumlu tutamayız.<br /></li>

    <li>İnsanlar biyoloji ürünüyse, sürdürülen hayatın yüce bir anlamı ve amacı kalmaz.<br /></li>
  </ul>

  <p>Buradaki her madde için bir bölüm ayırdım. İlk önce korkunun temelini açıklayacağım: İnsan doğasıyla ilgili hangi iddialar tehlikededir ve neden bunlardan güvenilmez çıkarımlar yapılacağı düşünülmektedir. Ardından her madde için bu mantığın hatalı olduğunu göstereceğim; çünkü söz konusu çıkarımlar hiç de söylendikleri gibi değildir. Fakat burada durmayıp daha da ötesine geçeceğim. İnsan doğasıyla ilgili iddialar, birçok insanın düşündüğü kadar tehlikeli değildir demekle yetinmeyeceğim. İnsan doğasının <em>inkârı</em>, insanların düşündüğünden <em>daha</em> tehlikeli olabilir. Bu da insan doğasıyla ilgili iddiaların, terazinin iki kefesinden birine ahlak parmağı bastırılıp denge bozulmaksızın tamamen nesnel bir şekilde incelenmesini ve eğer bu iddiaların doğruluğu anlaşılırsa, bunları yaşamımıza nasıl sokacağımızın netleştirilmesini zorunlu kılar.</p>
</body>
</html>
