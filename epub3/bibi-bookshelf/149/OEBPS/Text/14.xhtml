<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>14</span>
  </div>

  <h1>ACILARIMIZIN KÖKLERİ</h1>

  <p class="nonindent">Richard Dawkins’in <em>Gen Bencildir</em> kitabının ilk baskısı, bu kitaptaki bazı kilit görüşlerin sahibi olan biyolog Robert Trivers’in önsözünü içeriyordu. Önsözün sonunu gösterişli bir şekilde getirir:</p>

  <blockquote>
    <p class="nonindent">Darvinci sosyal kuram, sosyal ilişkilerin altında yatan simetri ve mantığın bir an için gözümüze ilişmesini sağlar. Bu kuramın tam anlamıyla kavranılmasıysa, politik anlayışımızı yeniden canlandıracak ve psikoloji bilimi ile tıbbi uygulamalarına entelektüel bir destek sağlayacaktır. Süreç içindeyse, acılarımızın köklerini daha derinden anlamamızı sağlayacaktır.</p>
  </blockquote>

  <p class="nonindent">Bunlar bir biyoloji kitabı için fazlasıyla dikkat çekici iddialardı, fakat Trivers yeni bir şeyler keşfetmeye yaklaştığını biliyordu. İnsanların birbirlerine nasıl davrandığını inceleyen bilim dalı olan sosyal psikoloji, süslü isimler vererek “açıkladığı” ilginç fenomenlerden oluşan bir karışımdır. Diğer bilimlerin zengin çıkarımlara dayanan yapısı bu bilimde eksiktir, bunun yerine birkaç derin ilke sayesinde incelikli öngörülerden oluşan bir servet yaratılmakta – bilimcilerin “güzel” veya “şık” diye övdüğü kuramlar oluşturulmaktadır. Trivers şık sözünü hak eden ilk sosyal psikoloji kuramını oluşturmuştur. Basit gibi görünen bir ilkenin –genleri izlemek– başlıca insan ilişkisi türlerinin mantığını açıklayabileceğini kanıtlamıştır: Anne babamız, çocuklarımız, kardeşlerimiz, sevgililerimiz, arkadaşlarımız ve kendimize karşı ne hissettiğimizi açıklamak için genlerden faydalanılabilir.<a class="noteref" href="../Text/notlar.xhtml#n141" id="ref1">1</a> Fakat Trivers, bu kuramın başka bir işe daha yaradığının farkındaydı. İnsanlık durumunun trajedisine de bilimsel bir açıklama getirebilirdi.</p>

  <p>Eski bir deyişe göre “doğa idamcı bir yargıçtır.” Birçok trajedi fiziksel ve bilişsel yapımızdan kaynaklanır. Bedenimiz, kendi başına ortaya çıkma ihtimali neredeyse imkânsız olan maddesel bir düzendir; işlerin ters gitmesinin birçok olanağı varken, sorunsuz devam etmesinin pek yolu yoktur. Öleceğimiz kesindir, ayrıca bunu bilecek kadar akıllıyız. Zihnimiz, artık var olmayan bir dünyaya göre uyarlanmıştır, ancak zorlu bir eğitimle düzeltilebilecek yanlış anlamalara saplanmaya meyillidir ve üstelik karşılaşabileceğimiz en derin sorular zihnimizi allak bullak eder.</p>

  <p>Fakat en acı verici şoklardan bazıları sosyal dünyadan gelir – başka insanların yönlendirmeleri ve ihanetlerinden. Masala göre, akrep kendisini nehrin öteki yakasına geçirmesini rica eder kurbağadan ve iğnesini batırmayacağı konusunda da güvence verir, çünkü bunu yaparsa kendisi de boğulacaktır. Yarı yolda akrep kurbağayı sokar. Kurbağa dibe batarken neden diye sorar, akrep de yanıt verir: “bu benim doğamda var.” Teknik açıdan, bu doğaya sahip bir akrep evrimleşemezdi, fakat Trivers insan doğasının neden bazen masaldaki akrebin doğası gibi, anlamsız çatışmalarla lanetlenmiş gibi göründüğünü açıklamıştır.</p>

  <p>Organizmaların neden bazen birbirlerine zarar verdiği sır değildir. Evrimin vicdanı yoktur. Bir yaratık kendisine yarar sağlamak için başka bir yaratığa zarar veriyorsa, örneğin o hayvanı yemek, ona asalak olarak tutunmak, boynuzunu geçirmek veya gözünü korkutmak gibi şeyler yapıyorsa, bu çirkin alışkanlıklara sahip dölleri tür içinde hâkim konuma geçecektir. “Darvinci” ifadesinin “zalimce” ifadesiyle eşanlamlıymış gibi bir tutulması, Tennyson’ın doğayı dişleri ve pençesi kırmızıya boyanmış olarak betimlemesi sayesinde bunlar kulağımıza tanıdık gelir. İnsanlık durumunun evrimi bundan ibaret olsaydı, o rock şarkısıyla aynı fikirde olmamız gerekirdi: “Hayat berbat, o halde öl.”</p>

  <p>Fakat hayat elbette daima berbat değildir. Birçok yaratık işbirliği yapar, evlatlarını besler ve barış içinde yaşar; bilhassa da insanlar aileleri, arkadaşları ve ait oldukları toplulukların içinde huzur ve neşe bulur. Bu da <em>Gen Bencildir</em> kitabıyla o zamandan bu yana özgeciliğin evrimini ele alan diğer kitapların okuyucularına tanıdık gelmiş olmalı.<a class="noteref" href="../Text/notlar.xhtml#n142" id="ref2">2</a> Organizmaların iyilik yapma isteğini evrimleştirmesinin çeşitli sebepleri vardır. Bir yandan kendi çıkarlarını gözetirken diğer yandan başka yaratıklara yardım edebilirler. Örneğin yırtıcıların kafasını karıştırmak için sürü oluşturabilir veya birbirlerinin yan ürünleri sayesinde yaşayabilirler. Buna mutualizm, ortakyaşam veya işbirliği denir. İnsanlarda ortak zevkler, uğraşlar ya da düşmanlara sahip arkadaşlar bir tür ortakyaşam çifti oluşturur. Çocuk sahibi anne babalar ise daha iyi bir örnektir. Genleri aynı pakete, yani çocuklarına konmuştur, dolayısıyla biri için iyi olan şey diğeri için de iyidir, ayrıca birbirlerini hayatta ve sağlıklı tutmakta çıkarları vardır. Bu ortak çıkarlar tutkulu aşk ve evlilik aşkının evrimleşmesi için sahneyi hazırlamıştır.</p>

  <p>Bazı durumlardaysa organizmalar kendileri <em>bedel ödeme</em> pahasına başka organizmalara fayda sağlayabilir. Biyologlar buna özgecilik der. Teknik bağlamda özgecilik iki ana yolla evrimleşebilir. İlk olarak, akrabaların ortak genleri olduğu için organizmayı akrabasına yardım etmeye iten herhangi bir gen –her ne kadar yardım eden taraf kendi başarısından cömertçe feragat etmiş olsa da– bu akrabada bulunan kendi kopyasının hayatta kalma şansını yükseltmiş olur. Yardım eden tarafın masrafı, yardım alan tarafın sağladığı faydadan az olduğu sürece ortalamada bu tür genler egemenlik kuracaktır – gerçi burada sağlanan fayda bu yaratıkların akrabalık derecesine göre değişir. Çocuklar, kardeşler, anne baba, dede, nine, amcalar, teyzeler, halalar, dayılar, kuzenler ve yeğenleri bağrına basma duygusu olan aile sevgisi böylece evrimleşebilir. Buna akraba özgeciliği denir.</p>

  <p>Organizmalar karşılıklı iyilik yaptıklarında da özgecilik evrimleşebilir. Birbirlerini tımar ederek, besleyerek, koruyarak ve destekleyerek karşılıklı iyilikte bulunurlar. Buna karşılıklı özgecilik denir, taraflar birbirini tanıdığında, tekrar tekrar birbirlerini etkilediklerinde, kendilerine ucuza mal olacak bedellerle karşı taraftan büyük iyilik gördüklerinde, yapılan veya yapılmayan iyilikleri belleklerinde saklayıp uygun şekilde karşılık vermeye itildiklerinde bu özgecilik türü evrimleşebilir. İşbirliğine yanaşanlar münzevilerden ve insanlardan kaçan kişilerden daha başarılı olduğu için karşılıklı özgecilik evrimleşebilir. Fazla malları karşılığında kazançlarının, birbirlerinin kıllarından kene ayıklamanın, birbirlerini boğulmak veya açlıktan kurtarmalarının, birbirlerinin çocuklarına bakmanın getirilerinden faydalanırlar. İşbirliği yapanlar gördükleri iyiliğin karşılığını vermeyen hilekârlardan uzun vadede daha başarılı olabilir, çünkü işbirliği yapanlar sonunda hilekârları tanıyarak onları dışlayacak veya cezalandıracaktır.</p>

  <p>Karşılıklı özgeciliğin gerekleri sosyal ve ahlaki duyguların neden evrimleştiğine açıklama getirebilir. Karşıdakini anlamak ve güven duygusu insanları ilk iyiliği yapmaya iter. Müteşekkir olmak ve sadakat hissi, onları iyiliğin karşılığını vermeye yönlendirir. Suçluluk ve utanç duyguları, insanları başkalarına zarar vermek ve insanların hakkını yemekten caydırır. Öfkelenmek ve horgörmek, onları hilekârlardan sakınmaya veya hilekârları cezalandırmaya iter. Ayrıca insanlar için bireyin işbirliği yapma veya hileyle kandırma eğilimine ilk elden tanıklık edilmesine gerek yoktur, çünkü dil bu bilgiyi nakledebilir. Bu durum, insanların dedikoduyla aktarılan bilgiler aracılığıyla, toplumun onayladığı veya kınadığı ünlerine ilgi duyulmasına ve kişinin kendi ünü için kaygılanmasına yol açar. Bu duygular ve kaygıların çimento görevi gördüğü ortaklıklar, arkadaşlıklar, ittifaklar ve toplumlar ortaya çıkabilir.</p>

  <p>Birçok insan bu noktada sinirlenmeye başlar, fakat bu rahatsızlık Trivers’in açıkladığı trajediler yüzünden değildir. Bunun sebebi iki yanlış anlamadır, bunların ikisiyle de daha önce karşılaştık. İlk olarak, davranışları etkileyen genler hakkındaki bütün bu sözler bizim guguklu saat veya mekanik piyano olduğumuz ve DNA’nın dayattıklarını düşünmeden yaptığımız anlamına gelmez. Söz konusu genler bize bilinç, değerlendirme ve irade özellikleriyle ilgili sinir sistemi ağlarını da kazandırır; ayrıca bu tür genlerin seçilimi hakkında konuştuğumuzda bu yetilerin evrimleşmiş olabileceği türlü türlü yollardan bahsediyoruz demektir. Bu konudaki hata Boş Sayfa ile Makinedeki Hayalet kuramlarından kaynaklanıyor: Eğer bizim o yüce zihin yetilerimizin toplum tarafından damgalanmadığı veya bu yetilerin bir ruh tarafından taşınmadığı düşünülmeye başlandığında ve ardından biyologlar genetik etkiden bahsettiğinde, akla ilk gelen seçenekler kukla ipleri ve tramvay rayları olur. Fakat öğrenme, mantık, seçim yapmak gibi yüce yetiler, beynin gelişigüzel olmayan düzeninin ürünüyse, bu düzenin kurulmasını sağlayan genler var olmalıdır ve bu da insan evriminin akışında bu genlerin seçilimden nasıl geçtiği sorusunu akla getirir.</p>

  <p>İkinci yanlış anlamaysa bedel ve fayda hakkındaki bahsin, insanların Makyavelci müstehziler olduğu, arkadaş edinme ve evlenmenin genetik avantajlarını soğukkanlılıkla hesapladıklarını ima ettiğinin düşünülmesidir. Çirkin göründüğü için bu tabloya sinirlenmek veya bunu suçlamak, en yakındaki sebepler ile nihai sebepleri birbirine karıştırmak demektir. İnsanlar genlerini umursamaz; mutluluk, sevgi, güç, saygı ve diğer tutkuları umursarlar. Bedel/yarar hesaplaması, insan beyninde gerçek zamanlı olarak neler olup bittiğinin betimlemesi değil, alternatif genlerin binlerce yıl süren seçiliminin metaforik bir tasviridir. Ahlaktan bağımsız doğal seçilim sürecinin samimi ve soylu duygular barındıran bir beyin evrimleştirmesini hiçbir şey engelleyemez. Yasamaya ve sucuğa değer veren kişinin, bunların nasıl yapıldığını hiç görmemesi gerektiği söylenir. Aynısı insan duyguları için de geçerlidir.</p>

  <p>Yani sevgi ve vicdan evrimleşebiliyorsa, trajedi bunun neresinde? Trivers sosyal duyguları dünyaya getiren genetik çıkarların sadece <em>kısmen</em> bir araya toplandığını belirtir. Klon veya sosyal böcek (bunlarda genlerin dörtte üçü ortak olabilir) olmadığımız için bir kişinin faydasına olan şey, başka biri için o kadar iyi olmayabilir. Bu yüzden her insan ilişkisi, hatta bağlılığın en kuvvetli olduğu ve en samimi ilişkiler bile çatışma tohumları taşır. <em>Karınca Z</em> adlı filmde Woody Allen’ın seslendirdiği karınca, psikanalistine şöyle söylenir:</p>

  <blockquote>
    <p class="nonindent">Bu süperorganizma teranesini bir türlü <em>anlamıyorum</em>. Deniyorum ama olmuyor. Nedir bu, her şeyi koloni için yapmam gerek falan… peki <em>benim</em> ihtiyaçlarım?</p>
  </blockquote>

  <p class="nonindent">Burada mizah, işçi karıncaları yavrularından çok birbirlerine yakın akraba kılan genetik sistemde ortaya çıkmış karınca psikolojisi ile, ayrık genetik yapımızın bize “ya <em>benim</em> ihtiyaçlarım” sorusunu sorduran insan psikolojisi arasındaki zıtlıktan kaynaklanır. William Hamilton ve George Williams’ın bir çalışmasını takip eden Trivers, insanların bu soruyu nereye kadar kendilerine sorması gerektiğini öngören birtakım hesaplamalar yapmıştır.<a class="noteref" href="../Text/notlar.xhtml#n143" id="ref3">3</a></p>

  <p>Bu bölümün geri kalanı, basit görünerek insanları aldatan bu matematik ve bunun açılımlarının insan doğasıyla ilgili birçok kavramı nasıl altüst ettiği hakkındadır. Söz konusu matematik, Boş Sayfa kuramını gözden düşürür, ki bu kuram insanların etrafındakilerine bakışının onların “rolleri” ile belirlendiğini öngörür, sanki bu rol keyfî olarak bir oyuncuya verilmiştir. Fakat aynı zamanda bu matematik, Boş Sayfa kuramına <em>inanmayan</em> insanlar arasında yaygınlıkla görülen kimi safça evrim görüşlerini de gözden düşürür. Çoğu insan, ilişkilerin doğal durumuyla ilgili bazı sezgilere sahiptir. Bu insanlar doğanın “istediği” gibi davransak, ailelerin uyumlu bir birim gibi iş göreceğine, bireyi türün iyiliği için çalışacağına, insanların sosyal maskelerinin ardındaki gerçek kişiliklerini göstereceğine ya da Newt Gingrich’in 1995’te söylediği gibi, türümüzün erkeklerinin zürafa avlayıp minik domuzcuklar gibi çamurlu hendeklerde yuvarlanacağına inanır.<a class="noteref" href="../Text/notlar.xhtml#n144" id="ref4">4</a> Bizi bağlayan ya da ayıran genetik kesişim kümelerini anlamak, insanlık durumu hakkındaki bütün yüzeysel görüşlerin yerine daha incelikli bir anlayış koymayı sağlayabilir. Aslında bu bilimsel yaklaşım, insanlık durumunu, binlerce yıl boyunca sanatçılar ve filozofların ortaya koyduğu anlayışı tamamlayacak şekilde aydınlatabilir.</p>
  <hr />

  <p class="nonindent">İnsanın en bariz trajedisi, akrabalara karşı duygularımız ile akraba olmayanlara karşı duygularımız arasındaki farktan kaynaklanır; ki canlılar dünyasındaki en derin ayrımlardan biri budur. İş, insanlar arasındaki sevgi ve dayanışmaya gelince, kan bağının ağırlığı, geleneksel toplumların klanları ve hanedanlarından, tatil dönemini aileleriyle beraber geçirmek için dünyanın bir ucuna seyahat eden insanların tıka basa doldurduğu hava limanlarına dek her yerde hissedilir.<a class="noteref" href="../Text/notlar.xhtml#n145" id="ref5">5</a> Aynı sonucu nicel çalışmalar da göstermiştir. Geleneksel toplayıcı toplumlarda, genetik akrabaların birlikte yaşama, birbirlerinin bahçelerinde çalışma, birbirlerini koruma, birbirlerinin muhtaç veya yetim çocuklarını evlat alma eğilimi bulunurken; birbirlerine saldırmalarına, düşman olmalarına ve birbirlerini öldürmelerine pek rastlanmaz.<a class="noteref" href="../Text/notlar.xhtml#n146" id="ref6">6</a> Akrabalık bağlarını parçalamaya meyilli olan modern toplumlarda bile, iki insan genetik olarak ne kadar yakınsa birbirlerinin yardımına o kadar çok koşar, özellikle de hayat memat meselelerinde.<a class="noteref" href="../Text/notlar.xhtml#n147" id="ref7">7</a></p>

  <p>Fakat sevgi ve dayanışma görelidir. İnsanların akrabalarına daha çok itina ettiğini söylemek, akraba olmayan kişilere daha soğuk davrandıklarını söylemek anlamına gelir. Robert Wright’ın evrim psikolojisi üzerine yazdığı kitabın başındaki alıntı, Graham Greene’in <em>The Power and the Glory</em> [Güç ve zafer] kitabından yapılmıştır; burada kitabın kahramanı kız kardeşi hakkında kara kara düşünmektedir: “‘Yüce Tanrım, ona yardım et. Beni lanetle istersen, bunu hak ediyorum, ama o sonsuza kadar yaşasın,’ dedi kardeşi. Dünya üzerindeki her ruh için aynı sevgiyi hissetmiş olması gerekirdi: bir çocuğun içinde haksız yere yoğunlaşan bütün korkuları duymalı ve onu kurtarmayı dilemeliydi. Ağlamaya başladı… Düşündü: Her zaman herkes için böyle hissetmeliyim.”</p>

  <p>Aslında aile sevgisi, dünya üzerindeki her ruh için aynı şeyi hissetmemiz gerektiği idealini altüst eder. Ahlak felsefecileri, varsayımsal bir açmazla eğlenirler: Yanan bir binada soldaki kapıdan girerseniz belirli sayıda çocuğu kurtaracaksınız, sağdaki kapıdan girerseniz kendi çocuğunuzu.<a class="noteref" href="../Text/notlar.xhtml#n148" id="ref8">8</a> Eğer çocuğunuz varsa, şu soru hakkında düşünün: Soldaki kapıyı seçmenizi sağlayacak <em>herhangi bir</em> sayı var mı? Aslında hepimiz gelişmekte olan ülkelerde yaşayan ve akrabamız olmayan çocukların hayatını kurtarmak için yardım kurumlarına bağışlar yapmak yerine kendi çocuklarımıza ıvır zıvır (bisiklet, ortodontisi, özel okul veya üniversitede eğitim) satın almak için para harcayarak tercihimizi cüzdanımızla belli etmiş oluruz. Benzer olarak, anne babaların servetlerini çocuklarına miras bırakma uygulaması bile, ekonomik eşitlik hayali güden bir toplum için en sarp engellerden biridir. Yine de çok az kişi hükümetin mülklerinin hepsine el koymasına izin verirdi, çünkü çoğu insan çocuklarını kendi uzantısı gibi görür ve dolayısıyla hayat boyu verdiği mücadelenin gerçek imtiyaz sahibi çocuklarıdır.</p>

  <p>Akrabaları kollamak evrensel bir insan eğilimidir, ama büyük ölçekli kuruluşlar için de evrensel bir beladır. Akraba kayırmacılığının, hanedanların yönettiği ülkelerin imkânlarını tüketmekten, Üçüncü Dünya ülkelerindeki hükümetleri ve iş âlemini batırmaktan dolayı kötü bir şöhreti vardır. Bu durum için tarihte sık sık önümüze çıkan çözüm yolu hadımlar, bekârlar ve köleler gibi aile bağları olmayan veya evinden çok uzak olanlara yerel güç makamlarını teslim etmek olmuştur.<a class="noteref" href="../Text/notlar.xhtml#n149" id="ref9">9</a> Daha sonraki çözüm yoluysa akraba kayırmacılığını yasa dışı ilan etmek veya yasal bir düzenleme getirmektir, gerçi yasal düzenlemelerde her zaman istisnalar ve kitabına uydurmalar olabilir. Küçük işlerde –veya genellikle dendiği gibi “aile işletmeleri” ya da “ana baba işleri”nde– akraba kayırmacılığına çok sık rastlanır, dolayısıyla bu tür işler eşit fırsat ilkesiyle çatışabilir ve toplumun nefretini kazanabilir.</p>

  <p>Her zaman bir Maocu olan B. F. Skinner, 1970’te evde aileleriyle yemek yerine, büyük yemek salonlarında yemek yiyen insanların ödüllendirilmesi gerektiğini, çünkü büyük tencerelerin küçük tencerelere kıyasla daha küçük bir yüzey/hacim oranına sahip olduğunu ve dolayısıyla bu tencerelerle enerji tasarrufu yapılabileceğini yazmıştır. Bu mantık kusursuzdur ve XX. yüzyılda bu zihniyet insan doğasıyla defalarca çarpışmıştır – Sovyetler Birliği ve Çin’in zorunlu kolektifleştirmesinde korkunç bir şekilde, İsrail’deki kolektif çiftliklerdeyse (kibbutz) tehlikeye mahal vermeden çarpışmışlardı. Ama kibbutzlarda çocukların anne babalarından ayrı büyütülmesi siyasetinden çabuk vazgeçildi. İsrailli yazar Batya Gur’un romanındaki bir karakter bu değişime yol açan duyguyu yakalar: “Gece çocuklarımın üstünü kendim örtmek isterim… kâbus gördüklerinde dahili telefondan aramasınlar, hemen yanıma, yatağıma gelsinler isterim. Gecenin karanlığında dışarı çıkıp odalarımızı ararken taşlara takılmalarına, her gölgeyi canavar sanmalarına ve sonunda kapalı bir kapının önünden dikilmelerine ya da çocukların kaldığı eve geri sürüklenmelerine gönlüm razı olmaz.”<a class="noteref" href="../Text/notlar.xhtml#n1410" id="ref10">10</a> Akraba dayanışması yüzünden altüst olan sadece kollektivizm rüyası değildi. Gazeteci Ferdinand Mount, ailenin tarih boyunca yıkıcı bir kurum olduğunu belgelemiştir. Aile bağları yoldaşları ve dindaşları bağlayan bağlara ters düşer, bu yüzden de hükümetler, tarikatlar, çeteler, devrimci hareketler, yerleşik dinler için baş belası bir kurumdur. Fakat Noam Chomsky gibi insan doğasına anlayışla yaklaşan bir düşünür bile, insanların çocuklarına farklı, tanıdıkları ve yabancılara farklı duygular beslediğini anlamaz. Rap metal gurubu Rage Against the Machine’nin başgitaristiyle yapılmış söyleşiden bir alıntıya bakalım:</p>

  <blockquote>
    <p class="nonindent">RAGE: Sorgulanamayacak başka bir görüş de insanların doğasında rekabetçi olduğudur, bu yüzden kapitalizm toplumu örgütlemeye uygun tek yoldur. Buna katılır mısınız?</p>

    <p class="extract">CHOMSKY: Çevrenize bakın. Örneğin bir ailede anne babalar açsa çocuklarından yiyecek çalarlar mı? Rekabetçi olsalardı bunu yaparlardı. Çoğu sosyal gruplaşmada yarı akıllı insanlar bile birbirlerine destek olur, anlayış gösterir, yardımcı olur, başkalarını umursar vesaire. Bunlar normal insan duygularıdır. Bu hisleri insanın kafasından atmak için bol miktarda eğitim gerekir, ayrıca bu hisler her yerde kendini belli ediyor.<a class="noteref" href="../Text/notlar.xhtml#n1411" id="ref11">11</a></p>
  </blockquote>

  <p class="nonindent">İnsanlar toplumun diğer bireylerine kendi çocuklarına davrandıkları gibi davranmadığı sürece, Chomsky’nin yanıtı mantıksızdır; insanlar çocuklarını içten umursar, fakat toplumu oluşturan milyonlarca insan hakkında farklı duygular beslerler. Yukarıdaki soru ve yanıtın çerçevesi, insanların tamamen rekabetçi ya da anlayışlı olduğunu varsayar, oysa genetik akrabalık derecesine göre farklı insanlar için farklı duygular beslediklerini göz önüne almaz.</p>

  <p>Chomsky, insanların sosyal gruplarına karşı doğuştan kardeşçe hislere sahip olduğunu ve bu hislerin eğitimle kafalarından silindiğini ima eder. Fakat gerçek bunun tersiymiş gibi görünüyor. Tarih boyunca, önderler bir sosyal grubu birleştirmeye çalıştıklarında grup üyelerini, grubu bir aile olarak düşünmeleri ve aileye karşı hissettikleri duyguları gruba yönlendirmeleri için eğitmişlerdir.<a class="noteref" href="../Text/notlar.xhtml#n1412" id="ref12">12</a> Dayanışma sağlamak için mücadele eden grupların isimleri –din kardeşliği, kardeşlik, kardeşlik örgütü, kız kardeşlik, kız kardeşler birliği, suç aileleri, insanlık ailesi– akrabalığın heves ettikleri bir paradigma olduğunu bu metaforlarla göstermiştir. (Hiçbir toplum aile kurumunu ticaret birliği, siyasal parti veya kilise grubuna benzeterek anlamını güçlendirmeye çalışmaz.) Bu taktik açıkçası etkilidir. Çeşitli deneyler göstermiştir ki politik bir nutukta, konuşmacı akrabalık metaforlarıyla insanların kalp ve zihinlerine hitap ediyorsa daha ikna edici olmaktadır.<a class="noteref" href="../Text/notlar.xhtml#n1413" id="ref13">13</a></p>

  <p>Sözlü metaforlar insanları tanıdıklarına aileden biriymiş gibi davranmaya itmenin yollarından biridir, fakat çoğunlukla daha güçlü taktikler gerekir. Yaptığı etnografik araştırmada Alan Fiske, Toplumsal Paylaşım (onun belirlediği dört evrensel sosyal ilişkiden biri) ruhunun aile fertlerinde kendiliğinden doğduğunu, fakat diğer gruplara ancak incelikli gelenekler ve ideolojilerin yardımıyla sirayet ettiğini göstermiştir. Akraba olmayıp da bir aile gibi paylaşımda bulunmak isteyen insanlar ortak et, ortak kan, ortak ata ve toprağa gizemli bir bağlılık (anavatan ve benzeri isimlerle anarak) efsaneleri yaratırlar. Ayinsel yemekler, kan kurban etmeler ve tekrarlanan ayinlerle bu efsaneleri güçlendirirler; böylece kişilik grupla kaynaşır ve bireyler federasyonu yerine tek bir organizma olduğu izlenimi uyandırılır. Bu insanların dinleri, kişinin ruhlar tarafından ele geçirilmesinden ve başka çeşitli zihin karışıklıklarından da bahseder; Fiske’ye göre bu “insanların sıradan kişilerle birlikteyken hissettiklerinden daha yoğun ya da daha saf Toplumsal Paylaşım ilişkileri yaşamak istediği izlenimi uyandırmaktadır.”<a class="noteref" href="../Text/notlar.xhtml#n1414" id="ref14">14</a> Bu bağlılığın karanlık tarafı grubun çıkarlarını düşünmek, tarikat zihniyeti ve ırksal saflık efsaneleri – yabancıların grubun kutsallığını bozan pislikler olduğu anlayışıdır.</p>

  <p>Bunların hiçbiri akraba olmayan kişilerin birbirleriyle acımasızca rekabet ettiği anlamına gelmez, sadece akrabalar ölçüsünde kendiliklerinden işbirliği yapmadıklarını gösterir. Dayanışma, anlayış gösterme ve kan bağına dair tüm bu konuşmalara rağmen, ailelerin çok uyumlu birimler olmadığını göreceğiz.</p>
  <hr />

  <p class="nonindent">Tolstoy’un bütün mutlu ailelerin birbirine benzediği, fakat her mutsuz ailenin kendine özgü olduğunu söylediği ünlü sözü, nihai (evrimsel) sebepler bağlamında doğru değildir. Trivers, her ailedeki mutsuzluk tohumlarının nasıl aynı kaynaktan geldiğini göstermiştir.<a class="noteref" href="../Text/notlar.xhtml#n1415" id="ref15">15</a> Gerçi ortak genleri yüzünden akrabaların ortak çıkarları vardır, fakat genetik örtüşme aile üyelerinin bütün kombinasyonları ve permütasyonları için özdeş değildir. Anne babalar çocuklarına aynı yüzdeyle, yani yüzde elliyle akrabadır, oysa çocuk kendisine yüzde yüz akrabadır. Aile yaşantısı para biriminde, anne babaların çocuklarına yaptığı yatırımlarda bu durumun incelikli, fakat muazzam bir getirisi vardır.</p>

  <p>Anne babanın yatırım gücünün kaynağı sınırlıdır. Bir günde sadece yirmi dört saat bulunur ve kısa süreli bellek sadece dört bilgi yığınını barındırabilir, üstelik hem fiziksel hem de duygusal olarak tükenmiş birçok annenin belirttiği gibi “insanın sadece iki eli vardır!” Hayatlarının bir noktasında çocuklar, annelerinin sonsuz bir kaynaktan süt vermediğini öğrenir ve diğer bir noktasında anne babalarının artlarında sonsuz bir miras bırakmadığını anlarlar.</p>

  <p>Trivers, insanlar arasındaki duyguların tipik genetik akrabalıklarını yansıttığı ölçüde, aile fertlerinin yatırımlarda nasıl bir paylaşıma gidileceği konusunda uzlaşamaması gerektiğini ileri sürer. Anne babalar yatırımlarını çocuklar arasında eşit dağıtmak istemelidir; hisseler mutlak bir eşitlik içermese de, her çocuğun yatırımdan faydalanma yeteneğine göre paylaştırılmalı. Fakat her çocuk anne babanın yatırımdan kendisine, kardeşine verilenin iki katı kadar pay vermesini istemelidir, çünkü çocuklar öz kardeşleriyle genlerinin yarısını paylaşır, fakat kendileriyle bütün genleri aynıdır. Bir ailede iki çocuk ve bir pasta varsa, her çocuk pastanın üçte ikiye üçte bir oranında bölünmesini istemeli, oysa anne babalar pastayı yarı yarıya paylaştırmayı tercih etmelidir. Sonuçta hiçkimse herhangi bir paylaşımdan mutlu olmaz. Elbette anne babalar ve çocuklar tam olarak pasta, süt veya miras (gerçi bunun için olabilir) üzerine kavga etmez, ayrıca genler üzerine hiç kavga etmezler. Evrimsel geçmişimizde, anne babanın yatırımı çocukların hayatta kalmasını etkilemiştir; bu durum ise anne babalar ve çocuklardaki çeşitli aile içi duygulara dair genlerin, bugün bize geçmiş olma ihtimalini etkilemiştir. Aile fertlerinin birbirlerinden beklentilerinin kusursuz bir uyum içinde olmadığı öngörülmektedir.</p>

  <p>Anne baba/çocuk çatışması ile bunun karşıtı kardeş/kardeş çatışması bütün hayvanlar âleminde görülebilir.<a class="noteref" href="../Text/notlar.xhtml#n1416" id="ref16">16</a> Aynı batında doğan veya aynı yuvayı paylaşan yavrular süt, besin ve bakıma erişmek için kendi aralarında kavga ederler, bu kavgalar bazen ölümcüldür. Ayrıca anneleriyle de kavga edebilirler. (<em>Karınca Z</em>’de Woody Allen’ın seslendirdiği karakterin belirttiği gibi “beş milyon kişilik bir ailede ortanca çocuksan, fazla ilgi görmezsin.”) Bu çatışma aynı zamanda doğum öncesi insan gelişiminde de sahneye konur. Fetuslar mümkün mertebe en çok besini almak için annelerinin kan damarlarına hafifçe vurur, bu esnada annenin vücudu, gelecekteki çocukları için şekli bozulmasın diye bu uyarıya direnç gösterir.<a class="noteref" href="../Text/notlar.xhtml#n1417" id="ref17">17</a> Bu çatışmayı doğumdan sonra da görürüz. Yakın zamana dek çoğu kültürde anneler, yeni doğan bebeklerin olgunluğa erişmesini pek beklemiyorsa onunla ilişkisini keser ve bebeği ölmeye terk ederdi.<a class="noteref" href="../Text/notlar.xhtml#n1418" id="ref18">18</a> Çocuğun dolgun yanakları ve yüz ifadesindeki olgunluk emareleri, kararı bebeğin lehine çevirmek adına yapılan bir sıhhat reklamı olabilir.<a class="noteref" href="../Text/notlar.xhtml#n1419" id="ref19">19</a></p>

  <p>Fakat en ilginç çatışmalar, aile dramlarında sergilenen psikolojik çatışmalardır. Trivers “sosyal ilişkilerin altında yatan simetri” ile “sosyal dünyaya gömülmüş oyuncular” ifadelerine başvurarak sosyobiyolojinin kurtarıcı doğasının çığırtkanlığını yapmıştır.<a class="noteref" href="../Text/notlar.xhtml#n1420" id="ref20">20</a> Toplumsal cinsiyetle ilgili bölümde göreceğimiz gibi kadınlara ve çocuklara gönderme yapıyordu. Anne baba/çocuk çatışması kuramı der ki, aileler son derece güçlü ve her şeyi bilen anne babalar ile onların edilgen ve müteşekkir çocuklarını içermez. Doğal seçilim, çocukları anne babalarıyla girdikleri mücadelede ayakta kalmalarını sağlayacak ve herhangi bir tarafın üstünlük kurmasını engelleyecek psikoloji taktikleriyle donatmış olmalı. Anne babalar kas güçlerinden ötürü kısa ömürlü bir avantaja sahiptir, fakat çocuklar şirinleşerek, ağlayarak, öfke nöbeti geçirerek, karşısındakine kendini suçlu hissettirerek, kardeşlerine işkence ederek, anne babalarını birbirlerine düşürerek ve kendilerine zarar verme tehdidi savurup kendilerini rehine alarak karşılık verebilir.<a class="noteref" href="../Text/notlar.xhtml#n1421" id="ref21">21</a> Denildiği gibi, delilik kalıtsaldır: Bunu çocuklarınızdan alırsınız.</p>

  <p>Daha önemlisi, çocuklar anne babalarının azarlaması, yaltaklanması veya örnek olma girişimleriyle kişiliklerinin şekillenmesine izin vermezler.<a class="noteref" href="../Text/notlar.xhtml#n1422" id="ref22">22</a> Çocuklarla ilgili bölümde göreceğimiz gibi, bir kültür içinde belirli bir anne baba tarafından büyütülmenin etkisi şaşırtıcı ölçüde küçüktür: Aynı evde büyüyen çocukların kişilikleri birbirlerine, doğumda ayrılan çocukların kişiliklerine kıyasla daha çok benzemez; üvey kardeşler birbirlerine ancak yabancılar kadar benzer. Bu bulgular, psikoloji tarihindeki bir kuram dışında tüm kuramların öngörüleriyle çelişmektedir. Şunu sadece Trivers öngörmüştür:</p>

  <blockquote>
    <p class="nonindent">Çocuk, kendi çıkarına uymayan rehberlikleri yüzünden anne babasına güvenemez. Evladın, anne babadan gelen yönlendirmelere karşı direnç göstermek için önceden programlanmış, fakat başka yönlendirme biçimlerine açık olması beklenir. Anne babalar, çocuğun kendi çıkarı aksine hareket etmesi için onu yönlendirmek adına keyfî bir eğitim (ceza ve ödül) sistemi uyguladığında, seçilim bu tür eğitim şemalarına direnç gösteren dölleri öne çıkaracaktır.<a class="noteref" href="../Text/notlar.xhtml#n1423" id="ref23">23</a></p>
  </blockquote>

  <p class="nonindent">Çocukların anne babaların istediği kişi olmaması, birçok insan için anne babalığın en acı tatlı derslerinden biridir. Şair Halil Cibran şöyle yazmıştır: “Çocuklarınız sizin çocuklarınız değildir. Onlara sevginizi verebilir, ama düşüncelerinizi geçiremezsiniz, çünkü onların kendi düşünceleri vardır.”<a class="noteref" href="../Text/notlar.xhtml#n1424" id="ref24">24</a></p>

  <p>Anne baba/çocuk çatışması kuramının en bariz öngörüsü anne babalar ile evlatların, anne babaların evlatlara davranma şekliyle ilgili farklı algılara sahip olması gerektiğidir. Aslında, ailelerin yetişkinliğe ulaşmış fertleriyle yapılan çalışmalar gösterir ki çoğu anne baba çocuklarına eşit davrandığını iddia ederken, evlatların çoğu kendilerine eşit davranılmadığını iddia etmektedir.<a class="noteref" href="../Text/notlar.xhtml#n1425" id="ref25">25</a> Araştırmacılar buna Smothers Biraderler etkisi der; bir komedi çifti olan bu ekibin donuk üyesinin ağzına “annem seni daha çok severdi” cümlesi sakız olmuştu.</p>

  <p>Fakat anne baba/çocuk çatışmasının mantığı sadece yaşları yakın olan kardeşler için geçerli değildir. Her yaştan evlatlar, anne babalarının zaman ve enerji bulsalar dünyaya getirecekleri kardeşlerine karşı zımnî bir mücadele verir. Erkekler her zaman çocuk yapabileceği (özellikle de yakın zamana dek birçok toplumda bulunan çokeşlilik sisteminde), ayrıca iki cinsiyet de torunlarına yatırımda bulunabileceği için, anne babalar ile evlatları arasındaki potansiyel çıkar çatışması hayatları boyu onları takip eder. Anne baba, çocuklarından birini evlendirdiğinde, bir çocuğun gelecek kaygılarıyla ilgili çıkarlarını kardeşinin veya babasının yararına feda eden bir anlaşmaya imza atmış olur. Çocuklar ve yetişkinler, iş çocuğun aileye yardım etmek için yuvada kalması veya kendi ailesini kurmak için uzaklaşmasına gelince farklı fikirlere sahip olabilir. Evlenen çocuklar, zaman ve enerjiyi kendi yarattıkları çekirdek aile ile uzantısı oldukları asıl aileleri arasında nasıl dağıtacaklarına karar vermek zorunda kalır. Anne babalar, ellerindeki kaynakları eşit mi dağıtacaklarını yoksa bunları en iyi şekilde faydalanacak çocuğa mı vereceklerini kararlaştırmak zorundadır.</p>

  <p>Anne baba/çocuk ve kardeş/kardeş çatışmalarının mantığı, günümüzdeki dindar sağ ile kültürel sağ akımlarında öne çıkan “aile değerleri” öğretisine yeni bir ışık tutmaktadır. Bu öğretiye göre, aile bir bakım ve iyilikseverlik cennetidir, ayrıca anne babaların çocukların çıkarına en çok hizmet edecek değerleri onlara aktarmasını mümkün kılar. Modern kültürel güçler, kadınların küçük çocuklarla daha az vakit geçirmesini ve yaşı büyük çocukların, dünyalarını aile çemberinin dışına taşırmasını olanaklı kılarak, bu yuvaya sözde bir el bombası atmış ve hem çocuklara hem de topluma aynı şekilde zarar vermiştir. Bu kuram kısmen doğrudur; anne babalar ve akrabaların üçüncü kişilere kıyasla çocuğun refah bulmasında daha büyük çıkarları vardır. Fakat anne baba/çocuk çatışması bu tabloda başka şeyler de olduğu izlenimini uyandırıyor.</p>

  <p>Küçük çocuklara ne istediği sorulabilse şüphesiz günde yirmi dört saat annelerinin kendilerine kesintisiz ilgi göstermesini isteyeceklerdir. Fakat bu hiç ara vermeden annelik yapmanın biyolojik bir norm olduğunu göstermez. Çocuğa yatırım yapmak ile sağlıklı kalmak arasında denge kurma ihtiyacı (nihayetinde başka çocuklara da yatırım yapılacaktır) bütün canlılarda var olan bir olgudur. İnsan türünün anneleri istisna değildir, dolayısıyla kendi yaşamlarını ve diğer çocuklarının veya doğmamış çocuklarının yaşamlarını tehlikeye atmamak için bu minik tiranların taleplerine çoğunlukla direnmeleri gerekir. Antropolog Sarah Blaffer Hrdy, çalışmak ile çocuk bakmak arasındaki seçimin 1980’lerin takım elbiseli Yuppileri tarafından icat edilmediğini gösterir. Toplayıcı toplumlardaki kadınlar, hem çocuklarına bakmak hem de bu esnada açlıktan ölmemek için türlü türlü önlemlere başvurmuşlardır; örneğin grup içinde statü kazanmaya çalışmak (böylece çocuğun refahı artar) ve çocuk bakımı işini topluluktaki diğer kadınlarla paylaşmak gibi. Anneden sonra esas tedarikçiler elbette babalardır; fakat ölmek, bırakıp gitmek ve yeterince kazanamamak gibi kötü alışkanlıkları vardır, dolayısıyla anneler sırtlarını asla sadece babalara dayamamışlardır.<a class="noteref" href="../Text/notlar.xhtml#n1426" id="ref26">26</a></p>

  <p>Anne babaların büyük çocuklarının üzerindeki hâkimiyetlerinin zayıflaması bu yıkıcı güçlere verilmiş son kurban değildir. Batıda kapsamı uzun süredir genişlemekte olan özgürlüğün bir parçasıdır; ki böylece çocukların, anne babaların vermeye yanaştığından daha fazla özerk olma isteklerini gerçekleştirmesi mümkün olmuştur. Geleneksel toplumlarda, çocuklar ailelerinin toprağına zincirlenmişti, görücü usulü evliliklerle, aile büyüğünün onay vermesiyle dünya evine giriyorlardı.<a class="noteref" href="../Text/notlar.xhtml#n1427" id="ref27">27</a> Bu durum ortaçağ Avrupasında değişmeye başladı; kimi tarihçiler, Aydınlanmayla bağdaştırdığımız, derebeylik ve köleliğin kalkmasıyla sonuçlanan hakların elde edilmesinde bunun bir basamak taşı olduğunu ileri sürer.<a class="noteref" href="../Text/notlar.xhtml#n1428" id="ref28">28</a> Günümüzde bazı çocukların kötü arkadaş çevresi ya da popüler kültür yüzünden yoldan çıktığı şüphesiz doğrudur. Fakat bazı çocuklar tacizkâr ya da baskıcı ailelerinden akranları, komşuları, öğretmenleri tarafından kurtarılır. Birçok çocuk zorunlu eğitim verilmesi ve görücü evliliğin yasaklanması gibi yasalardan faydalanmıştır, oysa bu önlemler anne babaların tercihlerine uymayabilir. Bazı çocuklar ise doğum kontrolü ya da kariyer yapmak gibi bilgilerden faydalanmıştır, anne babalar bunları da reddetmeye çalışır. Bazılarının da modern dünyanın kozmopolit nimetlerini tatmak için baskıcı kültürel gettolardan kaçması gerekir. Isaac Bashevis Singer’in romanı <em>Shosha,</em> kitabın kahramanının XX. yüzyıl başında Varşova’nın Yahudi mahallesinde geçen çocukluğunu anmasıyla başlar:</p>

  <blockquote>
    <p class="nonindent">Üç ölü dille –İbranice, Aramca, Yiddiş dilleri– ve Babil’de filizlenmiş bir kültürle, Talmud uyarınca yetiştirildim. Çalıştığım cheder [derslik] öğretmenin uyuyup yemek yediği, karısının yemek pişirdiği bir odaydı. Orada aritmetik, coğrafya, fizik, kimya ya da tarih çalışmadım. Dinsel bayramlarda yumurtayı nasıl taşımam gerektiğini, iki bin yıl önce yok edilmiş bir mabette nasıl kurban kesildiğini öğreniyordum. Atalarımdan bazıları ben doğmadan altı veya yedi yüzyıl önce Polonya’ya gelmiş olsalar da, Leh dilinden sadece birkaç kelime biliyordum… Her yanımla zaman dışı bir varlıktım, fakat bunun farkında değildim.</p>
  </blockquote>

  <p class="nonindent">Singer’in geçmişini anması acı olmaktan çok nostaljik tınılar taşır, ayrıca çoğu aile de baskı kurmaktan çok çocuğa ilgi gösterir. En yakındaki sebep bağlamında Tolstoy, mutlu aileler ile mutsuz ailelerin var olduğu, genetik ve kaderin bir araya getirdiği insanların kimyasına bağlı olarak, mutsuz ailelerin türlü sebepler yüzünden mutsuzluğa düştüğü konusunda haklıydı. Aile içindeki çatışmalar, aile bağlarının insan varoluşundaki merkezî yerini sarsmaz. Sadece bütün insan ilişkilerini yönlendiren çıkar uyumsuzluklarını dengelemenin, aile yuvasının kapılarında sona ermediğini ima eder.</p>
  <hr />

  <p class="nonindent">Trivers’ın değerlendirdiği insan kombinasyonları arasında kadın ve erkekten oluşan çift de vardır. Bu çiftin ilişkilerinin mantığını, cinsiyetler arasındaki en temel farka oturtmuştur: Bu farkın kökeni kadın ile erkeğin kromozomlarında ve tesisatlarında değil, çocuk bakımına ayırdıkları yatırımdadır.<a class="noteref" href="../Text/notlar.xhtml#n1429" id="ref29">29</a> Memelilerde erkekler ile dişilerin asgari çocuk yatırımı arasında büyük fark vardır. Birkaç dakikalık cinsel birleşme ve bir çorba kaşığı dolusu meni sonrasında erkek çekip gidebilir, fakat dişi aylar boyunca çocuğu bedeninde taşır, doğumun öncesinde ve sonrasında yavruyu besler. Tavuk ve domuzların yumurta ve domuz pastırmasına yaptıkları katkı için söylendiği gibi, birincisi olaya dahil olmuş, İkincisiyse kendini olaya adamıştır. Bebek yapmak için iki cinsiyete de ihtiyaç vardır, dolayısıyla erkek için sınırlayıcı olan kaynak dişilere erişmektir. Erkeğin yavru sayısını en fazlaya çıkarmak için mümkün olan en çok sayıda dişiyle çiftleşmesi gerekir; dişinin kendi soyundan türeyen canlı sayısını azamiye çıkarması için mevcutlar arasında en nitelikli erkekle çiftleşmesi gerekir. Bu fark, hayvanlar âleminin birçok türünde bulunan yaygın cinsiyet farklılıklarına açıklama getirir: Erkekler yarışır dişiler seçer ve erkekler niceliğe bakar dişiler niteliğe.</p>

  <p>İnsan memeli bir hayvandır ve cinsel davranışlarımız da bu sınıflandırmaya denk düşer. Donald Symons, cinsellik alanındaki cinsiyet farklılıklarının etnografik kaydını özetlemiştir: “İnsanlarda kur yapan, karşısındakinin kalbini kazanmaya çalışan, ilişki önerisinde bulunan, baştan çıkaran, aşk süsleri takıp cazibeli âşık tavrı takınan, cinsellik karşılığı hediye veren ve fahişelik hizmetinden faydalananlar öncelikle erkeklerdir.”<a class="noteref" href="../Text/notlar.xhtml#n1430" id="ref30">30</a> Batı toplumlarında erkeklerin kadınlara kıyasla daha fazla cinsel eş aradığını, kısa süreli eş seçimlerinde daha az seçici olduğunu ve görsel pornografiye daha çok ilgi gösterdiğini araştırmalar gözler önüne sermiştir.<a class="noteref" href="../Text/notlar.xhtml#n1431" id="ref31">31</a> Fakat <em>Homo sapiens</em> erkekleri, diğer memeli erkeklerinin çoğundan bir yerde ayrılır: Bütün işi dişilere bırakmak yerine kendileri de çocuklara yatırım yaparlar. Çocuklarına doğrudan besin aktaracak organlardan yoksun olmasına rağmen, erkek, çocukların beslenmesi, korunması ve yetişmesine dolaylı olarak yardımcı olur. Ama yine de erkekler ve dişilerin asgari yatırımı denk değildir, çünkü çocuk, babanın kaçıp yalnız bıraktığı annenin kucağına doğabilir, fakat annenin kaçıp yalnız bıraktığı babanın kucağına doğamaz. Fakat erkeğin yatırımı sıfırdan büyüktür ve bu, eş pazarında kadınların da rekabet etmesi gerektiği anlamına gelir. Gerçi eşleşmeyi isteyen erkekler için değil, yatırım yapması en muhtemel erkekler (bir de en kaliteli genetik yapıya sahip olanlar) için rekabet edeceklerdir.</p>

  <p>Cinselliğin genetik ekonomisi, iki cinsiyetin de zina işlemek için genetik yapı tarafından teşvik edildiğini de öngörür, gerçi sebepleri farklıdır. Önüne gelenle yatan erkek, karısından başka kadınları da hamile bırakarak fazladan çocuk sahibi olabilir. Önüne gelenle yatan kadın, kocasından daha iyi genlere sahip bir erkekle birlikte olarak daha kaliteli çocuklar doğurabilir, bu esnada kocası da çocukları yetiştirmek için kendisine yardım edecektir. Fakat kadın bu ilişki sayesinde iki açıdan da avantajlıyken, koca iki açıdan da dezavantajlıdır; çünkü kendi genlerinin yerine başka bir adamın genlerine yatırım yapmaktadır. Bu yüzden baba duygularının evriminin öfkeli yüzünü görüyoruz: Karısının başka bir adamdan çocuk yapmasını engellemek için tasarlanır ve erkeklerin cinsel kıskançlığının evrimi ortaya çıkar. Kadının kıskançlığı ise erkeğin ilgisinin yabancılaşmasını engellemeye yöneliktir, çünkü bu durum kadının zararına, erkeğin başka bir kadının çocuklarına yatırım yapma isteğinin belirtisidir.<a class="noteref" href="../Text/notlar.xhtml#n1432" id="ref32">32</a></p>

  <p>Cinsiyetlerin biyolojik trajedisi, erkek ve kadının genetik çıkarlarının aslında onların tek bir organizma sayılabilecek kadar yakın olabilmesi, fakat çıkarlarının ayrışma olasılığının asla yok olmayışıdır. Biyolog Richard Alexander şayet bir çift ömür boyunca evli kalıp bütünüyle tek eşli yaşar ve kurdukları çekirdek aileyi eşlerin asıl ailelerinden önde tutarlarsa, genetik çıkarlarının özdeş olacağını ve çocuklarını içeren tek bir sepette toplanacağını belirtir.<a class="noteref" href="../Text/notlar.xhtml#n1433" id="ref33">33</a> Böyle idealleştirildiğinde erkek ile kadının arasındaki aşkın, canlılar âlemindeki en güçlü duygusal bağ olması –“iki kalbin birlikte atması”– gerekir ve elbette bazı şanslı çiftler için bu durum gerçekleşir. Maalesef, bu çıkarımdaki şayet cümleleri, göz ardı edilemeyecek koşulları belirtmekte. Akraba kayırmacılığının gücü, eşlerin daima kayınları ve eğer varsa üvey çocukları tarafından ayrı yönlere çekileceği anlamına gelir. Ayrıca zinayı teşvik eden durumlar da yuva yıkan insanların eşleri ayırabileceği anlamına gelir. Bir evrim biyoloğu için aldatmanın, üvey çocukların ve kayınların, kötü giden evliliklerin sebebi olması şaşırtıcı değildir.</p>

  <p>Aşk eyleminin de çatışmalarla dolu oluşu şaşırtıcı değildir. Cinsellik, sinir sistemimizin bize sunduğu en yoğun fiziksel haz kaynağıdır; öyleyse duygusal bakımdan neden dikenli bir çalı gibidir? Bütün toplumlarda cinsellik en azından bir parça “pis”tir. Özel ortamlarda yapılır, saplantılı bir şekilde kafaya takılır, gelenekler ve tabular tarafından düzenlenir, dedikodu ve alay malzemesidir, öfkeli kıskançlığı tetikleyebilir.<a class="noteref" href="../Text/notlar.xhtml#n1434" id="ref34">34</a> 1960’lar ve 1970’lerde kısa bir dönem için insanlar, kadınlar ve erkeklerin kafaya takmadan ve inkâr etmeye gerek duymadan sevişebilecekleri bir erotopyanın hayalini kurdular. Erica Jong’un <em>Uçuş Korkusu</em> romanının kahramanı, “fermuarsız sevişmeler” fantezileri kuruyordu: yani birbirini tanımadan, gelişigüzel, suç ve kıskançlık duygularından bağımsız sevişmeler düşlüyordu. Stephen Stills bir şarkısında “sevdiğinle birlikte olamıyorsan, birlikte olduğunu sev” derken; Sting’in şarkısı ise “Birilerini seviyorsan, onları özgür bırak” diyecektir.</p>

  <p>Fakat Sting bir başka şarkısında da “Yaptığın her harekette, seni izliyor olacağım” da demişti. Isadora Wing de bağlanma duygusu olmadan gerçekleştirilen cinsel birleşmelerin “tekboynuzdan daha nadir” görüldüğü sonucuna varmıştır. Her şeyin mübah göründüğü anlarda bile, çoğu insan yemek yemek ile sohbete katılmak eylemleri kadar gelişigüzel sevişmez. Buna günümüzün üniversite kampüsleri de dahildir, oysa kampüsler “takılmak” denen kısa cinsel birleşmelerin en çok görüldüğü yerler olarak bilinir. Psikolog Elizabeth Paul bu fenomenle ilgili araştırmasını şöyle özetler: “Gelişigüzel cinsellik aslında gelişigüzel değildir. Bundan yaralanmadan çıkan insan sayısı çok azdır.”<a class="noteref" href="../Text/notlar.xhtml#n1435" id="ref35">35</a> Bunun sebepleri de biyolojideki her şey gibi derinlerdedir. Cinselliğin beklentilerinden biri bebektir. Evrimsel bakış açısından, bebek üç buçuk kiloluk bir nesne değil, varoluşumuzun sebebidir. Bir kadın ne zaman bir erkek ile cinsellik yaşasa, kendini yıllarca anneliğe mahkûm etme olasılığını üstlenmekte; üstelik eşinin kaprislerinin, anne olarak onu <em>tek başına</em> bırakma kumarı da bu olasılığa eklenmektedir. Kadın, sınırlı üreme kaynaklarının önemli bir kısmını bu erkeğin genlerine ve niyetlerine adamaktadır, ayrıca bu imkânlarını hem genleri hem niyeti daha iyi olan bir erkeğe tahsis etme fırsatından da vazgeçiyordur. Kendi payına erkek, ya teri ile zahmetini gerçekten müstakbel çocuğuna adamaktadır ya da bu tür niyetler üzerinden eşini kandırmaktadır.</p>

  <p>Bu, sadece mevcut katılımcılar için geçerlidir. Jong’un bir yerde hayıflanarak söylediği gibi, yatakta asla yalnızca iki kişi olmaz. Anne babalar, eski sevgililer, gerçek ve hayalî rakipler onlara zihinlerinde eşlik eder. Boynuzlanan, bekâr ya da sevgiden mahrum kalmış rakiplerinin, onların yerinde olmak için sebepleri vardır. Üçüncü kişilerin çıkarları, cinselliğin neden neredeyse her yerde gözlerden uzakta yapıldığını anlamamıza yardımcı olur. Symons, erkeğin üreme başarısının kesinlikle kadına erişmesi şartıyla sınırlı olduğu için, erkeklerin zihninde cinselliğin her zaman nadir bulunan bir meta olduğunu belirtir. İnsanların gizli gizli sevişmesi ile kıtlık zamanlarında bir şeyler yerken gözlerden uzak olmayı istemeleri aynı sebepten olabilir: Tehlikeli bir kıskançlık duygusu uyandırmaktan kaçınmak isteği.<a class="noteref" href="../Text/notlar.xhtml#n1436" id="ref36">36</a></p>

  <p>Yatak yeterince kalabalık değilmiş gibi, kadın erkek çiftinin her çocuğu aynı zamanda ikişer erkek ve kadının da torunudur. Anne babalar çocuklarının üremesine ilgi gösterir, çünkü uzun vadede bu onların da üremesi anlamına gelir. Daha kötüsü, dişi üreme kapasitesinin kıymetli oluşu, ataerkil toplumlarda kadını kontrol eden erkekler, yani baba ve erkek kardeşler için bu kapasiteyi değerli bir kaynak haline getirir. Kızlarını veya kız kardeşlerini fazladan eş ya da başka bir deyişle kendileri için yeni bir kaynakla değiştokuş edebilirler, bu yüzden, yatırım yapmış oldukları kadını, satmak istediklerinin dışındaki erkeklerin hamile bırakmasını engelleyerek çıkarlarını korumuş olurlar. Kadının cinsel faaliyetleriyle özel olarak ilgilenen sadece kocası veya erkek arkadaşı değildir, aynı zamanda babası ve erkek kardeşleri de ilgi gösterir.<a class="noteref" href="../Text/notlar.xhtml#n1437" id="ref37">37</a> Batılılar, 1995 ila 2001 arasında Afganistan’daki Taliban yönetimi altında kadınlara yapılan muameleyi görünce dehşete kapılmıştır. Bu yönetim altında kadınlar burka denen çarşafların içine sokulmuştu; çalışmaları, okula gitmeleri ve yanlarında birisi olmadan evden dışarı çıkmaları yasaktı. Wilson ve Daly aynı niyeti taşıyan, –erkeklere eşlerinin ve kızlarının cinselliğini kontrol etme fırsatı veren– gelenekler ve yasalara tarihte çok sık rastlandığını, Batı da dahil birçok toplumda bu geleneklerin görüldüğünü kanıtladılar.<a class="noteref" href="../Text/notlar.xhtml#n1438" id="ref38">38</a> Birçok genç kız babası, burkanın o kadar da kötü bir fikir olmadığını düşünmüştür.</p>

  <p>Bütünüyle akılcı bir zeminde, cinselliğin böylesine değişken ve oynak oluşu bir paradokstur, çünkü doğum kontrolü ve kadın haklarının olduğu bir çağda, çok eskiye dayanan bu tuzakların duygularımıza sözünün geçmemesi gerekir. Birlikte olduğumuz kişiyi fermuarsız sevebilmeliyiz, üstelik cinsellik de tıkınmak ya da konuşmaktan daha fazla dedikodu, müzik, kurmaca, açık saçık mizah veya güçlü duygular ilham etmemeli. İnsanların artık doğurtmadıkları çocuklar için Darvinci bir ekonominin işkencesini çekiyor oluşu, insan doğasının elinin ne kadar uzun olduğuna dair bir delildir.</p>
  <hr />

  <p class="nonindent">Aralarında kan ya da çocuk bağı olmayan insanlar için ne demeliyiz? İnsanların aslında akraba olmadığı kişiler için de fedakârlıklarda bulunduğu su götürmez. Fakat bunu iki farklı şekilde yapabilirler.</p>

  <p>Karıncalar gibi insanları da her şeyi koloni için yapmaya teşvik eden bir süperorganizma teranesi olabilirdi. İnsanların içgüdüsel olarak topluluklar halinde yaşamaya meyilli olduğu fikri, romantik Soylu Vahşi kuramının önemli bir hükmüdür. Bu fikir Engels ile Marx’ın “ilkel komünizm”in ilk sosyal sistem olduğunu söyleyen kuramlarında, Peter Kropotkin’in anarşizminde (“karıncalar ve termitlerin ‘Hobbesvari savaş’tan vazgeçmeleri, onlar için daha iyi olmuştur” diye yazmıştı), 1960’ların insanlık ailesi ütopyacılığı ve Lewontin ile Chomsky gibi günümüzün radikal bilimcilerinin yazılarında da resmedilmiştir.<a class="noteref" href="../Text/notlar.xhtml#n1439" id="ref39">39</a> Bazı radikal bilimciler bu görüşe tek alternatifin, Ayn Rand’ın her insanın bir ada olduğunu söyleyen bireyciliği olduğunu düşünüyor. Örneğin Steven Rose ve sosyolog Hilary Rose, evrim psikolojisini “sağcı liberallerin kollektivizme saldırısı” olarak nitelemişlerdir.<a class="noteref" href="../Text/notlar.xhtml#n1440" id="ref40">40</a> Fakat bu suçlama hem somut delillere göre yanlıştır –siyasetle ilgili bölümde göreceğimiz gibi birçok evrim psikolojisi taraftarı solcudur– hem de kavramsal olarak yanlıştır. Romantik kollektivizmin gerçek alternatifi “sağcı bir liberallik” değil, sosyal cömertliğin <em>karşılıklılık</em> mantığına kök salmış duygular ve düşüncelerin karmaşık bir yığınından kaynaklandığını anlamaktır. Bu durum ortaya sosyal böcekler, insan aileleri ve aile olduğunu varsayan tarikatların toplumsal paylaşımından çok daha farklı bir psikoloji çıkarır.<a class="noteref" href="../Text/notlar.xhtml#n1441" id="ref41">41</a></p>

  <p>Trivers kendi savlarını, Williams ile Hamilton’ın, toplumu öne alan özgeciliğin –kendini harcamak pahasına gruba veya türe faydalı olmak arzusu– akraba olmayan bireyler arasında evrimleşmesinin pek muhtemel olmadığını, çünkü bu özgeciliğin, kendisi katkı yapmadan başkalarının iyiliğinin sefasını süren hilekârlara karşı kırılgan olduğunu söyleyen savlarının üzerine inşa etti. Fakat daha önce bahsettiğim gibi, Trivers ölçülü bir karşılıklı özgeciliğin evrimleşebileceğini de göstermiştir. Kendilerine yardım edenlere yardım eden, kendilerine yardım etmeyenleri dışlayan ve cezalandıran işbirliği yanlıları, kazanımlarından faydalanacak, bireyciler, hilekârlar ve katıksız özgecilere üstün geleceklerdir.<a class="noteref" href="../Text/notlar.xhtml#n1442" id="ref42">42</a> İnsanlar karşılıklı özgeciliğin talepleri doğrultusunda iyi donanımlıdır. Birbirlerini birey olarak anımsarlar (belki de beynin bu işe adanmış bir bölgesi sayesinde), hilekârlara karşı kartal gözleri ve yapışkan bellekleri vardır.<a class="noteref" href="../Text/notlar.xhtml#n1443" id="ref43">43</a> Hoşlanmak, anlayış göstermek, müteşekkir olmak, suçluluk, utanç, kızgınlık duymak gibi ahlaki duygular hissederler. Bu duygular bilgisayar simülasyonları ve matematik modellerinde karşılıklı özgecilik stratejileri yaratılırken uygulamaya konan sıra dışı unsurlardır. Eğer bu yardım pahalıya patlamayacaksa –yabancı muhtaç durumda ve karşılık verecek konumdaysa– insanların yabancılara yardım etmeye meyilli olduğu öngörüsünü deneyler kanıtlamıştır.<a class="noteref" href="../Text/notlar.xhtml#n1444" id="ref44">44</a> İnsanlar kendilerine iyilik yapan kişileri sever ve sevdiklerine iyilik yaparlar, yapabilecek durumdayken iyilik yapmamışlarsa suçluluk hisseder ve kendilerine iyilik yapmaktan kaçınanları cezalandırırlar.<a class="noteref" href="../Text/notlar.xhtml#n1445" id="ref45">45</a></p>

  <p>Karşılık verme ruhu, bire bir değiştokuşların yanı sıra kamu yararına yapılan katkıları – örneğin avcının tek başına yiyemeyeceği kadar büyük hayvanları avlamak, kimsenin gemisi kayalara çarpmasın diye deniz feneri inşa etmek, komşu bölgeyi işgal etmek veya işgali püskürtmek için gruplaşmak gibi eylemleri de yönlendirir. Kamu yararına dair bir sorunu Ezop’un “Çanı Kediye Kim Takacak?” adlı fablında görürüz: Evdeki fareler, kedinin boynunda yaklaştığını belli eden bir çan olsa, kendileri için daha iyi olacağına karar verirler; fakat hiçbir fare çanı takmak uğruna hayatını veya uzuvlarından birini kaybetmeyi göze alamaz. Tehlikeyi göğüsleyenleri ödüllendiren ya da bu görevden kaçan hilekârları cezalandıran bir irade eşlik ederse, kediye çan takma arzusu, yani kamunun yararına katkı yapma isteği yine de evrimleşebilir.<a class="noteref" href="../Text/notlar.xhtml#n1446" id="ref46">46</a></p>

  <p>Karşılıklı özgeciliğin trajedisi, akraba olmayan kişilerin adına yapılan fedakârlıkların, endişe, güvensizlik, suç, utanç ve kızgınlık gibi hoşlanılmayan duygular olmadan varlığını sürdüremeyecek olmasıdır. Gazeteci Matt Ridley’in, dayanışmanın evrimiyle ilgili araştırmasında ortaya koyduğu gibi:</p>

  <blockquote>
    <p class="nonindent">Karşılıklılık her insanın başı üzerinde Demokles’in kılıcı gibi sallanıyor. Beni partisine davet etti, öyleyse kitabı hakkında iyi bir şeyler yazayım. Bize iki kere akşam yemeğine geldiler, ama asla kendi evlerine davet etmediler. Onun için tüm yaptıklarımdan sonra, bunu bana nasıl yapar? Benim için bunu yaparsan, söz veriyorum ki daha sonra karşılığını alırsın. Bunu hak edecek ne yaptım? Bana borçlusun. Yükümlülük, borç, iyilik, pazarlık, sözleşme, değiştokuş, anlaşma… Karşılıklılığa dair birçok düşünce dilimize ve hayatımıza nüfuz etmiştir.<a class="noteref" href="../Text/notlar.xhtml#n1447" id="ref47">47</a></p>
  </blockquote>

  <p class="nonindent">Davranış ekonomistlerinin özgecilik araştırmaları, insanların ne klasik ekonomi kuramı uyarınca ahlaksız benciller, ne de hepimiz birimiz birimiz hepimiz için görüşünü benimseyen ve ütopyacı fantezilerin peşinde koşturan toplumcular olduğunu göstererek Demokles’in bu kılıcı üzerine ışık tutmuştur. Örneğin, Ültimatom Oyunu’nda oyunculardan birine büyük miktarda para verilir, bunu kendisi ve diğer oyuncu arasında paylaştırması istenir, diğer katılımcıysa parayı alıp almamakta serbesttir; ama eğer parayı almazsa, kimse bir şey elde edemeyecektir. Teklif edecek oyuncu bencilse, aslan payını kendisine saklayacak ve teklifi değerlendirecek oyuncu bencil ise ne kadar küçük olursa olsun kırıntıları bile kabul edecektir, çünkü hiç olmaması yerine bir parça ekmek yemek daha iyidir. Oysa gerçekte teklif eden oyuncu toplam paranın neredeyse yarısını önerir ve ikinci oyuncu da –düşük hisseyi reddetmek iki tarafı da paradan mahrum bırakan kindarca bir eylem olsa bile– paranın yarısından çok küçük bir miktara razı olmaz. Teklifi değerlendiren oyuncu haklı bir kızgınlıkla harekete geçmekte ve teklif eden bencil oyuncuyu cezalandırıyor görünmektedir; sonuçta teklif eden oyuncu bunu öngörür ve kabul edilmeye yetecek cömertlikte bir teklif yapar. Teklif eden oyuncunun cömertliğinin aslında kindar bir tepkiye duyulan korkudan kaynaklandığını, bu deneyin iki türevinin sonuçlarından ötürü biliyoruz. Diktatör oyunundaysa, teklif eden oyuncu parayı diğer oyuncuyla arasında paylaştıracak ve diğer oyuncunun bu konuda yapabilecek hiçbir şeyi olmayacaktır. Misilleme korkusu ortadan kalktığında teklif eden oyuncu daha cimri bir teklifte bulunur; ama teklif yine de olması gerekenden daha cömerttir, çünkü bu oyuncu uzun vadede kendisine zararı olabilecek bir cimrilik yaftası üstüne yapışsın istemez. <em>Bunu</em> Çifte-Kör Diktatör oyunundan biliyoruz. Burada birçok oyuncudan kapalı teklifler alınır, üstelik ne teklife cevap verecek kişiler ne deneyi yürütenler kimin ne kadar teklif ettiğini bilmeyecektir. Bu oyunda cömertlik dibe vurur; teklif edenlerin çoğu her şeyi kendilerine almıştır.<a class="noteref" href="../Text/notlar.xhtml#n1448" id="ref48">48</a></p>

  <p>Kamu Yararı adlı oyundaysa: Ortada toplanan paraya herkes gönüllü katkı yapar, deneyci toplanan miktarı ikiye katlar ve kimin ne kadar koyduğuna bakılmaksızın ortadaki para herkese eşit dağıtılır. Bireysel davranan her oyuncu için en uygun strateji tek başına hareket etmek, ortaya hiç para koymayıp diğerlerinin bir şeyler koymasını ummak ve böylece ortadaki paradan pay kapmaktır. Tüm oyuncular aynı düşünürse, elbette ortaya kimse para koymaz ve bir kuruş bile kazanamazlar. Grup açısından en uygun stratejiyse tüm oyuncuların ellerindeki her şeyi ortaya koyup paralarını ikiye katlamalarıdır. Fakat oyun defalarca oynandığında, herkes tek başına hareket etmeye çalıştı ve ortada toplanan para sıfıra kadar düştü. Öte yandan, oyuna ek bir madde konularak insanlara hem katkı yapma hem de katkı yapmayanları cezalandırma hakkı tanındığında, vicdanları hepsini korkağa çevirdi ve neredeyse herkes kamu yararına katkı yaptı, böylece hepsi kâr edebildi.<a class="noteref" href="../Text/notlar.xhtml#n1449" id="ref49">49</a> Aynı fenomen bu deneylerden bağımsız olarak sosyal psikologlar tarafından da belgelenmiştir. Onlar buna “sosyal aylaklık” der. İnsanlar bir grubun parçasıysa halata çok sıkı asılmaz, pek heyecanlı alkışlamaz, beyin cimnastiği yapılan oturumlarda daha az fikir üretirler – fakat gruba katkılarının izlendiğini düşünürlerse bu tavırları değişir.<a class="noteref" href="../Text/notlar.xhtml#n1450" id="ref50">50</a></p>

  <p>Bu deneyler yapay olabilir, fakat inceledikleri dürtüler, ütopyacı topluluklar adıyla bilinen gerçek hayat deneylerinde kendilerini göstermişlerdir. XIX. yüzyıl ve XX. yüzyılın başlarında toplumsal paylaşım felsefesi temelinde ve kendine yeterli komünler ABD’nin her yerinde mantar gibi bitmişlerdi, ama sonra hepsi iç gerilimler yüzünden çöktü: Sosyalist ideolojiye dayananlar ortalama iki yıl, dinsel ideolojinin rehberlik ettikleriyse ortalama yirmi yıl dayandı.<a class="noteref" href="../Text/notlar.xhtml#n1451" id="ref51">51</a> Aslında sosyalizm ve Siyonizmin harekete geçirdiği İsrail kibbutzçuluğu kollektivist felsefesini yıllar içinde yavaş yavaş terk etti. Bu felsefenin altını üyelerinin aileleriyle birlikte yaşama, istedikleri gibi giyinme, küçük lükslere veya kibbutz dışında kazanılan paralara sahip olma arzusu oymuştur. Kibbutzçuluk da insanların bireysel davranma güdüsü yüzünden ortaya çıkan verimsizlik yüzünden yerlerde süründü; bir kibbutzçunun kelimeleriyle söylemek gerekirse, kibbutzlar bir “asalaklar cenneti” olmuştu.<a class="noteref" href="../Text/notlar.xhtml#n1452" id="ref52">52</a></p>

  <p>Diğer kültürlerde de cömertlik, karmaşık zihinsel hesaplamalar uyarınca yapılır. Fiske’nin etnografik araştırmasını hatırlayalım: Toplumsal Paylaşım ahlakının çoğunlukla aileler içinde (ve ziyafetler gibi sınırlı olaylarda) kendiliğinden doğduğunu göstermiştir. Karşılıklı Eşitlik, yani karşılıklı özgecilik ise uzak akrabalar ve akraba olmayanlar arasındaki sıradan ilişkilerin normudur.<a class="noteref" href="../Text/notlar.xhtml#n1453" id="ref53">53</a> Toplayıcı gruplarının et dağıtımı yapması olası bir istisnadır; bunlar avlarını paylaşarak büyük av hayvanı avlamanın tehlikelerini (büyük, fakat öngörülemeyen kazançlarla birlikte) paylaşıyordu.<a class="noteref" href="../Text/notlar.xhtml#n1454" id="ref54">54</a> Burada bile ahlak, yüce cömertlikten uzaktır ve paylaşımın bile “bir ucunun düşmanlığa” dayandığı söylenir.<a class="noteref" href="../Text/notlar.xhtml#n1455" id="ref55">55</a> Avcıların yakaladıkları avlara diğer insanları yaklaştırmamaları genelde kolay değildir; dolayısıyla yakaladıkları avları <em>paylaşmaktan</em> çok diğerlerinin el koyması için kenara çekilirler. Avlanmaları, kamu yararına bir çaba olarak ele alınır, avlarına el konulmasına direnirlerse dedikodu ve dışlanmakla cezalandırılır, ama el koymayı hoşgörürlerse prestijle ödüllendirilirler (böylece cinsel eş bulabilirler) ve şartlar değiştiğinde haklarını geri almaya yetkileri olur. Benzer bir psikoloji bizim kültürümüzdeki son avcı-toplayıcılarda, yani ticari balıkçılıkla geçinen insanlarda görülebilir. <em>Kusursuz Fırtına</em> romanında Sebastian Junger şöyle yazar (s. 76):</p>

  <blockquote>
    <p class="nonindent">Kılıçbalığı teknesi kaptanları açık denizde ellerinden geldiğince birbirlerine yardım ederler; birbirlerine motor yedek parçası verir, teknik danışmanlık yapar, yakıt veya yiyecek gönderirler. Her an bozulabilecek mallarını aceleyle piyasaya yetiştirmeye çalışan bir düzine teknenin arasındaki rekabet, içlerindeki birbirini umursama duygusunu öldürmemiştir. Son derece soylu bir erdem gibi görünebilir bu, fakat öyle değildir; ya da en azından tamamen öyle değildir. Aynı zamanda şahsi çıkar da söz konusudur. Her kaptan bilir ki enjektörü donan veya hidrolik sistemi sızıntı yapan bir sonraki tekne kendisininki olabilir.</p>
  </blockquote>

  <p class="nonindent">1952’de Ashley Montagu’yla başlayan bir akımda, kollektivizme yakınlık duyan düşünürler grup seçilimine, yani tek tek organizmalar yerine gruplar arasında cereyan eden Darvinci seçilime başvurarak ölçüsüz cömertlik davranışına bir yer bulmaya çalıştılar. Kamu yararına kendi çıkarlarından feragat eden üyelerden meydana gelen grupların, herkesin kendi çıkarını kolladığı gruplara üstünlük sağlamasını, sonuçta tür içinde cömert dürtülerin baskınlık kurmasını umuyorlardı. Williams bu rüyayı 1966’da bozdu: Bir grubun genetik yapısı sabitlenmemiş ve grup dışarıdan hava sızdırmayacak şekilde mühürlenmemişse, mutantların veya göçmenlerin sürekli içeri sızacağını göstermişti.<a class="noteref" href="../Text/notlar.xhtml#n1456" id="ref56">56</a> Yeni gelen bencil bireyin dölleri kısa süre içinde grupta baskın olur. Çünkü bunlar grubun cömert üyelerinin yaptığı fedakârlıklardan kendileri hiçbir karşılık vermeden faydalandıkları için kalabalıklaşırlar. Grup iç birliğini komşu gruplara karşı bir zafere dönüştüremeden ya da aynı süreci tekrarlayacak yeni gruplara tomurcuk vermeden çok önce bu durum gerçekleşecektir.</p>

  <p>“Grup seçilimi” terimi evrim biyolojisinde hâlâ canlıdır, fakat genelde Montagu’nun aklındakinden farklı anlamlarda kullanılır. Gruplar evrim ortamımızın kesinlikle bir parçasıdır, ayrıca atalarımız, kişinin kendi ününü dert etmesi gibi grup içinde refaha ermelerini sağlayacak özellikler de evrimleştirmiştir. Bazen bireyin çıkarları ile grubun çıkarları örtüşür; örneğin grubun düşmanları tarafından yok edilmemesi ikisinin de işine gelir. Bazı kuramcılar, kamu yararına katkı yapmayan özgür ruhları cezalandırma iradesini açıklamak için grup seçilimine başvururlar.<a class="noteref" href="../Text/notlar.xhtml#n1457" id="ref57">57</a> Biyolog David Sloan Wilson ile felsefeci Elliot Sober “grup” kavramını, karşılıklı işbirliğine yanaşan kişilerin bir araya gelmesi olarak yeniden tanımladılar; böylece Trivers’in kuramını betimlemek için alternatif bir dil meydana getirdiler ancak kuramın kendisine bir seçenek yaratmış olmadılar.<a class="noteref" href="../Text/notlar.xhtml#n1458" id="ref58">58</a> Fakat kimse, gruplar arası seçilimin cömert özveri duygusunu evrimleştirdiğini söyleyen orijinal görüşe inanmaz. Williams’ın açıkladığı kuramsal zorlukları bir kenara bıraksak bile, deneyimlerden biliyoruz ki bütün kültürlerdeki insanlar, gruplarının <em>zararına</em> bile olsa kendi refahlarını sağlayacak şeyler yapmaktadır – yalan söylemek, eş için rekabet etmek, gizli ilişkiler yaşamak, kıskançlık yapmak, baskınlık kurmak için kavga etmek gibi.</p>

  <p>Her halükârda grup seçilimi, insanlara kendilerini iyi hissettirmek konusundaki ününü hak etmiyor. Grubumuzun üyelerine karşı bizi cömertlik yapmakla donatmış olsun veya olmasın, grup seçilimi bizi <em>diğer</em> grupların üyelerinden nefret etmekle donatmıştır, çünkü grubun diğer gruplara üstünlük kurması sağlayan her türlü özelliği öne çıkarır. (Grup seçiliminin, Naziliğin içine sıkıştırılmış bir Darvincilik versiyonu olduğunu anımsayalım.) Bu, grup seçiliminin yanlış olduğu anlamına gelmez, sadece siyasal kabul göreceği belli olduğu için bilimsel bir kuramı onaylamanın geri tepebileceğini gösterir. Williams’ın ortaya koyduğu gibi: “Birbirleriyle rekabet eden gruplar düzlemindeki doğal seçilimin, birbirleriyle rekabet eden bireyler düzlemindeki doğal seçilimden üstün olduğu iddiası, insanlara uygulandığında, soykırımın rastgele cinayetlerden ahlaken üstün olduğu izlenimini uyandırır.”<a class="noteref" href="../Text/notlar.xhtml#n1459" id="ref59">59</a></p>
  <hr />

  <p class="nonindent">İnsanlar aslında iyiliğe karşılık vermek ve hilekârları cezalandırmaktan daha fazlasını yaparlar. Karşılığını almak konusunda en ufak bir umudun olmadığı durumlarda, bir daha uğramayacakları bir lokantada bahşiş bırakmaktan, silah arkadaşlarını kurtarmak için el bombasının üzerine atlamaya dek uzanan bir yelpazede cömertlik eylemlerinde bulunurlar. Robert Frank ve Jack Hirshleifer adlı ekonomistlerle birlikte Trivers, katıksız yücegönüllülüğün, ılımlı arkadaşlarını sadık müttefiklerinden ayırt etmeye çalışan insanların oluşturduğu bir ortamda evrimleşebileceğini belirttiler.<a class="noteref" href="../Text/notlar.xhtml#n1460" id="ref60">60</a> Samimi bir sadakat ve cömertliğin belirtileri, kişinin verdiği sözlerin güvencesidir ve ortağınızın sözünü tutmayacağınız konusunda endişelenmemesini sağlar. Şüpheci birini sizin güvenilir ve cömert olduğunuza ikna etmenin en iyi yolu, güvenilir ve cömert <em>olmaktır</em>.</p>

  <p>Böyle bir erdem, insan ilişkilerinde elbette baskın bir hal olamaz, yoksa alışverişlerin adilce yapılması için para, yazarkasalar, bankalar, sigorta şirketleri, muhasebe bölümleri ve mahkemeler gibi unsurlardan oluşan devasa aygıtı çöpe atıp ekonomimizi verilen şeref sözlerine dayandırabilirdik. Diğer uçtaysa insanlar hırsızlık, dolandırıcılık, zorbalık, cinayet veya bunlar gibi başkasının zararına insana fayda sağlayan ve bütünüyle haince eylemlerde de bulunurlar. Vicdandan eser taşımayan psikopatlar en aşırı uç örnektir, fakat sosyal psikologlar, psikopat denemeyecek birçok bireyde Makyavelvari özellikler dedikleri unsurlar belgelemiştir.<a class="noteref" href="../Text/notlar.xhtml#n1461" id="ref61">61</a> Elbette çoğu insan bu yelpazenin ortasındadır; karşılıklılık, saf cömertlik ve hırsın bir karışımını sergilerler.</p>

  <p>İnsanlar neden bu kadar geniş bir yelpazeye dağılmıştır? Mevcut ayartmalar ve tehlikelere göre, belki de hepimiz aziz veya günahkâr olma potansiyeli taşıyoruz. Belki de bu yollardan birine hayatımızın erken bir aşamasında büyütülme şeklimiz veya akran grubumuzun değerleri yüzünden girdik. Belki de bu yollardan birini hayatımızın başında <em>seçmemizin</em> sebebi, şartlara göre tepki veren kişilik geliştirme stratejileriyle donatılmış olmamızdır: Çekici ve cazibeli olduğunu keşfedersen yönlendirici bir kişilik olmayı dene, iriysen ve sözünü geçiriyorsan zorbalık yap, etrafın cömert insanlarla çevriliyse, sen de kibar ve cömert ol vesaire. Ama belki de daha edepsiz veya daha nazik olma yatkınlığımız genlerimiz tarafından belirleniyor. Belki de insan gelişimi bir piyangodur ve kader, kişiliklerimizi tesadüfen belirliyordur. En olası durum, sahip olduğumuz farklılıkların, bu güçlerin birkaçından birden ya da hepsinin karışımından kaynaklandığıdır. Örneğin, arkadaşlarımız ve komşularımız arasında yeterli sayıda cömert insan varsa bir cömertlik anlayışı geliştiriyor olabiliriz; fakat bu fonksiyonun eşiği ya da çarpanı, herkeste genetik yapı yüzünden veya gelişigüzel bir şekilde farklı olabilir: Bazı insanlara sadece birkaç nazik komşu yeterken, bazıları için çoğunluğun böyle olması gerekecektir.</p>

  <p>Genler kesinlikle bir etkendir. Vicdanlı olmak, uzlaşmacılık, sinir bozukluğu, psikopatlık, suç davranışları önemli ölçüde (ama bütünüyle değil) kalıtsaldır ve özgecilik de pekâlâ kalıtsal olabilir.<a class="noteref" href="../Text/notlar.xhtml#n1462" id="ref62">62</a> Fakat bu durum sadece asıl sorunun –Neden bencillik insandan insana farklılık gösterir?– yerine başka bir soru koymuş olur. Doğal seçilim, grup üyelerinin adaptif özelliklerini birbirine benzetme eğilimi taşır, çünkü özelliğin hangi versiyonu alternatiflerinden iyiyse, o versiyon seçilecek ve ötekiler yok olup gidecektir. Çoğu evrim psikoloğunun insanlar arasındaki sistemli farkları <em>çevre</em> şartlarından bilip, genlere sadece rastgele farkları uygun görmesinin sebebi budur. Bu genetik parazit, en az iki kaynaktan geliyor. Genomun içinde “su uyur düşman uyumaz” hali yaşanmaktadır: Rastgele mutasyonlar sürekli içeri sızarlar ve bunların seçilim tarafından elenmeleri ancak yavaş ve dengesiz bir şekilde olur.<a class="noteref" href="../Text/notlar.xhtml#n1463" id="ref63">63</a> Ayrıca seçilim, bizi, hücrelerimize ve dokularımıza girmeye çalışırken sürekli evrimleşen asalakların bir adım önünde tutmaya çalışmak uğruna, moleküler seviyedeki çeşitliliği destekleyebilir. Beden ve beynin bütünündeki işlevler arasındaki farkları, protein dizilerinin bu şekilde çalkalanmasının yan ürünü olabilir.<a class="noteref" href="../Text/notlar.xhtml#n1464" id="ref64">64</a></p>

  <p>Fakat karşılıklı özgecilik kuramı, başka bir olasılık daha doğurmaktadır: İnsanların sosyal duygularındaki genetik farklardan bazılarının sistemli olma ihtimali. Seçilimin çeşitliliği azalttığını söyleyen kuralın istisnalarından biri, en iyi stratejinin <em>diğer</em> organizmaların ne yaptığına bağlı olduğu durumlardır. Çocukların makas-kâğıt-taş oyunu buna bir benzetme olabilir; başka bir benzetmeyse işe giderken hangi yolun seçileceğidir. Banliyölerden şehre gelenler, tıkanan bir otobandan kaçıp daha az kullanılan bir yolu tercih etmeye başladığında yeni yol artık az kullanılan bir yol olmaktan çıkar, dolayısıyla birçok insan bu yolu seçer, sonra burası da tıkanmaya başlar, böylece insanlardan otobanı seçmeye başlayanlar olur vs. Nihayetinde insanlar, iki yol arasında belirli bir oranda dağılır. Aynı şey evrimde de olabilir ve buna frekansa bağlı seçilim denir.</p>

  <p>Karşılıklı özgeciliğin, birçok simülasyonda gösterilmiş sonuçlarından biri, frekansa bağlı seçilimin, stratejilerden geçici veya kalıcı <em>karışımlar</em> üretebilmesidir. Örneğin, bir toplumda işbirliğine yanaşanlar baskın durumda olsa bile, bazen bir hilekârlar azınlığı da o toplumda yaşayabilir, diğer hilekârlar ile sık sık karşılaşacak veya işbirliği yapanlar tarafından tanınıp cezalandırılacak kadar sayıları artmadığı sürece, işbirliği yapanların cömertliğinden faydalanabilirler. Bir nüfusun homojenleşeceği mi, yoksa stratejilerin bir karışımı mı olacağı, hangi stratejilerin rekabet ettiğine, başlangıçta hangisinin daha kalabalık olduğuna, stratejilerin topluma ne kadar kolay girip çıktığına, işbirliğinin ya da işbirliğinin çiğnenemesinin bedeline bağlıdır.<a class="noteref" href="../Text/notlar.xhtml#n1465" id="ref65">65</a></p>

  <p>Buna paralel ve ilginç bir durum vardır. Gerçek dünyada insanlar, bencil eğilimleri bakımından genetik farklılık gösterir. Özgeciliğin evrimi modellerinde, oyuncuların bencil eğilimlerinde farklılıklar evrimleşebilir. Bazı biyologlar, psikopatlığın frekansa bağlı seçilimle evrimleşmiş bir aldatma stratejisi olduğuna dair bulgular ileri sürmüştür.<a class="noteref" href="../Text/notlar.xhtml#n1466" id="ref66">66</a> İstatistiksel çözümlemeler psikopatların, yelpazenin ucundaki bir iki özellik bakımından farklılık göstermek yerine ayrı bir özellikler kümesine (yüzeysel cazibe, içten geldiği gibi davranmak, sorumsuzluk, soğukkanlılık, kendini suçlu hissetmemek, yalancılık, aniden patlamak) sahip olduğunu, bunun da onları toplumun geri kalanından ayırdığını göstermiştir.<a class="noteref" href="../Text/notlar.xhtml#n1467" id="ref67">67</a> Hiçbir psikopatın, biyolojik parazit yüzünden hep oluşabilecek incelikli fiziksel anormallikleri göstermemesi, psikopatlığın daima biyolojik bir hata olmayabileceği izlenimi uyandırıyor.<a class="noteref" href="../Text/notlar.xhtml#n1468" id="ref68">68</a> Psikolog Linda Mealey, frekansa bağlı seçilimin en azından iki psikopat türü yarattığını ileri sürmüştür. Bir tür, nasıl büyüdüklerinden bağımsız olarak psikopatlığa genetik yatkınlık gösteren insanlardan oluşur. Diğer tür ise psikopatlığa ancak belirli şartlarda –toplumda rekabet açısından dezavantajlı olduklarını düşündüklerinde– ve başka antisosyal akranlarıyla bir arada bulunduklarında yatkınlık gösteren insanlardan oluşur.</p>

  <p>Bazı bireylerin zayıf bir vicdanla doğmuş olma ihtimali, Soylu Vahşi öğretisine tamamen zıt bir olgudur. Bu görüş, doğuştan suçlu ve kötü tohum gibi eski moda kanıları akla getiriyor; bu kanaat XX. yüzyıl aydınları tarafından örtbas edilip yerine tüm günahkârların, fakirlik veya kötü yetiştirilmenin kurbanı olduğu inancı konulmuştur. 1970’lerin ikinci yarısında Norman Mailer, Jack Henry Abbott adlı mahkûmdan bir mektup aldı. Bu adam ömrünün çoğunu parmaklıklar ardında geçirmişti, suçları geçersiz çek kullanmaktan hücre komşusunu öldürmeye dek uzanıyordu. Mailer, katil Gary Gilmore hakkında bir kitap yazmaktaydı, Abbott da hapishane günlüklerini ve suç/ceza sistemine dair radikal eleştirisini onunla paylaşarak bir katilin zihnine girmesine yardımcı olmayı teklif etti. Mailer, Abbott’ın yazı tarzından etkilenmişti, onu parlak, yeni bir yazar ve düşünür olarak ilan etti: “Bir aydın, bir radikal, potansiyel bir önder, devrimin şekil verebileceği daha iyi bir dünyadaki yüce insan ilişkilerine dair görüşe tutkuyla bağlı bir kişi.” Abbott’ın mektuplarının <em>New York Review of Books</em> dergisinde yayınlanmasını ayarladı, sonra da 1980 yılında bu mektupları <em>In the Belly of the Beast</em> [Canavarın karnında] adıyla kitaplaştırdı. Aşağıdaki alıntıda Abbott’ın birini öldürene dek bıçaklamayı betimleyişini görebiliriz:</p>

  <blockquote>
    <p class="nonindent">Adamın hayatının, elinde tuttuğun bıçağın ucunda titreştiğini hissedebilirsin. Cinayet gibi kaba bir eylemin merkezindeki bu duygunun güzelliği seni neredeyse ele geçirir… İşini bitirmek için onunla birlikte yere düşersin. Sıcak tereyağ kesmek gibidir, hiç dirençle karşılaşmazsın. Sonunda her zaman bir kelime fısıldarlar: “Lütfen.” Sanki ona zarar vermemen için yalvarmıyor, işini doğru düzgün yapmanı istiyormuş gibi tuhaf bir izlemine kapılırsın.</p>
  </blockquote>

  <p class="nonindent">Abbott’ın her halinden psikopat olduğunu gören hapishane psikiyatristlerinin itirazına rağmen, Mailer ve diğer New Yorklu edebiyatçılar, erken şartlı tahliye alması için ona yardım ettiler. Kısa süre sonra da Abbott, edebiyat yemeklerine katılır oldu, Soljenitsin ve Jacobo Timerman ile tanıştı, televizyonda <em>Good Morning America</em> programına çıktı, <em>People</em> dergisiyle söyleşi yaptı. İki hafta sonra, lokantada garson olarak çalışan ve Abbott’tan çalışanların tuvaletini kullanmamasını rica eden hırslı ve genç bir oyun yazarıyla tartıştı. Abbott ondan kendisiyle birlikte dışarı çıkmasını istedi ve göğsünden bıçakladığı genci kaldırımda kan kaybından ölmeye bırakıp gitti.<a class="noteref" href="../Text/notlar.xhtml#n1469" id="ref69">69</a></p>

  <p>Psikopatlar zeki ve cezbedici olabilir. Mailer 1960’lar ve 1970’lerde üçkâğıda getirilen her tür siyasal görüşten aydının oluşturduğu zincirin son halkalarından biriydi. 1973’te William F. Buckley, Edgar Smith’in erken salınmasını sağladı. Smith on beş yaşında bir amigo kıza tecavüz edip kafasını taşla ezmekten mahkûm olmuştu. Suçunu itiraf etmesi karşılığında özgürlüğünü kazandı, ama sonrasında Buckley kendi ulusal televizyon programında onunla söyleşi yaparken Smith bu itirafı kabul etmeyecekti. Üç yıl sonra başka bir genç kadını taşla dövmekten tutuklandı ve şimdi cinayete teşebbüsten ömür boyu hapse mahkûm.<a class="noteref" href="../Text/notlar.xhtml#n1470" id="ref70">70</a></p>

  <p>Fakat herkes üçkâğıda gelmiş değildi. Komedyen Richard Pryor, <em>Stir Crazy</em> filminin çekimleri sırasında Arizona Devlet Hapishanesi’nde yaşadığı olayı betimler:</p>

  <blockquote>
    <p class="nonindent">Bütün o güzelim siyah adamların kodeste olduğunu görmek, bilirsin işte, kalbimi acıtmıştı. Kahretsin; bu savaşçılar dışarda olmalı ve <em>kitlelere</em> yardım etmeliydi. Öyle <em>düşünüyordum</em>, saftım. Altı hafta orada kaldım ve bu kardeşlerimle <em>konuştum</em>. Onlarla konuştum ve… [korkuyla etrafına bakar]… <em>Tanrıya şükür ki hapishanelerimiz var</em>! Birine “neden <em>evdeki herkesi</em> öldürdün?” diye sordum. “Evdeydiler” dedi… <em>Dört kez</em> adam kaçırıp cinayet işlemiş biriyle tanıştım. Üç kere düşündüm ve bu senin sonuncusuydu, değil mi? dedim. “Ne olmuş ki?” [sesini yükseltip adamı taklit eder] “Bu boku bir türlü adam gibi yapamıyorum! Fakat iki sene içinde şartlı tahliyem var.”</p>
  </blockquote>

  <p class="nonindent">Pryor orantısız sayıda Afrika kökenli Amerikalıyı hapishanelere tıkmaya devam eden eşitsizlikleri elbette yadsımıyordu. Tek yaptığı, sıradan insanların sağduyusu ile aydınların romantizmi arasındaki zıtlığı öne çıkarmaktı; belki de fakirlerin cinayet işlemesinin engellenemeyeceği ve aralarındaki canilere karşı uyarılmamaları gerektiğine dair aydınların küçümseyici tutumunu açığa çıkarıyordu.</p>

  <p>Bütün suçluların yoksunluk çektiği için yoldan çıktığını söyleyen romantik kanaat, hem aydınlar hem de sıradan insanlar için aşınmıştır. Elbette birçok psikopatın zor bir hayatı olmuştur, fakat bu, zor bir hayat yaşamanın insanı psikopata çevireceği anlamına gelmez. Sorunlu bir çocuk hakkında konuşan iki sosyal hizmetliye dair eski bir şaka vardır: “Johnny mutsuz bir aileden gelmiş.” “Evet, Johnny her aileyi mutsuz edebilir.” Makyavelvari kişilikler bütün toplumsal sınıflarda –büyük hırsızlar, suç baronları, askeri diktatörler, kanlı zenginler– bulunabilir; yamyam Jeffrey Dahmer gibi kimi psikopatlar nezih ve ortanın üstü sınıf yuvalardan çıkmıştır. Bu söylenenlerden hiçbiri suça veya şiddete başvuran herkesin psikopat olduğunu kastetmez, sadece en kötülerinden bazıları psikopattır, der.</p>

  <p>Bildiğimiz kadarıyla psikopatlar “iyileştirilemez.” Aslında psikolog Marnie Rice, salakça bazı tedavi fikirlerinin, örneğin psikopatların özsaygılarını tavana çıkarmak, onlara sosyal beceriler kazandırmak gibi yaklaşımların, bu insanları daha da tehlikeli yapabileceğini göstermiştir.<a class="noteref" href="../Text/notlar.xhtml#n1471" id="ref71">71</a> Fakat bu, onlar için yapacak hiçbir şeyimiz olmadığı anlamına gelmez. Örneğin Mealey, iki tür olarak tanımladığı psikopatlardan kronik olanların, yaptıkları şeyin zararlı olduğunu öğretmeye çalışan programlara tepkisiz kaldıklarını, fakat kesin cezaların uygulanmasıyla sırf kendi çıkarları tehlikeye girdiği için daha sorumlu davranabildiklerini göstermiştir. Şartlara göre psikopatlaşanlar, toplumun çatlaklarına kaymalarını engelleyen sosyal değişimlere daha çok tepki verebilirler. Bunlar en iyi reçeteler midir bilmiyorum, fakat XX. yüzyılda birçok aydının inkâr ettiği, fakat din, felsefe ve edebiyatın uzun süredir dert ettiği bir sorunla – kötülüğün varoluşuyla bilim ve siyasetin nasıl başa çıkabileceğinin örnekleridir.</p>
  <hr />

  <p class="nonindent">Trivers’a göre, her insan ilişkisinin –anne babamız, evlatlarımız, sevgililerimiz, arkadaşlarımız ve komşularımıza olan bağlarımızın– ayrı bir psikolojisi vardır ve bu psikoloji örtüşen veya çatışan çıkarlarla şekil alır. Peki, ama pop şarkısına göre “dünyanın en büyük aşkı” olan ilişki –kişinin kendi benliğiyle olan ilişkisi– hakkında ne demeli? Özlü ve artık ünlü bir paragrafta Trivers şöyle yazmıştır:</p>

  <blockquote>
    <p class="nonindent">Eğer… aldatmaca hayvanlar arası iletişimde temel nitelikteyse (ki Dawkins böyle düşünüyor), o zaman bunu saptamak için güçlü bir seçilim olmalı ve bu da, söz konusu aldatmacayı ele vermemek için bazı güdüleri ve gerçekleri açığa çıkarmayacak –kendini tanımanın kurnazca yöntemleriyle– bir kendini aldatma düzeyi benimsenmesine yol açmalı. Bu nedenle, doğal seçilimin, sinir sisteminin evrimleşmesi lehine çalıştığı ve bunun da dünyaya ilişkin daha doğru görünümler üreteceği yolundaki geleneksel bakış açısı zihinsel evrime dair pek naif bir yaklaşım olarak karşımıza çıkıyor.<a class="noteref" href="../Text/notlar.xhtml#n1472" id="ref72">72</a></p>
  </blockquote>

  <p class="nonindent">Konu fiziksel dünya olunca, geleneksel bakış açısı büyük oranda doğru olabilir. Fiziksel dünya, çok sayıda gözlemcinin gerçekliği test etmesini olanaklı kılar ve bu dünyayı yanlış anlamak kişiye zarar verebilir. Fakat Trivers’ın belirttiği gibi, konu kişinin özü olunca bu görüş doğru olmayabilir. Kişi kendi benliğine, başka insanların erişemeyeceği şekilde erişebilir; ayrıca kişinin kendisini yanlış anlaması ona faydalı da olabilir. Bazen anne babalar yaptıkları şeyin kendisinin iyiliği için olduğuna çocuğu ikna etmeye çalışır, çocuklar anne babalarını açgözlü değil muhtaç olduklarına ikna etmeye çalışır, âşıklar birbirlerine daima doğruyu söyleceklerine ikna olmak isteyebilir ve birbirleriyle akraba olmayan insanlar birbirlerini işbirliği yapmaya değer olduklarına ikna etmek isteyebilirler. Bu tür kanaatler çoğunlukla abartılı süslerdir ve bazen yalanlara dönüşebilirler; konuşan kişi bunları eşinin radarından kaçırmak istiyorsa, söylediklerine kendi inanmalıdır ki kekeleyip terlemeden, çelişkilerden uzak bir öykü kurabilsin. Soğukkanlı yalancılar, yabancıları cesur ve küçük yalanlarıyla kandırabilir, fakat aynı zamanda arkadaş edinmeleri de zordur, çünkü verdikleri sözler asla ciddiye alınmaz. Güvenilir kişi olmanın bedeli, ifadesiz bir çehreyle yalan söyleme becerisinden yoksun olmaktır, bu da zihnin bir bölgesinin kendi propagandasına inanmak üzere tasarlanmış olması gerektiği anlamına gelir; başka bir bölgeyse gerçeklikle teması yitirmemek için yeterli sayıda gerçeği kaydediyor olmalıdır.</p>

  <p>Kendini aldatma kuramının, sosyolog Erving Goffman’ın 1959 tarihli kitabı <em>Günlük Yaşamda Benliğin Sunumu</em>’nda ilk belirtileri görülmüştür. Bu kitap, diğer insanlara gösterdiğimiz maskeler ardında gerçek benliğimizi sakladığımızı söyleyen romantik kanaate karşı çıkmaktadır. Hayır, der Goffman; sonuna kadar her şey maske. Sonraki yıllarda yapılan birçok keşif onu doğrulamıştır.<a class="noteref" href="../Text/notlar.xhtml#n1473" id="ref73">73</a></p>

  <p>Modern psikologlar ve psikiyatristler, ortodoks Freudçu kuramı inkâr eğilimi içinde olsalar da, birçoğu benliğin savunma mekanizmaları konusunda Freud’u haklı bulur. Herhangi bir terapist size, insanların çok fazla itiraz ettiğini, hoşlarına gitmeyen gerçekleri inkâr ettiklerini veya bastırdıklarını, kendi hatalarını başkalarına yüklediklerini, kendi rahatsızlıklarını soyut entelektüel sorunlara çevirdiklerini, zamanı boşa harcayan etkinliklerle dikkatlerini dağıttıklarını ve kendi niyetlerine haklılık kazandırmak için gerekçeler uydurduklarını söyleyecektir. Randolph Nesse ve Alan Lloyd adlı psikiyatristler, bu alışkanlıkların benliği tuhaf cinsel arzular ya da korkulardan (örneğin kişinin kendi annesiyle sevişmesi gibi) korumaya yaramadığını ve kendini aldatma taktikleri olduğunu ileri sürdüler: bu alışkanlıklar, düşünmekten hoşlandığımız kadar faydalı ya da rekabetçi olmadığımızı gösteren bulguları örtbas etmektedir.<a class="noteref" href="../Text/notlar.xhtml#n1474" id="ref74">74</a> <em>The Big Chill</em> filminde Jeff Goldblum’un söylediği gibi: “Bahaneler sevişmekten daha önemlidir.” Arkadaşları karşı çıktığındaysa şunu sorar: “hiç bahane uydurmadan bir hafta geçirdiğiniz oldu mu?”</p>

  <p>3. Bölüm’de gördüğümüz gibi, kişinin sinir sisteminde bir hasar oluştuğunda, hasarlı bölge yüzünden doğan zaafların önemsiz olduğunu anlatmak adına sebepler icat etmek (benlik için bunlar görünmezdir, çünkü benliğin <em>parçasıdırlar</em>) ve kişinin bütününü yetenekli, makul bir oyuncu olarak sunmak için beynin sağlıklı kısımları sıra dışı bir şekilde uydurulmuş ve hayalî bir bellek oluşturur. Karısını gördüğünde onu duygusal olarak tanıyamayan, fakat gördüğü kişinin karısına benzeyip onun gibi davrandığını kabul eden hasta, evinde inanılmaz bir sahtekârın yaşadığı sonucuna varabilir. Evinde yaşadığına inanan bir hasta, kendisine hastanenin asansörü gösterildiğinde, bir an bile duraksamadan “bunu yaptırmak bize kaça mal oldu inanamazsın” diyebilir.<a class="noteref" href="../Text/notlar.xhtml#n1475" id="ref75">75</a> Yüksek Mahkeme yargıcı William O. Douglas felç geçirip bir tarafı tutmadığı için tekerlekli sandalyeye mahkûm olduktan sonra, haber muhabirlerini yürüyüşe davet edip Washington Redskins’in [Amerikan futbolu takımı] denenmelerine girmek istediğini anlatmıştı. Yanlış bir karar verdiğini kabul etmeyince, tekerlekli sandalyeden inmesi için zorlanmıştı.<a class="noteref" href="../Text/notlar.xhtml#n1476" id="ref76">76</a></p>

  <p>Sosyal psikoloji deneylerinde insanlar, tutarlı olarak kendi beceri, dürüstlük, cömertlik ve özerkliklerine olduğundan fazla değer biçerler. Ortak çabayla yapılmış bir işte kendi katkılarını abartır, kazanılan başarıyı becerilerine ve başarısızlığıysa şanssızlığa bağlar, pazarlıklarda diğer tarafın daima daha iyi bir anlaşma yaptığını düşünürler.<a class="noteref" href="../Text/notlar.xhtml#n1477" id="ref77">77</a> İnsanlar, doğru çalıştığını düşündükleri bir yalan makinesine bağlı olduklarında bile, kendilerine yarayan bu yanılgıları sürdürür. Bu da araştırmacıya değil, kendilerine yalan söylediklerini gösteriyor. Onlarca yıl boyunca her psikoloji öğrencisi “bilişsel uyumsuzluk daralması”nı öğrenmiştir; insanlar kendilerine olumlu görünmek için her tür kanaat değişikliğine gider.<a class="noteref" href="../Text/notlar.xhtml#n1478" id="ref78">78</a> Çizgi romancı Scott Adams bunu güzel bir şekilde yansıtmıştır:</p>

  <div class="picture"><img alt="08" src="../Images/s319.png" /></div>

  <p>Bu çizgi bant tamamen doğru olsaydı, hayat bir “pink”ler kakafonisi olurdu.</p>

  <p>Kendini aldatma, insanların mücadelesinin ve çılgınlığının en derin kökleri arasındadır. Farklılıklarımız konusunda uzlaşmayı –gerçeği arayıp bunun üzerinde akıl yoluyla konuşmayı– mümkün kılacak yetilerimize yanlış ayar yapıldığı ve herkesin kendini olduğundan daha akıllı, daha yetenekli, daha soylu gördüğü fikrini uyandırır. Bir tartışmada tüm taraflar mantık ve kanıtların kendi yanında olduğuna, rakiplerinin yanıldığına veya yalan söylediğine ya da hem yanılıp hem yalan söylediğine <em>içtenlikle</em> inanır.<a class="noteref" href="../Text/notlar.xhtml#n1479" id="ref79">79</a> İnsanın kendini aldatması, ahlak anlayışının sıklıkla iyiliğe vesile olmaktan çok, zarar vermesinin sebeplerinden biridir ve insanoğlunun bu talihsizliğini sonraki bölümde inceleyeceğiz.</p>
  <hr />

  <p class="nonindent">Trivers’ın aydınlattığı şey, yani acılarımızın kökleri, ağlayıp feryat etmek için bir sebep değildir. Bizi yer yer birleştirip yer yer ayıran genetik kesişim kümeleri, bildiğimiz felaket anlamında trajik değil, insanlık durumuna dair düşünmemiz için bizi cesaretlendiren bir etkinin çarpıcı anlamında trajiktir. <em>Cambridge Encyclopedia</em>’daki bir tanıma göre, “Aristoteles tarafından trajedinin temel amacı… merhamet ve korku duygularının, acı çekme potansiyeli de dahil insan potansiyeli için, hayranlık ve şaşkınlık duyma anlayışının uyandırılması olarak ilan edilmiştir; trajedi, düşman bir evren karşısında insanın değeri üzerine bir değerlendirme yapar.” Trivers’ın aileler, çiftler, toplumlar ve benliğin içindeki içsel çatışmalara dair getirdiği açıklamalar bu amaca destek olabilir.</p>

  <p>Doğa aynı kan ve aynı ete sahip insanların duygularına hafif bir yanlış ayar yaparak zalimce bir oyun oynamış olabilir, fakat bunu yaparak yazarlar ve oyun yazarlarına nesiller boyunca sürekli bir iş sağlamıştır. İki insanın birbirlerine canlılar dünyasındaki en güçlü duygusal bağla bağlanıp, aynı zamanda birbirleri için daima en iyisini dilememeleri olgusundaki çarpıcı olasılıkların sayısı sonsuzdur. Belki de Aristoteles, trajik öykülerin aile ilişkilerine odaklandığını belirten ilk kişiydi. Ölümüne savaşan iki yabancının öyküsünün, ölümüne savaşan iki <em>kardeşin</em> öyküsü kadar ilginç olamayacağına dikkat çekmiştir. Kabil ile Habil, Yakup Peygamber ve ikiz kardeşi Esav, Oedipus ve babası Laius, Michael ile Fredo [<em>Baba</em> filmindeki Corleone kardeşler], JR ve Bobby [ünlü tv dizisi <em>Dallas</em>’tan], Frasier ve Niles [<em>Frasier</em> adlı tv dizisindeki kardeşler], Joseph ve erkek kardeşleri, Lear ve kızları, Hannah ve kız kardeşleri… Çarpıcı entrikaları kataloglayan kişilerin yüzyıllar boyunca belirttiği gibi “akraba düşmanlığı” ve “akraba rekabeti” ölmeyen formüllerdir.<a class="noteref" href="../Text/notlar.xhtml#n1480" id="ref80">80</a></p>

  <p><em>Antigones</em> adlı kitabında edebiyat eleştirmeni George Steiner, Antigone efsanesinin Batı edebiyatında istisnai bir yeri olduğunu göstermiştir. Antigone, Oedipus ile [Oedipus’un bilmeden evlendiği annesi] İokaste’nin kızıydı, fakat babasının ağabeyi olması ve kız kardeşinin de annesi oluşu [<em>sic</em>] ailesiyle ilgili sorunlarının sadece başlangıcıydı. [Dayısı] Kral Kreon’un buyruğuna rağmen, katledilmiş kardeşi Polyneikes’i toprağa verdi ve bunu öğrenen kral, Antigone’nin canlı canlı gömülmesini emretti. Erken davranıp kendini öldürerek kralı aldatmış oldu; [nişanlısı olan] Antigone’yi delice seven, ama tüm uğraşlarına rağmen affedilmesini sağlayamayan kralın oğlu da Antigone’nin mezarı başında kendi canına kıydı [oğlunun intiharına dayanamayan annesi de intihar edecekti], Steiner <em>Antigone</em>’nin “en harika Yunan trajedilerinden biri olmasının yanı sıra insan ruhunun ürettiği eserler arasında mükemmele en yakın sanat yapıtı” olarak kabul edildiği tespitini yapar. İki bin yıldan uzun süre boyunca sahnelenmiştir, sayısız çeşitlemeye ve yeni oyunlara ilham kaynağı olmuştur. Steiner bu oyunun kaybolmayan tınısını açıklar:</p>

  <blockquote>
    <p class="nonindent">Bu eserin, insanlık durumuna dair çatışmaların temel sabitlerinin hepsini tek bir edebiyat metninde topladığına inanıyorum. Bu sabitler beş katmanlıdır: kadın ve erkeğin, genç ve yaşlının, toplum ve bireyin, canlı ve ölünün, insanlar ve tanrı(lar)ın yüzleşmesi. Bu beş tür yüzleşmeden kaynaklanan çatışmalar devredilemez niteliktedir. Kadınlar ve erkekler, yaşlı ve genç, birey ve toplum veya devlet, canlı ve ölü, ölümlüler ve ölümsüzler kendilerini tanımlarken, bir yandan da birbirlerini tanımlamalarının çatışmalı sürecinden faydalanırlar…</p>

    <p>Çünkü Yunan mitolojisi, insanlık tarihinde önceliğe sahip belirli biyolojik ve sosyal yüzleşmeler ile benlik algısını barındırdığı için, bu öyküler toplu bellek ve toplu anlayışta canlı efsaneler olarak yaşamlarını sürdürmektedir.<a class="noteref" href="../Text/notlar.xhtml#n1481" id="ref81">81</a></p>
  </blockquote>

  <p class="nonindent">Kendimizi başkalarıyla girdiğimiz çatışmalar bağlamında tanımlamanın acı tatlı süreci, sadece edebiyat konusu değildir, aynı zamanda duygularımızın doğasını ve bilincimizin içeriğini de aydınlatabilir. Eğer bir cin, kusursuz bir eşitlik ve dayanışmaya ulaşabilecek bir türe ait olmak ile anne babalar, kardeşler ve çocuklarla ilişkilerin eşsiz bir şekilde kıymetli olduğu bizimki gibi bir türe ait olmak arasında seçim hakkı tanısaydı, ilk tercihi seçeceğimiz pek açık değildir. Yakın akrabalarımız kalbimizde özel bir yer tutar, çünkü geri kalan insanların kalbimizdeki yeri –tanım gereği– o kadar özel değildir, ayrıca birçok sosyal adaletsizliğin bu ilişkinin dışında kaldığını da gördük. Dolayısıyla sosyal sürtüşmeler bireyliğimiz ve mutluluk arayışımızın bir ürünüdür. Karınca kolonilerindeki uyumu kıskanabiliriz, fakat Woddy Allen’ın öteki benliği Z, psikayatristine kendisini değersiz hissettiği konusunda şikâyet ederken, psikiyatrisi şu yanıtı verir: “Gerçek bir buluş yaptın Z; zaten değersizsin.”</p>

  <p>Donald Symons diğer insanlara karşı bir şeyler hissetmemizi, genetik çatışmaya borçlu olduğumuzu ileri sürmüştür.<a class="noteref" href="../Text/notlar.xhtml#n1482" id="ref82">82</a> Bilinç, ihtiyaç duyduğumuz nadir ve öngörülemez şeyleri nasıl elde edeceğimizi anlamak için gerekli olan sinir sistemi hesaplamalarının tezahürüdür. Açlık hissederiz ve yemekten zevk alırız; ayrıca sayısız muhteşem tat için ağzımızda bir tat dokumuz vardır, çünkü evrimsel geçmişimizin büyük kısmında yiyecek bulunması zor bir şeydi. Yaşamımız için oksijen çok önemli bir madde olmasına rağmen, normalde oksijeni arzulamaz, ondan zevk almaz ya da oksijenle büyülenmeyiz, çünkü elde etmesi asla zor olmamıştır. Oksijene sadece nefes alarak ulaşabiliriz.</p>

  <p>Aynısı akraba, eş ve arkadaş çatışmaları için de geçerli olabilir. Çiftin birbirine sadık kalacağı, birbirlerini akrabalarının önünde tutacağı ve aynı anda ölecekleri güvencesi verilse, ortak çocuklarında paketlenmiş özdeş genetik çıkarlara sahip olacaklarından bahsetmiştim. Çiftlerin ömür boyu bir adaya hapsedildiği ve yavrularının olgunlaşınca dönmemek üzere adayı terk ettiği bir tür bile düşlenebilir. Eşlerin genetik çıkarları özdeş olduğu için kişi en başta evrimin bunları cinsellik, romantizm ve tutkulu aşk bakımından mutlu bir mükemmellikle donatacağını düşünebilir.</p>

  <p>Fakat Symons, böyle bir şey olmayacağını söyler. Eşler arasındaki ilişki, bedendeki hücreler arasındaki ilişki gibi evrimleşir; bu hücrelerin de genetik çıkarları özdeştir. Kalp ve akciğer hücrelerinin uyum içinde hareket etmek için birbirlerine âşık olmaları gerekmez. Benzer olarak, bu türün çiftleri sadece yavrulamak amacıyla çiftleşir (enerji neden boşa harcansın?) ve cinsellik de hormon salgılanması veya gamet oluşumu gibi üreme fizyolojisinin geri kalan unsurlarından daha zevkli bir olay olmaz:</p>

  <blockquote>
    <p class="nonindent">Âşık olunmayacaktır, çünkü aralarından seçim yapılacak başka eş adayları yoktur, bu yüzden âşık olmak büyük bir israftır. Eşinizi gerçekten kendinizi sever gibi seversiniz, fakat mesele de budur: metaforik anlam dışında, kendinizi gerçekten seviyor <em>olmazsınız;</em> siz kendinizsinizdir. İkiniz de, evrim bakımından, bir beden gibi olursunuz, aranızdaki ilişki de zihin oyunlarından yoksun bir fizyoloji tarafından idare edilir… Eşinizin kendini kestiğini gördüğünüzde acı hissedebilirsiniz, fakat düzgün giden bir ilişkiyi harika kılan (düzgün gitmezse bize acı çektiren) eşimize karşı hissettiğimiz bütün o duygular asla evrimleşmeyecektir. Bir tür, bu hayat yoluna girdiğinde, bu duygulara sahip olsa bile, bunlar seçilimde kaybolacaktır, tıpkı mağara balıklarının gözlerinin seçilimle körelmesi gibi, çünkü o duygular hiçbir yarar sağlamadığı gibi masraflı da olurlardı.<a class="noteref" href="../Text/notlar.xhtml#n1483" id="ref83">83</a></p>
  </blockquote>

  <p class="nonindent">Aynısı ailemiz ve arkadaşlarımıza beslediğimiz duygular için de geçerlidir: Zihnimizdeki duyguların zenginlik ve yoğunluğu, hayattaki bu bağların kıymetini ve kırılganlığını kanıtlar. Özetle, acı ihtimali olmadan, ulaşacağımız şey ahenkli bir mutluluk değil, tam bir bilinçsizlik olur.</p>
</body>
</html>
