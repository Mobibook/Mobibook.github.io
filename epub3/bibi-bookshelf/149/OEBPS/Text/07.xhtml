<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>7</span>
  </div>

  <h1>KUTSAL ÜÇLÜ</h1>

  <p class="nonindent">Davranış bilimi çıtkırıldımlara göre değildir. Araştırmacılar seçtikleri araştırma alanı veya topladıkları veriler yüzünden halkın nefret ettiği kişiler haline gelebilir – çocuk bakımı, cinsel davranışlar, çocukluk anıları ve taciz meselesi gibi belirli alanlara dair bulgulara ulaşmak yergilere, hakaretlere, siyasetçilerin müdahalesine, hatta fiziksel saldırılara bile yol açabilir.<a class="noteref" href="../Text/notlar.xhtml#n071" id="ref1">1</a> Sol eli kullanmak gibi zararsız bir konu bile bubi tuzağına dönüşebilir. 1991’de Stanley Coren ile Diane Halpern adlı psikologlar bir tıp dergisinde, solakların sağ elini kullananlara kıyasla ortalamada daha fazla sayıda doğum öncesi ve doğum sonrası komplikasyon geçirdiğini, daha fazla kazaya kurban gidip daha genç yaşta öldüğünü gösteren istatistikler yayımladılar. Kısa süre sonra öfkeli solaklar ve avukatlarının tacizlerine maruz kaldılar, mahkemeye verilmekle tehdit edildiler, sayısız ölüm tehdidi aldılar ve bir akademik dergide bu konuya yasak getirildi.<a class="noteref" href="../Text/notlar.xhtml#n072" id="ref2">2</a></p>

  <p>Bir önceki bölümde bahsedilen pis numaralar, insanların, davranışlar hakkında kendilerini rahatsız eden iddialara hakaret etmesinin örneği mi? Yoksa biraz çıtlattığım gibi, bunlar sistemli bir entelektüel akımın parçası mı: Ahlak ve anlamın kaynağı olarak Boş Sayfa, Soylu Vahşi ve Makinedeki Hayalet kuramlarını koruma çabasının bir parçası mı? Radikal bilim hareketinin önde gelen kuramcıları, boş sayfaya inandıklarını inkâr ederler ve adil olmak adına, onların görüşlerinin de dikkatli bir şekilde incelenmesi gerekir. Ayrıca bunların siyasal karşıtlarından, yani sağcılardan gelen, insan doğasına dair bilimlere yöneltilmiş saldırıları da ele alacağım.</p>
  <hr />

  <p class="nonindent">Radikal bilimciler Boş Sayfa kuramına gerçekten inanıyor mu? Dayanaktan yoksun görüşler âleminde yaşayan bazı akademisyenler için bu kuram makul görünebilir. Fakat sinir hücreleri ve genlerin mekanik âleminde yaşayan zeki araştırmacılar, kendini çevreleyen kültürden gelen bir ruhun insanın beynine sızdığını gerçekten düşünür mü? Genelde bunu yadsırlar; fakat belirli durumlar söz konusu olduğunda görüşleri XX. yüzyılın başındaki sosyal bilimlerin <em>tabula rasa</em> geleneğine uygundur. Stephen Jay Gould, Richard Lewontin ve “<em>Sociobiology</em>’ye Karşı” manifestosunu imzalayan diğerleri şöyle yazmıştır:</p>

  <blockquote>
    <p class="nonindent">İnsan davranışlarında genetik bileşenler olduğunu yadsımıyoruz. Fakat insanların biyolojik evrensellerinin savaşmak, kadınların cinsel sömürüsü, paranın değiştokuş aracı olarak kullanılması gibi özel ve değişken alışkanlıklardan çok, yeme, boşaltım ve uyuma gibi genel özelliklerde keşfedileceğini sanıyoruz.</p>
  </blockquote>

  <p class="nonindent">Meseleyi nasıl çarpıttıklarına dikkat edin. Paranın genetik olarak şifrelenmiş bir evrensel olması fikri (Wilson’ın kazara bile önerdiği bir şey değildir) öyle saçmadır ki, buna alternatif oluşturabilecek <em>herhangi bir</em> düşünce insana daha makul gelir. Fakat bu fikrin alternatifini, sahte bir dikotominin [çatallanma, ikiye bölünme] uzantısı olarak değil de kendi bağlamında ele alırsak, Gould ve Lewontin’in insan davranışlarının genetik bileşenlerinin esasen “yeme, boşaltım ve uyuma gibi genel özelliklerde” keşfedileceğini söylediklerini görürüz. Muhtemelen sayfanın geri kalanı boştur.</p>

  <p>Bu tartışma taktiği, yani önce Boş Sayfayı reddedip sonra da hayalî bir düşmanın karşısında onu makul göstermek, radikal bilimcilerin başka yazılarında da bulunabilir. Örneğin Gould şöyle yazar:</p>

  <blockquote>
    <p class="nonindent">Bu yüzden, Wilson’a yönelttiğim eleştiriler, biyolojik olmayan bir “çevreselciliğe” başvurmaz; benim eleştirim, bütün insan davranışlarını gerçekleştirebilecek fakat hiçbirine yatkınlık göstermeyen bir beyinden bahseden biyolojik potansiyel kavramını belirli davranış özellikleri için belirli genleri uygun gören biyolojik belirlenimcilik görüşünün karşısına çıkarır.<a class="noteref" href="../Text/notlar.xhtml#n073" id="ref3">3</a></p>
  </blockquote>

  <p class="nonindent">“Biyolojik belirlenimcilik” görüşü, yani genlerin yüzde yüz kesinlikle davranışları belirlemesi ve her davranış özelliğinin kendi genine sahip olduğu düşüncesi, açıkça deliliktir (Wilson’ın bu görüşleri asla benimsemediğini belirtmeye gerek yok). O halde Gould’un ortaya koyduğu dikotomi “biyolojik potansiyel” kavramını tek seçenek olarak belirliyor. Fakat bunun anlamı nedir? Beynin “bütün insan davranışlarını gerçekleştirebileceği” iddiası neredeyse bir totolojidir: Beyin nasıl olur da bütün insan davranışlarını gerçekleştiremez? Ayrıca, beynin <em>herhangi bir</em> insan davranışına yatkınlık göstermediği iddiası, Boş Sayfa kuramının bir versiyonudur. “Herhangi bir davranışa özel bir yatkınlık göstermemesi” bütün insan davranışlarının ortaya çıkmak için aynı olasılığa sahip olduğu anlamına gelir. Yani, gezegenin herhangi bir yerinde, herhangi bir insan, belirli koşullar altında belirli bir eylemde bulunmuşsa –yemekten veya cinsellikten vazgeçmek, kendine kazık saplamak, çocuğunu öldürmek gibi– o zaman yemek ve cinselliğin tadını çıkarmak, kendi vücudunu korumak, çocuğunu neşelendirmek gibi alternatiflerle karşılaştırıldığında, beynin bu eylemden kaçmaya eğilimi yok demektir.</p>

  <p>Lewontin, Rose ve Kamin <em>Not in Our Genes</em>’te insanların boş sayfa olduğunu söylediklerini de inkâr eder, fakat insan doğasına yalnızca iki tane ayrıcalık bahşederler. Birincisi, kanıtlardan ya da mantıktan değil, güttükleri siyasetten gelir: “Eğer boş sayfa olsaydık, sosyal evrim diye bir şey olmazdı.” Bu “tez”e verdikleri desteği de Marx’ın otoritesine dayandırıp şu sözlerinden alıntı yaparlar (s. 267): “İnsanların koşullar ve büyütülme tarzlarının ürünü olduğunu, bu yüzden farklı insanların farklı koşullar ve değişik büyütülme tarzlarının ürünü olduğunu söyleyen materyalist öğreti, koşulları değiştiren etkenin insan olduğunu ve eğitimcinin eğitilmesi gerektiğini unutmaktadır.” Kendi görüşleri ise şöyleydi (s. 14): “İnsan doğası hakkında söylenebilecek tek mantıklı şey, kendi tarihini oluşturmak üzere bu doğanın ‘içinde’ yer aldığıdır”. Bu söylemden yapılacak çıkarıma göre –dil kapasitemiz, aile sevgimiz, cinsel arzularımız, tipik korkularımız gibi– türümüzün psikolojik yapısına dair diğer söylemler “makul” değildir.</p>

  <p>Lewontin, Rose ve Kamin biyolojik yapıya bir ayrıcalık daha tanır – beyin ve zihnin örgütlenişini değil, ama bedenin boyutunu önemserler. “İnsanoğlu yirmi santim boyunda olsaydı, bizim anladığımız şekliyle bir insan kültürü olamazdı” diye belirtirler, çünkü bir Lilliputlu ateşi kontrol edemez, baltayla taş kıramaz veya dili destekleyecek boyutta bir beyne sahip olamazdı. İnsan biyolojisinin insanın sosyal hayatını etkilemesine dair kabul ettikleri tek ihtimal budur.</p>

  <p>Lewontin insanların doğuştan sahip olduklarıyla ilgili bu kuramı sekiz yıl sonra yineledi: “İnsan genleriyle ilgili en önemli olgu, bizi bugünkü boyutlarımıza ulaştırmaları ve tüm bağlantılarıyla birlikte merkezî bir sinir sistemi kurmalarıdır.”<a class="noteref" href="../Text/notlar.xhtml#n074" id="ref4">4</a> Buradaki retoriği açıklarken yine dikkatli davranmak gerekir. Cümleyi olduğu gibi alırsak, Lewontin sadece insan genleriyle ilgili “en önemli olgu”ya atıfta bulunmaktadır; yani cümle bu haliyle yine anlamsızdır. Çünkü insan, genlerin varoluşumuz için hepsi de önemli olan binlerce etkisini nasıl hiyerarşik bir sıraya koyar ve listenin üstündeki bir iki tanesine işaret edebilir? Boyumuz kalp, akciğerler veya gözlere sahip olmaktan daha mı önemli? Sinaps sayımız sodyum pompalarımızdan daha mı önemli? Bu pompalar olmasa, sinir hücrelerimiz artı yüklü iyonlarla dolup işlemez hale gelirdi. Yani cümleyi kelimesi kelimesine almak anlamsızdır. Makul ve bağlama uyan okumaya göre, bunlar zihni oluşturan genlere dair <em>tek</em> önemli olgulardır. Öncelikle veya sadece beyinde ifade edilen on binlerce gen, birçok bağlantı meydana getirmek dışında hiçbir işe yaramaz; bağlantıların <em>kalıbı</em> ve beynin <em>organizasyonu</em> (hipokampüs, amigdala, hipotalamus ve bölgelere ayrılmış bir korteks gibi yapılar) gelişigüzeldir ya da öyle olabilir. Genler beyne çoklu bellek sistemleri, karmaşık görsel ve motor devreleri, dil öğrenme yetisi ya da bir duygu repertuvarı kazandırmaz (ya da genler bu yetilerin temin edilmesini sağlar, ama bunlar “önemli” değildir).</p>

  <p>John Watson’ın herhangi bir bebeği, “yetenekleri, eğilimleri, yatkınlığı, becerileri, atalarının mesleği ya da ırkına bakmaksızın doktor, avukat, sanatçı, tacir, evet hatta dilenci veya hırsız” yapabileceği iddiasını güncelleme çabasına giren Lewontin bir de kitap yazdı. Kitabın kapağındaki özette şu iddia vardı: “Genetik donanımımız ruhsal ve fiziksel gelişime bir esneklik kazandırır, böylece hayatlarımızın akışında doğumdan ölüme dek her birimiz ırk, cinsiyet veya sosyal sınıftan bağımsız olarak, insani sınırların içinde yer alan herhangi bir kimliğe sahip olabiliriz.”<a class="noteref" href="../Text/notlar.xhtml#n075" id="ref5">5</a> Watson “elindeki gerçeklerin ötesine geçtiğini” kabul etmişti; gerçi bu affedilebilir bir şeydi, çünkü onun yazdığı dönemde hiçbir gerçek bilinmiyordu. Fakat Lewontin’in davranış genetiğinin altmış yıllık araştırmalarını görmezden gelip herhangi birinin herhangi bir kişiliği geliştirebileceği iddiasında bulunması (hatta ırklar, cinsiyetler ve sosyal sınıflara eşitlik bahşetmesi) saflığı konusunda şüpheler bulunan bir inancın kabul edilmesi anlamına gelir. Durkheim’ın biyolojik ile kültürel olgular arasına koyduğu duvarı yeniden diken bir paragrafta Lewontin, 1992 tarihli bu kitabın sonunu şunu yazarak bağlar: “Genlerin yerini bütünüyle yeni bir nedensellik seviyesi almıştır; kendi hukuku ve kendi doğası bulunan sosyal etkileşime dayalı bu nedensellik, sadece deneyimlerin o eşsiz biçimiyle, sosyal etkinlikle anlaşılabilir ve incelenebilir.”<a class="noteref" href="../Text/notlar.xhtml#n076" id="ref6">6</a> O halde Gould, Lewontin ve Rose boş sayfaya inandıklarını reddetseler de, evrim ve genetiğe tanıdıkları ayrıcalıklar –bunların yemek, uyumak, işemek, dışkılamak ve sincaptan daha büyük bir boyuta ulaşmamıza izin verdiğini ve sosyal değişimi mümkün kıldığını söylemeleri– Locke’ın kendisinden bile daha aşırı deneycilik yanlısı olduklarını su yüzüne çıkartıyor. En azından Locke “anlık” için doğuştan sahip olunan bir yetinin bulunması gerektiğini fark etmişti.</p>
  <hr />

  <p class="nonindent">Soylu Vahşi de, insan doğasına dair bilimleri eleştirenlerin bağrına bastığı bir öğretidir. Wilson, <em>Sociobiology</em>’de tarihöncesi çağda kabile savaşlarının yaygın olduğundan bahsetmişti. Sosyobiyoloji karşıtlarıysa bu görüşün “hem tarih hem de antropoloji çalışmalarıyla güçlü bir şekilde çürütüldüğünü” ilan etti. Ashley Montagu’nun <em>Man and Aggression</em> [1973; İnsan ve saldırganlık] kitabında toplanmış bu “çalışmalar”a göz attım. Aslında, etolog Konrad Lorenz, oyun yazarı Robert Ardrey ve romancı William Golding’in (<em>Sineklerin Tanrısı</em>’nın yazarı) yazdığı kitaplara yöneltilmiş düşmanca eleştirilerinden ibaretti. Bazı eleştiriler kesinlikle hak edilmişti: Ardrey ve Lorenz, saldırganlığın hidrolik bir basıncın boşalması gibi olduğu ya da evrimin türlerin iyiliği için çalıştığı gibi arkaik kuramlara inanıyordu. Fakat Ardrey ve Lorenz, bizzat sosyobiyologlar tarafından çok daha şiddetli bir şekilde eleştirilmişti. (Örneğin <em>Gen Bencildir</em>’in ikinci sayfasında Dawkins şöyle yazar: “Bu kitaplardaki sorun, yazarlarının konuyu baştan aşağı yanlış ele almalarıdır.”) Her halükârda, Montagu’nun kitabındaki eleştiriler kabile savaşlarıyla ilgili hiçbir veri içermiyordu. Montagu’nun özet metninde de bununla ilgili bir şey yoktu; sadece davranışçıların onlarca yıl öncesinden kalmış “içgüdü” kavramına yaptıkları saldırıları tekrar gündeme taşıyordu. Lorenz’in savaşla ilgili iddialarını, Ute yerlilerinin saldırılarıyla ilgili savlarını bulgu göstererek “çürüten” tek bölümde, onlar diğer yerli gruplarının yaptığından fazlasını yapmıyordu deniyordu!</p>

  <p>Yirmi yıl sonra Gould “<em>Homo sapiens</em> kötücül veya yıkıcı bir tür değildir” diye yazdı. Bu yeni tezi, Büyük Asimetri adını verdiği bir olgudan kaynaklanıyordu. Şöyle yazmıştır: “İyi ve nazik insanların ötekilerden bin katı fazla olması temel bir gerçektir.”<a class="noteref" href="../Text/notlar.xhtml#n077" id="ref7">7</a> Üstelik “fevkalade nadir gerçekleşen, fakat maalesef bunca iyiliğe denk olan her zalimlik anı için, ufak tefek ve kaydedilmeyen 10.000 iyilik eylemi yapıyoruz.”<a class="noteref" href="../Text/notlar.xhtml#n078" id="ref8">8</a> Söz konusu “temel gerçeği” oluşturan bu rakamlar havadan gelmiştir ve elbette yanlıştır: “İyi ve nazik insanlar” arasında kesinlikle sayılamayacak psikopatlar, erkek nüfusunun %3 veya 4’ünü oluşturur, ki bu yukarıdaki kadar küçük bir oran değildir.<a class="noteref" href="../Text/notlar.xhtml#n079" id="ref9">9</a> Ama eğer bu rakamları kabul etsek bile, teze göre, bir türün “kötücül ve yıkıcı” sayılması için, her zaman kötücül ve yıkıcı olması gerekir; örneğin kalıcı bir öfke yüzünden aklını kaybeden posta çalışanı gibi. Bunun sebebi “kötücül” dediğimiz bir eylemin on bin nazik eylemi dengelemesidir. Ayrıca bütün türümüz hakkında, sanki topluca sırat köprüsünden geçiyormuşuz gibi hüküm vermek anlamlı mıdır? Mesele <em>türümüzün</em> “kötücül ve yıkıcı” olması değildir; mesele kötücül ve yıkıcı <em>güdüleri</em>, faydalı ve yapıcı dürtülerle birlikte barındırıp barındırmadığımızdır. Eğer hepsine birden sahipsek, bunların ne olduğunu ve nasıl çalıştıklarını anlamaya çabalayabiliriz.</p>

  <p>Gould, savaş güdülerini insan evrimi bağlamında anlamaya yönelik tüm girişimlere karşıydı; çünkü “her bir soykırım olayına karşılık sosyal faydaya sahip sayısız olay düştüğünü ve her cinayet çetesinin barışçı bir klanla eşleştirilebileceğini” düşünüyordu.<a class="noteref" href="../Text/notlar.xhtml#n0710" id="ref10">10</a> Bir kez daha durup dururken ortaya bir oranın çıktığını görüyoruz; üstelik 3. Bölümde gözden geçirdiğimiz veriler, “barışçı klanlar”ın var olmadığını ya da “cinayet çeteleri” tarafından sayıca ezildiğini gösteriyordu.<a class="noteref" href="../Text/notlar.xhtml#n0711" id="ref11">11</a> Fakat Gould için bu tür olgular konuyla ilgisizdir, çünkü ahlaki kaygılar güderek barışçı klanların varlığına inanmayı gerekli saymaktadır. Ancak insanların iyilik, kötülük ya da başka herhangi bir şeye yatkınlığı olmadığı takdirde, soykırıma karşı duracak zeminimizin olabileceğini ileri sürer. Uyuşamadığı evrim psikoloğunun görüşünü şöyle hayal etmektedir:</p>

  <blockquote>
    <p class="nonindent">Belki de soykırım yapma kapasitemizle ilgili açıklamaların en popüleri, evrim biyolojisine talihsiz bir kaynak olarak atıfta bulunur – ve ahlaki sorumluluktan tamamen kaçmanın yolu olarak da evrim biyolojisini gösterir… Yabancı düşmanlığını bilmeyen ve cinayet eğitiminden geçmemiş bir grup, bu tür sınıflandırmalar yapıp yıkımlar gerçekleştirme eğilimini şifreleyen genlere sahip diğer grupların karşısında tutunamayarak yok olur. En yakın akrabalarımız olan şempanzeler, çeteler oluşturup komşu grupların üyelerini sistemli bir şekilde öldürürler. Belki biz de böyle davranmak üzere programlanmışızdır. Bu tür dehşet verici eğilimler, bir zamanlar sivri dişler ya da taşlardan daha öldürücü silahları olmayan grupların hayatta kalmasını da sağlamıştır. Nükleer bombaların olduğu bir dünyada, değişime uğramamış (belki de değişemez) bu tür bir miras, yok oluşumuzu dile getirebilir (veya en azından yaşadığımız trajedileri sürdürecektir) – fakat bizler bu ahlaki düşkünlükler yüzünden suçlanamayız. Melun genlerimiz bizi gece yaratıkları haline getirmiştir.<a class="noteref" href="../Text/notlar.xhtml#n0712" id="ref12">12</a></p>
  </blockquote>

  <p class="nonindent">Bu paragrafta Gould, bilimcilerin, şiddetin evrim tarafından aydınlatılabileceğini düşünebilecek olmasının sebebi hakkında az çok makul bir özet sunuyor. Fakat sanki bilimcilerin bunlara inanmaktan başka seçeneği yokmuş gibi, dili teklifsizce insafsız saçmalıklara –“ahlaki sorumluluktan tamamen kaçmanın yolu” ve “suçlanamayız”– kayıyor. Yazısını şöyle bitirir:</p>

  <blockquote>
    <p class="nonindent">1525 yılında binlerce Alman köylüsü katledildi… Michelangelo ise Medici Kilisesi üzerinde çalışıyordu… Bu dikotominin her iki tarafı da evrimleşmiş ve ortak insanlığımızı temsil eder. Ama nihayetinde hangi tarafı seçmeliyiz? Soykırım ve yıkımın potansiyel yoluyla karşılaştığımızda, bırakın da taraf tutalım. O yoldan gitmeye gerek yok. Diğer yola sapabiliriz.<a class="noteref" href="../Text/notlar.xhtml#n0713" id="ref13">13</a></p>
  </blockquote>

  <p class="nonindent">Bu ifadeden yapılan çıkarım, soykırımın nedenlerinin insanoğlunun evrimleşmiş yapısının anlaşılmasıyla aydınlatabileceğine inanan herhangi birinin, aslında soykırımın <em>tarafını</em> tuttuğudur!</p>
  <hr />

  <p class="nonindent">Teslisin üçüncü üyesi olan Makinedeki Hayalet hakkında ne demeliyiz? Radikal bilimciler sonuna dek materyalisttir ve maddesel olmayan bir ruha pek inanmazlar. Fakat açıkça ifade edilmiş herhangi bir alternatif görüş de onları aynı şekilde rahatsız eder, çünkü böyle bir şey, seçtiğimiz herhangi bir toplumsal düzenlemeyi topluca hayata geçirebileceğimize yönelik politik inançlarına ters düşecektir. Descartes’ın ikileminin Ryle tarafından betimlenişini yeniden güncelleyelim: Bilimsel kavrayışa sahip kişiler olarak, onların elinden biyolojinin iddialarını onaylamaktan başka bir şey gelmez; ama politik insanlar olarak bu iddiaların cesaret kırıcı çıkarımlarını kabul edemez, yani insan doğasının bir saat gibi çalışmaya göre yalnızca bir karmaşıklık derecesiyle farklılaştığı görüşüne sıcak bakamazlar.</p>

  <p>Akademisyenlerin akademik meseleleri tartışırken politik inançlarını gündeme getirmesi normalde haksızlıktır, ama bilimsel inançlarının politik inançlarından ayrı tutulamayacağında ısrar edenler de Lewontin ile Rose olmuştur. Lewontin ve biyolog Richard Levins <em>The Dialectical Biologist</em> [Diyalektik biyolog] adlı bir kitap yazmış ve bu kitabı Friedrich Engels’e (“birçok şeyde hatalıdır, fakat gerektiği zaman haklıdır”) adamışlardı. Orada şöyle yazarlar (s. 165): “Evrim genetiği ve ekoloji alanlarında çalışan bilimciler olarak, araştırmalarımızı Marksist felsefenin bilinçli uygulanışıyla birtakım başarılar sağlayarak yürütmeye çalışıyoruz”. Lewontin, Rose ve Kamin <em>Not in Our Genes</em> kitabında da “daha fazla sosyal adaletin sağlandığı sosyalist bir toplum oluşması umudu için aynı bağlılığı paylaştıklarını” ve “eleştirel bilimlerini bu toplumu yaratmak için verilen mücadelenin ayrılmaz bir parçası” olarak gördüklerini ilan etmişlerdi (s. ix). Bir noktada “indirgemecilik” ile olan uyuşmazlıklarını şöyle çerçevelendirirler (s. 76):</p>

  <blockquote>
    <p class="nonindent">Bütün insan davranışlarının altındaki açıklayıcı ilke olarak sunulan bu ekonomik indirgemeciliğe karşı, dünyayı hem yorumlamak hem de değiştirmeye dair insan bilincinin gücü konusunda… Mao Zedung gibi devrim uygulamacıları ve kuramcılarını denge unsuru olarak kullanabilirdik. Söz konusu güç için biyolojik unsurlar ile toplumsal unsurların diyalektik birliği anlayışı hayatidir; bu unsurlar, iki farklı alan ya da birbirinden ayrılabilir eylem bileşenleri olarak ele alınmaz, onlar ontolojik açıdan bitişiktir.</p>
  </blockquote>

  <p class="nonindent">Marx, Engels ve Mao’nun “diyalektik” yaklaşımına, Lewontin ve Rose’un bağlılık göstermesi, insan doğasını neden inkâr ettiklerini, ayrıca bunu inkâr ettiklerini neden yadsıdıklarını da açıklar. Çevreyle ilişkisinin sürekli değişmesinden ayrı olarak sabit bir insan doğası olduğu görüşü, onlara göre anlaşılamayacak bir hatadır. Hata sadece çevreyle olan ilişkinin yok sayılmasından kaynaklanmaz – Lewontin ve Rose bu hatayı yapan hayalî düşmanı zaten yere sermişti. Onlara göre daha derin olan hata, davranışları en başta insan doğası ile insanın çevresi (toplum da dahil) arasındaki etkileşim olarak çözümlemeye çalışmaktır.<a class="noteref" href="../Text/notlar.xhtml#n0714" id="ref14">14</a> Bu ikisinin nasıl bir etkileşim içinde olduğunu anlama maksadıyla bile olsa, kişinin zihninde bunları birbirinden ayırması “organizma ve çevrenin yabancılaşmasını getirir.” Bu durum da diyalektik anlayışın ilkeleriyle çelişir. Bu anlayış ikisinin “ontolojik açıdan bitişik” olduğunu söyler – burada hiçbir organizmanın boşlukta yaşamadığını söylemek gibi saçma bir anlam değil, varoluşlarının her yönüyle birbirlerinden ayrılmaz oldukları kastedilir.</p>

  <p>Organizma ile çevre arasındaki diyalektik, tarihin akışı esnasında sürekli değiştiği ve biri diğerine doğrudan sebep olmadığı için, organizmalar bu diyalektiği değiştirebilir. Bu yüzden Rose “belirlenimciler”e şu duyuruyla sürekli karşı çıkar: “Kendimizin seçmediği koşullar içinde olsak bile, kendi geleceğimizi inşa etme yeteneğine sahibiz”<a class="noteref" href="../Text/notlar.xhtml#n0715" id="ref15">15</a> – muhtemelen Marx’ın “insanlar kendi tarihlerini yapar, fakat bunu istedikleri şekilde değil; doğrudan karşı karşıya kaldıkları ve geçmişten aktarılmış koşullar altında yaparlar” ifadesini yansıtıyordu. Fakat Rose “biz” derken, yapısını kısmen genler ve evrimden almış sinir devrelerinden bahsetmiyorsa bile kimi kastettiğini asla açıklamaz. Bu öğretiye Makinedeki Zamir ismini verebiliriz.</p>

  <p>Gould ise Rose ve Lewontin’in aksine öğretilerle uğraşmaz; fakat o da, sanki bunu yapmak genler ve evrimin insan ilişkileriyle alakasını bir şekilde çürütecekmiş gibi, birinci çoğul şahıs zamirlerini kullanır: “Hangi tarafı… seçmeliyiz?… Bırakın da taraf tutalım… Diğer yola sapabiliriz.” O da kendi tarihimizi yazmakla ilgili Marx’ın “muhteşem aforizması”na atıfta bulunur, ayrıca Marx’ın özgür irade kavramını haklı çıkardığına inanır:</p>

  <blockquote>
    <p class="nonindent">Marx, çağdaşlarının çoğuna kıyasla, insan ile doğa tarihi arasındaki farklar üzerine incelikli bir görüşe sahipti. Bilincin evrimleşmiş olmasının, ardından da sosyal ve ekonomik örgütlenmenin gelişmesinin, genelde “özgür irade” olarak etiketlediğimiz istem ve farklılık unsurlarını ortaya çıkardığını anlamıştır.<a class="noteref" href="../Text/notlar.xhtml#n0716" id="ref16">16</a></p>
  </blockquote>

  <p class="nonindent">Özgür irade kavramını eşanlamlısı olan “istem” kelimesiyle açıklayan (“farklılık unsurları” olmasa da olur, artık bu ne anlama geliyorsa), ayrıca bunu aynı şekilde gizemli bir ifade olan “bilincin evrimleşmesi”ne bağlayan sav gerçekten inceliklidir. Temelde Rose ve Gould icat ettikleri dikotominin bir anlam kazanması için mücadele ediyorlardı. Bunun bir yanında doğal seçilimden geçmiş ve genetik örgütlenişe sahip bir beyin, diğer yanındaysa barış, eşitlik ve adalet arzusu vardır. III. Kısımda bunun sahte bir dikotomi olduğunu göreceğiz.</p>

  <p>Makinedeki Zamir öğretisi radikal bilimcilerin dünya görüşünde tesadüfen ortaya çıkmış bir kusur değildir. Radikal politik değişim arzuları ve “burjuva” demokrasisine duydukları nefretle tutarlıdır. (Lewontin “burjuva” kelimesini sürekli aşağılayıcı bir lakap olarak kullanmıştır.) Eğer “biz”im dizginlerimiz biyoloji tarafından gerçekten salınmışsa, o zaman “biz” ışığı gördüğümüz an doğru olduğunu düşündüğümüz radikal değişim görüşünü yürürlüğe koyabiliriz. Fakat “biz” evrimin kusurlu ürünleriysek –bilgi ve bilgelik açısından kısıtlı, statü ve güce tav olan, kendini aldatma ve ahlaki üstünlük hayalleri tarafından körleştirilmiş kişilersek– o zaman bütün bu tarihi inşa etmeden önce “biz”im durup iyice düşünmemiz gerekir. Siyasetle ilgili bölümde açıklanacağı gibi, anayasal demokrasi, “biz”im kibir ve yozlaşmaya her zaman açık olduğumuzu söyleyen taraflı bir insan doğası kuramına dayanmaktadır. Demokratik kurumların sigorta ve dengelerinin kusurlu insanın çoğunlukla tehlikelere yol açan hırslarına gem vurmak üzere tasarlanmış olduğu açıktır.</p>
  <hr />

  <p class="nonindent">Makinedeki Hayalet öğretisi elbette ki politik soldan çok sağın hoşuna gider. Psikolog Morton Hunt <em>The New Know-Nothings: The Political Foes of the Scientific Study of Human Nature</em>’da [Yeni dangalaklar: İnsan doğası araştırmalarının politik düşmanları] adlı kitabında bu düşmanların solcular, sağcılar ve arada kalmış nevi şahsına münhasır fanatiklerden oluşan bir mozaik içerdiğini göstermiştir. Şimdiye dek aşırı solcuların öfkesinden bahsettim, çünkü bu öfke, üniversiteler ve ana akım basınındaki düşüncelerin savaş meydanına konuşlanmıştır. Ama son zamanlara dek farklı hedeflere saldırıp farklı arenalarda savaşmış olsalar bile aşırı sağcılar da öfkelenmişti.</p>

  <p>İnsan doğasına dair bilimlere karşı en uzun soluklu sağcı muhalefet, koalisyonun dindar kısmından ve özellikle de Hıristiyan köktendincilerden gelmiştir. Evrime inanmayan biri, zihnin evrimine de elbette inanmayacak, ayrıca maddesel olmayan bir ruha inanan kişi de, düşünceler ve duyguların beyin dokularındaki bilgi işleme süreciyle oluştuğuna kesinlikle inanmayacaktır.</p>

  <p>Evrime karşı yönelen dinsel muhalefet bazı ahlaki korkulardan kaynaklanır. Evrim olgusunun, Kitabı Mukaddes’teki yaratılış öyküsüne meydan okuduğu ve dolayısıyla bundan türemiş dinin otoritesini sarstığı açıktır. Yaratılışçı bir bakanın söylediği gibi: “Kitabı Mukaddes biyoloji konusunda yanılmışsa, o zaman ahlak ve ruhun kurtuluşundan bahsederken Kitabı Mukaddes’e neden güveneyim?”<a class="noteref" href="../Text/notlar.xhtml#n0717" id="ref17">17</a></p>

  <p>Fakat evrim karşıtlığı, Kitabı Mukaddes’i savunma arzusunun ötesine geçmektedir. Modern dindarlar, Kitabı Mukaddes’te anlatılan her mucizenin kelimesi kelimesine doğru olduğuna inanmayabilir, fakat insanların, Tanrının suretinde yaratıldığına ve dünyaya yüce bir amaç için – Tanrının emirleri uyarınca ahlaki bir yaşam sürmek üzere gönderildiğine inanırlar. Ama insanoğlu eğer kimyasal eşleyicilerin mutasyonu ve seçilimi sonucunda tesadüfen ortaya çıkmış ürünler ise, insanlar ahlakın temelinin olmadığı ve biyolojik zorunluluklara hiç düşünmeksizin uyduğumuz konusunda endişelenirler. ABD Temsilciler Meclisi Adli Kurulu’nun huzurunda, bu tehlikenin varlığından bahseden bir yaratılışçı, konuşmasında bir rock şarkısının sözlerini alıntılamıştı:</p>

  <div class="poem">
    <p>“Sen ve ben bebeğim, madem ki memeliden başka bir şey değiliz</p>

    <p>O zaman gel de Discovery Channel’da gördüklerimiz gibi yapalım.”<a class="noteref" href="../Text/notlar.xhtml#n0718" id="ref18">18</a></p>
  </div>

  <p class="nonindent">1999’da Columbine Lisesi’nde iki gencin gerçekleştirdiği saldırının ardından Temsilciler Meclisi Cumhuriyetçi Parti Denetçisi Tom Delay “okul sistemimiz bu çocuklara muzaffer maymunlardan başka bir şey olmadıklarını ve ilksel bir tür çamur çorbasından evrimleştiklerini” öğrettiği sürece bu tür şiddet olaylarının kaçınılmaz olacağını söylemiştir.<a class="noteref" href="../Text/notlar.xhtml#n0719" id="ref19">19</a></p>

  <p>Sağcıların evrim karşıtlığının en zararlı etkisi, Amerikan bilim eğitiminin, yaratılışçı hareketin eylemcileri tarafından yozlaştırılmasıdır. 1968’de verilen bir Yüce Mahkeme hükmüne dek, eyaletler evrimin öğretilmesini tamamen yasaklama hakkına sahipti. Ama o zamandan beri yaratılışçılar, evrimin öğretilmesine çelme takmak için anayasal çoğunluğu atlatmayı umdukları yollar denediler. Bunlar arasında evrimi bilimsel yeterlik ölçütlerinden çıkarmak, öğretmenlerden “sadece bir kuram” olduğunu söylemelerini istemek, müfredatı sulandırmak, evrime iyi yer ayırmış ders kitaplarına karşı çıkmak ve yaratılışçılıktan bahseden ders kitaplarını dayatmak vardır. Son yıllarda Ulusal Bilim Eğitimi Merkezi’nin önüne bu taktikler kırk eyaletten haftada bir geliyor.<a class="noteref" href="../Text/notlar.xhtml#n0720" id="ref20">20</a></p>

  <p>Dindar sağ, sadece evrimden değil, sinirbilimden de rahatsızlık duymaktadır. Makinedeki hayaletten kurtulan beyin bilimi, buna bağlı olan iki ahlaki öğretinin altını da elbette oymuştur. Bu öğretilerden birine göre, her insanın ruhu vardır, özgür iradenin kaynağı olan bu ruh kendi erdemini bulur ve kendi seçimlerinden sorumludur. Eğer bunun yerine davranışlarımız kimya yasalarına uyan beyin devreleri tarafından kontrol ediliyorsa, kendi seçimlerini yapmak ve erdem sahibi olmak bir efsaneye dönüşürken, ahlaki sorumluluk olanağı da buharlaşıp kaybolacaktır. Yaratılışçılığın savunucularından John West’in söylediği gibi: “Eğer insanoğlu (ve inançları) maddesel varlığının akılsız ürünüyse, o zaman din, ahlak ve güzellik gibi insan hayatına anlam kazandıran her şeyin nesnel bir temelden yoksun olduğu ortaya çıkar.”<a class="noteref" href="../Text/notlar.xhtml#n0721" id="ref21">21</a></p>

  <p>Diğer ahlaki öğretiyse (bazı Hıristiyan mezheplerinde bulunur, hepsinde değil) ruhun vücuda döllenmeyle birlikte girdiğini ve ölümle bedeni terk ettiğini, yaşama hakkına sahip insanların bu şekilde tanımlandığını söyler. Bu öğreti kürtaj, ötenazi ve blastokistlerden kök hücre toplamayı cinayete denk sayar. İnsanlarla hayvanlar arasına temel bir ayrım koyar. İnsan klonlanmasını ilahi düzenin çiğnenmesi sayar. Bütün bunlar da sinirbilimciler tarafından tehdit ediliyor gibi görünmektedir; çünkü sinirbilimciler benlik ya da ruhun, embriyonun beyninde aşamalı şekilde gelişen sinirsel faaliyetlerin yapısında bulunduğunu, aynı şeyin hayvan beyninde de görülebileceğini, üstelik yaşlanma ve hastalıklarla yavaş yavaş çökebileceğini söyler. (Bu meseleye 13. Bölümde tekrar değineceğiz.)</p>

  <p>Fakat sağcıların insan doğasına dair bilimlere olan karşıtlığı, sadece Kitabı Mukaddes üzerine nutuklar atanlar ve televizyonda vaaz veren evangelistlerle ilişkilendirilemez. Günümüzde laik neo-muhafazakâr hareketin en zeki ve entelektüel kuramcılarının bir kısmı da evrime meydan okuyor. Bunlar Akıllı Tasarım dedikleri bir varsayıma sarılır ve bu varsayımı biyokimyacı Michael Behe oluşturmuştur.<a class="noteref" href="../Text/notlar.xhtml#n0722" id="ref22">22</a> Behe, hücrelerin moleküler mekanizmalarının daha basit bir şekilde işleyemeyeceğini ve bu yüzden doğal seçilim tarafından parça parça evrimleşmiş olamayacağını ileri sürer. Bunun yerine, akıllı bir tasarımcının bu mekanizmayı işe yarar bir icat şeklinde tasarlamış olması gerekiyordu. Kuramsal olarak bu tasarımcı, dış uzaydan gelen ileri bir uzaylı olabilir, fakat herkes bilir ki bu kuramın altmetni tasarımcının Tanrı olduğunu söylemektedir.</p>

  <p>Biyologlar Behe’nin kuramını birçok sebepten ötürü reddediyor.<a class="noteref" href="../Text/notlar.xhtml#n0723" id="ref23">23</a> Biyokimyanın “indirgenemez karmaşıklığı” hakkındaki Behe’nin belirli iddiaları çürütülmüştür veya hatalıdır. Evrimsel geçmişi henüz ortaya konmamış her fenomeni alıp olayı tasarımcıya atfeden Behe, mesele bu akıllı tasarımcıya geldiğinde birden tüm bilimsel şüphelerden arınır ve tasarımcının nereden geldiğini veya nasıl çalıştığını sorgulamaz. Evrim sürecinin akıllı ve maksatlı olmaktan çok uzak bir şekilde savurgan ve zalim olduğunu gösteren onca kanıtı da görmezden gelir.</p>

  <p>Bununla birlikte, Akıllı Tasarım kuramı Irving Kristol, Robert Bork, Roger Kimball, Gertrude Himmelfarb gibi önde gelen neo-muhafazakârlar tarafından kucaklanmıştır. Başka muhafazakâr aydınlar da ahlaki sebepler yüzünden yaratılışçılığa yakınlık duymuştur; örneğin hukuk profesörü Philip Johnson, yazar William F. Buckley, gazeteci Tom Bethell gibi. Ayrıca biyoetikçi Leon Kass’ın da bu gruba dahil olması rahatsız edici bir durumdur; çünkü Kass, George W. Bush’un kurduğu Biyoetik Konseyi’nin başkanıdır, dolayısıyla da ülkenin biyoloji ve tıp politikalarına şekil verenlerden biridir.<a class="noteref" href="../Text/notlar.xhtml#n0724" id="ref24">24</a> “Darwin’i Yadsımak” adlı bir yazının <em>Commentary</em> dergisinin bir sayısında basılması şaşırtıcıdır;<a class="noteref" href="../Text/notlar.xhtml#n0725" id="ref25">25</a> bu da bir zamanlar laik Yahudi aydınların önemli bir tartışma alanı olan derginin, artık evrim konusunda Papa’dan bile daha şüpheci olduğu anlamına geliyor!</p>

  <p>Bu tecrübeli düşünürler Darvinciliği gerçekten yanlış mı buluyorlar yoksa başka insanların yanlış olduğuna inanmasını önemli mi görüyorlar, pek net değildir. Scopes-Maymun Davasını<a class="noteref" href="../Text/notlar.xhtml#n0726" id="ref26">26</a> konu alan <em>Inherit the Wind</em> adlı oyundan bir sahnede, mahkemede bir günün ardından savcı ve savunma avukatı (gerçek hayatta William Jennings Bryan ile Clarence Darrow) dinlenir. Savcı Tennessee sakinleri için şöyle konuşur:</p>

  <blockquote>
    <p class="nonindent">Bunlar basit insanlar, Henry; fakir insanlar. Çok çalışıyorlar ve bir şeye de inanmaları gerekiyor, güzel bir şeye. Neden bunu ellerinden almak istiyorsun? Sahip oldukları tek şey bu.</p>
  </blockquote>

  <p class="nonindent">Bu, neo-muhafazakârların tavrından pek de uzak değildir. Kristol söyle yazar:</p>

  <blockquote>
    <p class="nonindent">Eğer insanlık durumuyla ilgili tartışılmaz bir gerçek varsa, bu da üyelerinin anlamsız bir evrende anlamsız bir hayat sürdüklerine ikna olan, –hatta bundan sadece şüphelenen– hiçbir toplumun yaşayamayı sürdüremeyeceğidir.<a class="noteref" href="../Text/notlar.xhtml#n0727" id="ref27">27</a></p>
  </blockquote>

  <p class="nonindent">Ahlaki gerekçeyi de dile getirir:</p>

  <blockquote>
    <p class="nonindent">Farklı insanlar için farklı gerçekler vardır. Çocuklara uygun olan gerçekler, öğrencilere uygun olan gerçekler, eğitimli yetişkinlere uygun olan gerçekler ve yüksek eğitimli yetişkinlere uygun olan gerçekler başkadır. Herkes için aynı ve tek gerçek olması gerektiği kanısıysa modern demokrasilerin bir aldatmacasıdır. Böyle bir şey yoktur.<a class="noteref" href="../Text/notlar.xhtml#n0728" id="ref28">28</a></p>
  </blockquote>

  <p class="nonindent">Bilim yazarı Ronald Bailey’in gözlemlediği gibi “günümüzde birçok modern muhafazakârın, dinin ‘halkların afyonu’ olduğunu söyleyen Karl Marx ile aynı fikirde olması ironiktir; üstelik samimi bir ‘Tanrıya Şükür’ nidası da eklerler.”<a class="noteref" href="../Text/notlar.xhtml#n0729" id="ref29">29</a> Sinirbilim ve evrim psikolojisinden şikâyetçi olmak konusunda Hıristiyan köktendincilere katılan birçok muhafazakâr aydın, bu bilim dallarının ruhu, ölümsüz erdemleri ve özgür iradeyi başka şeylerle açıklayacağını düşünmektedir. Kass şöyle yazar:</p>

  <blockquote>
    <p class="nonindent">Modern rasyonalizmin öncü kanadı olan bilimle birlikte, dünyadaki gizemin yavaş yavaş çözülmesi gündeme gelmiştir. Hâlâ âşık olunsa bile, âşık olmak modern düzende, güzelliğin (Afrodit) ruhu mahveden gülümsemesinden doğan şeytani bir delilik (Eros) şeklinde açıklanmaz; bunun yerine henüz tanımlanmamış bir polipeptit hormonu derişiminin hipotalamusta artmasıyla açıklanır. Dinsel hassasiyetler ve anlayışların da gücü azalmaktadır. Amerikalıların çoğunun hâlâ Tanrı inancı taşıdığı doğru olsa bile, pek azımız için huzurunda huşuyla titreyip hükmünü beklediğimiz bir Tanrıdır bu.<a class="noteref" href="../Text/notlar.xhtml#n0730" id="ref30">30</a></p>
  </blockquote>

  <p class="nonindent">Gazeteci Andrew Ferguson da okuyucularını benzer bir dille uyarır ve evrim psikolojisinin onların içlerine “kesinlikle dehşet salacağını” söyler; çünkü “belirli bir davranışın ahlaka uyduğuna ve bir erdemi ifade ettiğine, bu yeni bilimler ya da genel olarak materyalizm artık karar veremez.”<a class="noteref" href="../Text/notlar.xhtml#n0731" id="ref31">31</a> Yeni bilimlerin insanların “et kuklalar”dan başka hiçbir şey olmadığını iddia ettiğini; bunun “insanoğlunun en baştan itibaren ruhla donatılıp Tanrı tarafından yaratıldığını ve sonsuz bir kıymeti olduğunu” söyleyen geleneksel Musevi-Hıristiyan görüşten korkutucu bir sapma anlamına geldiğini yazar.<a class="noteref" href="../Text/notlar.xhtml#n0732" id="ref32">32</a></p>

  <p>Solcuları cezbeden yazar Tom Wolfe bile sinirbilim ve evrim psikolojisini takdir etmesine rağmen, bu bilimlerin ahlaki çıkarımları için endişelenmektedir. “Üzgünüm, ama ruhunuz az önce öldü” adlı denemesinde, bilimin en sonunda ruhu (“erdemlerin son sığınağını”) öldürdüğünde “ortaya çıkan korkunç karnavalın, Nietzsche’nin ‘tüm erdemlerin topyekün kararması’ ifadesinin bile fazlasıyla uysal görünmesini sağlayabileceğini” yazmıştır:<a class="noteref" href="../Text/notlar.xhtml#n0733" id="ref33">33</a></p>

  <blockquote>
    <p class="nonindent">Bu esnada, öz disiplin uygulayan, hazları erteleyen, cinsel iştahı dizginleyen, saldırganlığa ve suç davranışlarına başvurmayan bir benlik kavramı –kendi zekâsını giderek artıran, çalışma, egzersizler ve azimle, şansı az olduğunda bile vazgeçmeyerek kendi çabalarıyla hayatın doruklarına çıkan bir benlik– girişimcilik ruhu ve gerçek cesaret sayesinde başarıya ulaşmaktan bahseden, bu eski moda kavram elimizden kayıp gidiyor, kayıp gidiyor… kayıp gidiyor…</p>
  </blockquote>

  <p class="nonindent">Aynı yazısında “Bu, özdenetimi ne hale sokar?” diye de sorar Wolfe. “Eğer insanlar bu hayaletimsi benliğin var olmadığına inanırsa ve beyin görüntüleme teknikleri bunu sağlam bir şekilde kanıtlarsa, özdenetime ne olacak?”</p>

  <p>İnsan doğasının modern çağda inkârının bir ironisi de politik yelpazenin karşıt uçlarında yer alan ve birbirini görmeye bile dayanamayan partizanların, bu konuda kendilerini birden tuhaf yoldaşlar konumunda bulmasıdır. “<em>Sociobiology</em>’ye Karşı” bildirisine imza atanların, Wilson’ınki gibi kuramların “Nazi Almanyasında gaz odalarının kurulmasına yol açan öjenizm politikasına … önemli bir zemin sağlayacağını” yazdığını anımsayın. 2001 Mayısında Louisiana Temsilciler Meclisi Eğitim Komitesi “Adolf Hitler ve bazı insanların, güya aşağı ırktan milyonlarca bireyi yok etmelerini haklı çıkarmak adına… Darwin ve Darwin’in etkilediği kişilerin ırkçı görüşlerini sömürüp kullandıklarını” kararlaştıracaktı.<a class="noteref" href="../Text/notlar.xhtml#n0734" id="ref34">34</a> Bu tasarıyı sunan kişi (en nihayetinde mağlup olmuştur), görüşünü Gould’dan yaptığı bir alıntıya dayandırmıştı; üstelik bu da Gould’un yaratılışçı propagandaya ilk defa alet oluşu değildi.<a class="noteref" href="../Text/notlar.xhtml#n0735" id="ref35">35</a> Gould, yaratılışçılığın yorulmak bilmeyen bir karşıtı olsa da, evrimin zihin ve ahlakı açıklayabileceği görüşünün de yorulmaz bir karşıtıydı. Bu görüş de yaratılışçıların en çok korktuğu Darvinci çıkarımdır.</p>

  <p>Hem sol hem de sağ, insan doğasıyla ilgili yeni bilimlerin ahlaki sorumluluk kavramını tehdit ettiği konusunda da uzlaşır. Wilson, birçok memelide olduğu gibi, insanlarda da erkeklerin dişilere kıyasla çok sayıda eşe sahip olmak için daha büyük bir istek taşıdığını söylediğinde, Rose, Wilson’i gerçekte şunu söylemekle suçladı:</p>

  <blockquote>
    <p class="nonindent">Hanımlar, eşlerinizi önüne gelenle yattığı için suçlamayın, bu onların hatası değil, genetik programları bunu gerektiriyor.<a class="noteref" href="../Text/notlar.xhtml#n0736" id="ref36">36</a></p>
  </blockquote>

  <p class="nonindent">Bu sözleri Tom Wolfe ile karşılaştıralım; onun kullandığı dil ancak bir parçacık farklıdır:</p>

  <blockquote>
    <p class="nonindent">İnsan türünde erkeğin genetik programı çok eşli olmak yönündedir, yani yasal eşine sadakatsizlik edecektir. Dergileri okuyan herhangi bir erkek, bu fikri kısa süre içinde kapacaktır: Ben bunu üç milyon yıllık evrim yüzünden yaptım!<a class="noteref" href="../Text/notlar.xhtml#n0737" id="ref37">37</a></p>
  </blockquote>

  <p class="nonindent">Bir kanatta Gould, aslında yanıt beklemediği bir soru sorar:</p>

  <blockquote>
    <p class="nonindent">Sahip olduğumuz şiddet duygusunun ve cinsiyetçiliğin sorumluluğunu neden genlerin üzerine atmaya çalışıyoruz?<a class="noteref" href="../Text/notlar.xhtml#n0738" id="ref38">38</a></p>
  </blockquote>

  <p class="nonindent">Diğer kanattaki Ferguson da aynı konuya değinir:</p>

  <blockquote>
    <p class="nonindent">“Bilimsel inanç”ın… herhangi bir özgür irade, kişisel sorumluluk ya da evrensel ahlak kavramı için aşındırıcı olacağı görülüyor.<a class="noteref" href="../Text/notlar.xhtml#n0739" id="ref39">39</a></p>
  </blockquote>

  <p class="nonindent">Rose ve Gould için Makinedeki Hayalet, istediğinde tarihi inşa eden ve dünyayı değiştiren bir “biz” kavramıdır. Kass, Wolfe ve Ferguson için o, dinsel hükümlere göre ahlaki yargılar veren bir “ruh” kavramıdır. Fakat bu insanların hepsi, genetik, sinirbilim ve evrime dair bilimleri, özgür seçimin küçültülemez konumu için bir tehdit olarak görmektedir.</p>
  <hr />

  <p class="nonindent">Bu durum, günümüzdeki entelektüel hayatı ne hale getirmiştir? Dindar sağcıların insan doğasına dair bilimlere olan düşmanlığı yükselme eğilimi içindedir; fakat sağın etkisi, entelektüel iklimdeki değişimlerden çok doğrudan siyasetçilere yöneltilen itirazlarda hissedilecektir. Dindar sağ kesimin entelektüel hayatın ana akımına yapacağı herhangi bir baskın, onların evrim kuramı karşıtlıkları yüzünden kısıtlı olacaktır. İster yaratılışçılık olarak bilinsin, isterse göz boyamak adına Akıllı Tasarım densin, doğal seçilim kuramının inkârı, bu kuramın doğru olduğunu gösteren kanıtların ağırlığı altında çökecektir. Ama bu çöküş gerçekleşmeden önce, bu inkârın bilim eğitimine ve biyomedikal araştırmalara daha ne kadar zarar verecekleriyse bilinmiyor.</p>

  <p>Öte yandan, radikal solun düşmanlığıysa modern entelektüel hayatta büyük iz bırakmıştır, çünkü güya radikal bilimci denen kişiler merkezî bir konuma gelmişlerdir. Tüm biyoloji bilgilerini Gould ve Lewontin’den öğrendiklerini gururla söyleyen birçok sosyal bilimci ve bilişsel bilimciyle tanıştım.<a class="noteref" href="../Text/notlar.xhtml#n0740" id="ref40">40</a> Birçok aydın, Lewontin’i evrim ve genetik hakkında şaşmaz bir piskopos bilip onun fikirlerine rağbet ederken, ayrıca birçok biyoloji felsefecisi de sanki onun çırağıymış gibi davranmıştır. İnsan evrimi veya genetik hakkında basılan her kitabı Rose’un kibirli bir tavırla gözden geçirmesi, artık Britanya yayıncılığının demirbaşı olmuştur. Gould’a gelince, Isaac Asimov bir kitap tanıtım yazısında “Gould hata yapamaz” diye yazarken, muhtemelen ironi yapmaya niyetlenmemiştir, fakat bu birçok gazeteci ve sosyal bilimcinin tavrıdır. <em>New York</em> dergisinde gazeteci Robert Wright üzerine çıkan yakın tarihli bir makalede ona “hayta” ve “penis kompleksi” olan “genç serseri” denmiştir, çünkü Wright kendi mantığı ve gerçekler üzerinden Gould’u eleştirme cüretini göstermişti.<a class="noteref" href="../Text/notlar.xhtml#n0741" id="ref41">41</a></p>

  <p>Radikal bilimcilere gösterilen saygı kısmen hak edilmiştir. Bilimsel başarılarının yanı sıra Lewontin birçok bilimsel ve sosyal meseleyi keskin bir şekilde tahlil ederken, Gould da doğa tarihi üzerine yüzlerce fevkalade yazı yazmış, Rose ise belleğin sinirbilimi üzerine harika bir kitap ortaya çıkarmıştır. Fakat onlar da kurnazlık edip kendilerine entelektüel alanda bir konum belirlemişlerdi. Biyolog John Alcock’un açıkladığı gibi “Stephen Jay Gould şiddetten nefret eder, cinsiyetçilik aleyhine konuşur, Nazilerden tiksinir, soykırımı korkunç bulur ve her zaman yanılmaz bir şekilde meleklerin tarafını tutar. Böyle bir kişiyle kim tartışabilir?”<a class="noteref" href="../Text/notlar.xhtml#n0742" id="ref42">42</a> Bu tartışılamama dokunulmazlığı, radikal bilimcilerin başkalarına yönelttikleri haksız saldırıların geleneksel fikir âleminin bir parçası haline gelmesini mümkün kılmıştır.</p>

  <p>Günümüzde birçok yazar, davranış genetiğini iyice irdelemeden öjenizmle aynı kefeye koyuyor ve sanki davranışların genetik bağıntıları üzerinde çalışmak, insanları çocuk sahibi olmakla ilgili kararları konusunda zorlamakla aynı şeymiş gibi tavır takınıyor. Birçokları da evrim psikolojisini Sosyal Darvincilik ile bir tutuyor ve sanki evrimsel köklerimizi araştırmak, fakirliğin varoluşunu haklı çıkarmakla aynı şeymiş gibi davranıyor. Bu kafa karışıklığına sadece bilimsel açıdan cahil olanlarda rastlanmaz, aynı zamanda <em>Scientific American</em> ve <em>Science</em> gibi prestijli yayınlarda da denk gelinebilir.<a class="noteref" href="../Text/notlar.xhtml#n0743" id="ref43">43</a> Wilson <em>Consilience</em> adlı kitabında, bilim dalları arasındaki ayrımın iyice mutlak hale geldiğini ileri sürdükten sonra, tarihçi Tzvetan Todorov alaylı bir üslupla şunu yazmıştır: “Wilson’ın bir sonraki kitabı için bir önerim var… Hitler tarafından uygulanmış bir öğreti olan Sosyal Darvinciliğin tahlili ve bunun sosyobiyolojiden ayrıldığı noktalar.”<a class="noteref" href="../Text/notlar.xhtml#n0744" id="ref44">44</a> 2001 yılında İnsan Genomu Projesi tamamlandığında projenin liderleri “genetik belirlenimciliği”, yani “kişinin tüm özelliklerinin genomumuza sıkı sıkıya bağlandığını” söyleyen görüşü, törensel bir havayla itham ettiler, fakat aslında kimse bu inancı taşımamaktadır.<a class="noteref" href="../Text/notlar.xhtml#n0745" id="ref45">45</a></p>

  <p>Birçok bilimci, radikallerin toplumsal inşacılık görüşünden son derece hoşnut olsa bile, bunun sebebi, aynı fikri paylaşmaları değil, laboratuvarlarındaki çalışmalarla meşgul olup kapılarının önünde eylem yapan göstericilerden uzak durmayı ve başlarını belaya sokmamayı istemeleridir. Antropolog John Tooby ve psikolog Leda Cosmides’in belirttiği gibi, biyolojinin beşerî sosyal düzenle bağlantısının olmadığı dogması, bilimcilere “modern akademik yaşantının politikleşmiş mayın tarlasından güvenli bir geçiş” sağlamaktadır.<a class="noteref" href="../Text/notlar.xhtml#n0746" id="ref46">46</a> Göreceğimiz gibi, Boş Sayfa veya Soylu Vahşi kuramlarına meydan okuyan insanlar günümüzde bile, zaman zaman göstericiler tarafından susturuluyor ya da Nazi olmakla suçlanıyor. Bu tür saldırılar gelişigüzel gerçekleştirilse bile, akademisyenliği fazlasıyla bozan bir göz korkutma atmosferi yaratmaktadır.</p>

  <p>Fakat entelektüel iklim bir yandan da değişim belirtileri veriyor. İnsan doğasına dair görüşler kimi akademisyenlerin ve bilginlerin aforoz edilmesine yol açsa bile, artık bu fikirlere kulak verenler de çıkmaya başladı. Bilimciler, sanatçılar, beşerî bilim akademisyenleri, hukuk kuramcıları ve düşünmeyi seven sade insanlar, biyolojik ve bilişsel bilimlerden gelen, zihinle ilgili yeni anlayışlara duydukları susuzluğu ifade ediyor. Radikal bilim hareketi, tüm belagat başarısına rağmen, artık bir deneyler çölüne dönüşmüştür. Yirmi beş yıldır toplanan veriler, bu verilerle ilgili öngörüleri boşa çıkarmıştır. Montagu’nun ileri sürdüğü gibi, ne şempanzeler barışçıl vejetaryenlerdir, ne zekânın kalıtımı sıfırdır, ne IQ beyinle alakasız bir “cisimleştirme”dir, ne kişilik ve sosyal davranışların genetik temeli yok denebilir, ne toplumsal cinsiyet farkları sadece “psikokültürel beklentilerin” ürünüdür, ne de cinayetler işleyen klanların sayısı barışçıl çetelerin sayısına eşittir.<a class="noteref" href="../Text/notlar.xhtml#n0747" id="ref47">47</a> Günümüzde artık bilimsel araştırmaların “Marksist felsefenin bilinçli bir şekilde uygulanmasıyla” yürütülmesi fikri utanç vericidir, ayrıca evrim psikoloğu Martin Daly’nin belirttiği gibi “<em>Dialectical Biology</em>’nin ilk sayısını doldurmaya yetecek kadar araştırma henüz gerçekleştirilmemiştir.”<a class="noteref" href="../Text/notlar.xhtml#n0748" id="ref48">48</a></p>

  <p>Bunun tam aksine, Sahlins’in tahmin ettiği gibi sosyobiyoloji geçici bir moda olmamıştır. Alcock’un 2001’de yayımladığı kitabının adı olan <em>The Triumph of Sociobiology</em> [Sosyobiyolojinin zaferi] aslında her şeyi anlatmaktadır: Hayvan davranışlarına dair çalışmalarında, artık kimse “sosyobiyoloji” veya “bencil genler”den bahsetmez, çünkü bu görüşler artık bilimin parçası ve alanıdır. İnsanlar hakkındaki çalışmalar artık güzellik, annelik, akrabalık, ahlak, dayanışma, cinsellik ve şiddet gibi insan deneyimlerinin temel alanlarını içermektedir. Üstelik evrim psikolojisi, bu alanlar için tek tutarlı kuramı sağlarken bir yandan da diğer deneysel araştırmalar için yeni ve parlak alanlar da açmıştır.<a class="noteref" href="../Text/notlar.xhtml#n0749" id="ref49">49</a> Davranış genetiği ise kişilik araştırmalarını canlandırmıştır ve İnsan Genomu Projesi’nden gelen bilgilerin uygulamaya geçirilmesiyle de iyice genişleyecektir.<a class="noteref" href="../Text/notlar.xhtml#n0750" id="ref50">50</a> Bilişsel sinirbilim yeni yöntemlerini zihin ve davranışların –duygusal ve politik suçlamalara maruz kalanlar da dahil olmak üzere– her yönüne uygulamaktan geri adım atmayacaktır.</p>

  <p>Zihin, beyin, genler ve evrimle ilgili bilimler, insan doğasını gittikçe daha etraflı bir şekilde açıklayacaktır elbette; fakat esas mesele, bu bilgiyle ne yapacağımızdır. Eşitlik, ilerleme, sorumluluk ve kişinin değeri gibi ideallerimiz için geçerli olan çıkarımlar nelerdir? Soldan sağa doğru uzanan politik yelpazede, insan doğasına dair bilimlerin karşıtları bir konuda haklıdır: Bunlar gerçekten hayati sorunlardır. Fakat söz konusu bilimlerin korku ve nefret yerine, muhakemeyle karşılanması gerekliliğinin sebebi budur. Kitabın bir sonraki kısmının amacı da bunu gerçekleştirmektir.</p>
</body>
</html>
