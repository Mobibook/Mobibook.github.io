<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>ÖNSÖZ</h1>

  <p class="nonindent">“İnsan doğası ve yetiştirme hakkında bir kitap <em>daha</em> mı? Zihnin boş sayfa olduğuna inanan insanlar gerçekten hâlâ var mı? Heteroseksüel ilişki yaşayıp da birden fazla çocuğu olan ve çocukların dil öğrendiğini, ama evcil hayvanların öğrenmediğini fark eden herhangi biri için insanoğlunun belirli yetenekler ve belirli bir mizaçla doğduğu yeterince aşikâr değil mi? Kalıtım ile çevre arasındaki basit ikili karşıtlık meselesini hepimiz aşmadık mı ve bütün davranışların aslında bu ikisinin birbiriyle etkileşiminden ortaya çıktığını anlamadık mı?” Bu kitabı yazmayı düşündüğümü açıkladığımda tüm meslektaşlarım bana, bu söylediklerime benzer bir tepki verdi. Üstelik ilk bakışta bu, pek de mantıksız bir tepkiymiş gibi gelmiyor. Belki de “insanın doğasına karşılık yetiştirme” meselesi artık vaktini tamamlayıp ölmüş bir konudur. Zihin ve davranışlar hakkında güncel yazıları izleyen herkese, aşağıdakiler gibi orta yolcu tezler tanıdık gelecektir:</p>

  <blockquote>
    <p class="nonindent">Okuyucu, genetik ya da çevre temelli açıklamalardan birinin ötekine üstünlük kurduğunu düşünüyorsa, bizler bu taraflardan birini ya da ötekini anlatma konusunda başarısız olmuşuz demektir. Bize kalırsa, bu meselede hem genlerin hem de çevre etkenlerinin sözü geçmektedir. Bunların karışımı nasıl olur? İşte bu noktanın şu an için tam olarak bilinemeyeceğinde ısrarcıyız; çünkü elimizdeki bulgular henüz kesin kararlar verebilmemiz için yeterli değil.<a class="noteref" href="../Text/notlar.xhtml#nonsoz1" id="ref1">1</a></p>

    <p>Bu, her şeyin genetik olduğunu söyleyen kitaplardan biri olmayacak, çünkü her şey genetik değildir. Çevresel etkenler de en az genetik yapı kadar önemlidir. Çocukların büyürken edindiği deneyimler, doğuştan sahip oldukları özellikleri kadar önemlidir.<a class="noteref" href="../Text/notlar.xhtml#nonsoz2" id="ref2">2</a></p>

    <p>Bir davranış kalıtsal olsa bile, bireyin davranışı yine de onun gelişiminin sonuçlarından biridir ve bu yüzden de söz konusu davranışı, sebep sonuç ilişkisi uyarınca etkileyen bir çevre bileşeni vardır… Hem genetik hem de çevresel koşulların kopyalanması aracılığıyla fenotiplerin<a class="noteref" href="../Text/notlar.xhtml#nonsoz3" id="ref3">3</a> nasıl aktarıldığına dair modern anlayış… kültürel geleneklerin, yani çocuğun anne babasından taklit ettiği davranışların çok önemli olduğunu söylemektedir.<a class="noteref" href="../Text/notlar.xhtml#nonsoz4" id="ref4">4</a></p>
  </blockquote>

  <p class="nonindent">Eğer bu ifadelerin, zararsız bir uzlaşmayı gösterdiğini ve herkesin doğa/yetiştirme tartışmasını bir kenara bıraktığını düşünüyorsanız, bir kez daha düşünmelisiniz. Yukarıdaki alıntılar son on yılın en çok tartışma yaratan üç kitabından yapılmıştır. İlk alıntı Richard Herrnstein ve Charles Murray’in yazdığı <em>The Bell Curve</em> [Çan eğrisi] kitabındandır; ki bu kitapta beyaz ve siyah Amerikalılar arasında IQ ortalamalarındaki farkın hem genetik hem de çevresel nedenleri olduğu ileri sürülmektedir. İkinci alıntı Judith Rich Harris’in <em>The Nurture Assumption</em> [Yetiştirme önermesi] adlı kitabındandır ve Harris, çocukların kişiliğinin hem genler hem de çevre tarafından şekillendirildiğini, bu yüzden anne babalar ile çocukları arasındaki benzerliklerin, hem çocuk yetiştirmenin etkilerinden hem de ortak genlerden kaynaklandığını söyler. Üçüncü alıntıysa Randy Thornhill ve Craig Palmer’ın, tecavüzün yalnızca kültür ürünü olmayıp kökeninin erkek cinselliğinin doğasında bulunduğunu iddia ettikleri <em>A Natural History of Rape</em> [Tecavüzün doğal tarihi] adlı kitaptan alınmıştır. Sadece yetiştirmeye değil, yetiştirme koşullarının yanı sıra insanın doğasına da önem verdikleri için bu yazarlar adeta tecrit edilmiş, sesleri bastırılmış, basının ağır hakaretlerine uğramış, hatta Amerikan Kongresi’nde kınanmışlardır. Bu tür fikirlerini açıklayan başka insanlar da aynı şekilde sansürlenmiş, saldırılara uğramış ya da haklarında yasal soruşturma açılmasıyla tehdit edilmiştir.<a class="noteref" href="../Text/notlar.xhtml#nonsoz5" id="ref5">5</a></p>

  <p>Zihnin bir kısmını şekillendirmek üzere doğa ve yetiştirmenin işbirliği yaptığı görüşünün yanlış olduğu zaman içinde ortaya çıkabilir, fakat bu görüş, meselenin ilk ortaya çıkışından bunca yıl sonra, içinde bulunduğumuz XXI. yüzyılda bile sudan sebeplere dayanan ya da hiç beklenmedik bir fikir değildir. Çünkü konu insan düşüncelerini ya da davranışlarını açıklamaya geldiğinde, bu meselede kalıtımın herhangi bir rolünün olma ihtimali, hâlâ sarsıcı bir etkiye sahiptir. Birçok kişi, insan doğasının etkisini kabul etmenin ırkçılık, cinsiyetçilik, savaş, açgözlülük, soykırım, nihilizm ve gerici siyasetleri onaylamak, çocukları ve engellileri ihmal etmek anlamına geleceğini düşünmektedir. Zihnin doğuştan gelen bir düzeni olduğu yönünde ortaya atılacak herhangi bir iddia, sanki bu, yanlış olduğu gösterilebilecek bir varsayım değilmiş de, üstünde düşünülmesi bile ahlakdışı olan bir fikirmiş gibi, insanları derinden sarsmaktadır.</p>

  <p>Elinizdeki kitap, modern yaşamdaki insan doğası kavramının ahlaksal, duygusal ve siyasal renkleri hakkındadır. Bu kitapta, insanların, insan doğasını tehlikeli bir fikir olarak görmesine yol açan tarihsel gelişmelerin izini sürecek, bu fikri arapsaçına döndüren ahlaksal ve siyasal keşmekeşi çözmeye çalışacağım. İnsan doğası hakkında yazılmış hiçbir kitap tartışma yaratmamayı elbette bekleyemez, ama yine de yazdığımın “patlayıcı” bir kitap olmasını amaçlamadım; gerçi kitabın kapağında öyle olduğunu ima eden ibareler görebilirsiniz. Birçok kişinin düşündüğünün aksine, aşırı “yetiştirmeci” bir görüşe, aşırı “doğacı” bir görüşle karşı çıkıp gerçeğin arada bir yerlerde olduğunu söylemiyorum. Bazı durumlarda aşırı çevreselci açıklamalar doğrudur: Hangi dili konuştuğunuz buna güzel bir örnektir; ayrıca farklı ırklara ve etnik gruplara ait insanların girdikleri sınavlarda aldıkları sonuçlar arasındaki farklılıklar bu duruma başka bir örnek olabilir. Bazı durumlardaysa aşırı kalıtımcı açıklamalar doğrudur; örneğin belirli kalıtsal sinir hastalıklarında olduğu gibi. Ama çoğu durumda, doğru açıklamaya ulaşmak için kalıtım ve çevre faktörlerinin karmaşık bir etkileşimini de göz önüne almak gerekiyor: Kültür çok önemlidir, fakat kültürün yaratılıp öğrenilmesini mümkün kılan zihinsel yetiler olmaksızın kültür var olamaz. Benim bu kitaptaki amacım, genlerin her şey olduğunu ve kültürünse hiçbir şey olmadığını söylemek değil – böyle bir şeye kimse inanmaz; benim niyetim, neden aşırı görüşün (yani kültürün her şey olduğunu söyleyen görüşün) ılımlı kabul edilmesine rağmen, aslında ılımlı olan görüşün aşırılık olarak görüldüğünü irdelemektir.</p>

  <p>Ayrıca insan doğasının etkilerini kabul etmenin, birçok kişinin korktuğu siyasal imaları da yoktur. Örneğin, bunu kabul etmek, feminizmden vazgeçmeyi, eşitsizliği veya şiddeti kabullenmeyi ya da ahlakı kurmaca bir şeymiş gibi ele almayı gerektirmez. Ben burada her şeyden önce belirli siyasetlerin avukatlığını yapmayacak ve solun ya da sağın siyasi gündeminden bahsetmeyeceğim. Siyasi anlaşmazlıkların neredeyse her zaman birbirleriyle rekabet eden değerler arasında gerçekleşen bir değiştokuş içerdiğine ve bilimin de bu değiştokuş meselesini çözmeye değil, tanımlamaya yönelik donanımı olduğuna inanıyorum. Göstereceğim gibi, bu değiştokuşların çoğu, insan doğasının özelliklerinden kaynaklanır. Bunların açıklığa kavuşmasıyla da, ne yönde olursa olsun, toplu tercihlerimizin daha sağlıklı bilgilerle yapılacağını umut ediyorum. Eğer bir tarafın avukatlığını yapacaksam, insan ilişkileri hakkındaki modern tartışmalarda görmezden gelinen ya da üzerinde baskı kurulan tarafın, yani insan doğasıyla ilgili keşiflerin avukatı olurum.</p>

  <p>Peki, tüm bunları açıklığa kavuşturmak neden önemlidir? İnsan doğasını kabul etmemek, Viktorya dönemi insanlarının cinsellikten utanmasına benzer, hatta daha da kötüdür; çünkü bu yaklaşım bilimselliğimizi, akademilerimizi, halka söylenenleri, hatta gündelik hayatlarımızı bile çarpıtmaktadır. Mantıkçılar, bizlere tek bir çelişkinin bile bir dizi ifadeyi yozlaştırabileceğini ve yanlışlıkların filizlenmesine yol açabileceğini anlatır. Bilim ve sağduyudan gelen onca kanıtın varlığına rağmen, insan doğasının var olmadığını söyleyen dogma da böyle bir yozlaştırıcı etkiye sahiptir.</p>

  <p>Zihnin boş bir sayfa olduğunu söyleyen öğreti, öncelikle, insanoğlu hakkında yapılan incelemeleri ve sonuç olarak da bu araştırmaların kılavuzluk ettiği kamuoyu kanaatini ve kişisel görüşleri saptırmıştır. Örneğin çocuk yetiştirmeye dair çeşitli düşüncelere, anne babanın davranışlarıyla çocuğun davranışları arasında bağıntı kuran araştırmalardan ilham alınarak ulaşılmıştır. Sevgi dolu anne babaların çocukları özgüven sahibidir; otoriter anne babaların (ne fazla müsamaha gösteren ne de aşırı kısıtlayan anne babalar) çocukları düzgün davranışlar sergiler; çocuklarıyla konuşan anne babaların çocuklarının dil becerileri daha iyidir vesaire gibi. Herkes çocukları en iyi şekilde yetiştirmek için anne babaların sevecen, otoriter ve konuşkan olması gerektiği sonucuna varmıştır; ayrıca çocuklar bu özelliklere kavuşmazsa da bu durum anne babaların hatası sayılmaktadır. Oysa varılan bu sonuçlar, çocuk zihninin aslında boş bir sayfa olduğu inancına dayanmaktadır. Ama unutulmamalıdır ki, anne babalar çocuklarına sadece ev ortamını değil genlerini de vermektedir. Anne babalar ile çocuklar arasındaki karşılıklı bağıntılar, yetişkinleri sevecen, otoriter ve konuşkan yapan genlerin, çocukları da özgüvenli, düzgün davranışlı ve kendini ifade edebilen bireyler yaptığını söylüyor olabilir. Bu çalışmalar, evlatlık alınmış çocuklarla (bunlar anne babalarından sadece ev ortamını alır, genlerini almazlar) tekrarlanana kadar, eldeki veriler hem genlerin önemli olma ihtimali hem de çocuk yetiştirmenin belirleyici olduğu ihtimaliyle uyumludur ya da iki ihtimalin ortasında bir şey de olabilir. Yine de neredeyse her örnekte, en aşırı görüş, yani anne babanın her şey olduğunu söyleyen görüş, araştırmacıların kabul ettiği tek görüştür.</p>

  <p>İnsan doğasının tabulaştırılması, araştırmacıların meseleye at gözlüğüyle bakmasına sebep olduğu gibi, bu konu hakkında tartışmak bile sapkınlık kabul edilmişti. Birçok yazar, doğuştan sahip olunan bir yapıyı ima eden görüşlere ilgi göstermeme konusunda öylesine ateşlidir ki, mantık ve uygarlığı bir kenara bırakmışlardır. “Kısmen”e karşı “hepsi”, “muhtemelen”e karşı “daima”, “öyledir”e karşı “öyle olması gerekir” gibi temel ayrımlar, insan doğasını aşırıcı bir öğreti olarak resmetmiş ve okuyucuları bu görüşten uzaklaştırmak adına, büyük bir hevesle horgörülmüştür. Bu tür düşünceleri çözümlemenin yerini genellikle siyasal iftiralar ve kişisel saldırılar almıştır. Üstelik entelektüel atmosferin bu şekilde zehirlenmesi de, yeni bilimsel keşifler sayesinde biraz daha anlaşılan insan doğasına dair zorlu meseleleri çözümleyecek donanımdan mahrum kalmamıza sebep olmuştur.</p>

  <p>İnsan doğasının inkârı, akademilerin ötesine taşıp entelektüel yaşantı ile sağduyu arasındaki bağın kopmasına da yol açmıştır. Bu kitabı yazma fikri aklıma, uzmanların ve sosyal bilimcilerin, insan doğasının şekillendirilebileceği yönündeki şaşırtıcı iddialarını toplamaya başladığımda geldi: Yani, oğlan çocuklarının, bunu yapmaya yüreklendirildikleri için tartışıp kavga ettiği; çocukların, sebze yemeleri için anne babaları tarafından ödül olarak verilmesinden ötürü şekerli yiyeceklerden hoşlandığı; gençlerin, imla yarışmaları ve akademik ödüller yüzünden, görünüşleri ve giyimleri bakımından rekabet etme fikrine kapıldığı; erkeklerin, sosyalleşme şekli yüzünden cinselliğin amacının orgazm olduğunu düşündüğü gibi iddiaları incelerken. Üstelik tek sorun bu iddiaların mantığa aykırı olması değildi, çünkü bu yazarlar söyledikleri şeyleri sağduyunun sorgulayabileceğini de kabul etmiyorlardı. Bu yaklaşım bir tarikat zihniyetidir, yani fantastik inançlar kişinin dindarlığının kanıtı olarak gösterişli bir şekilde sunulmaktadır. Böyle bir zihniyet, gerçeğe itibar göstermeyle aynı anda var olamaz, ayrıca son zamanlarda entelektüel yaşantıda beliren kimi talihsiz eğilimlerden de bu zihniyetin sorumlu olduğuna inanıyorum. Gerçek, mantık, kanıt gibi kavramları küçümsemek, bahsettiğim bu eğilimlerden birkaçıdır. Başka bir eğilim de aydınların, halkın karşısında söyledikleri ile gerçekten inandıkları düşünceler arasındaki ikiyüzlü ayrımdır. Üçüncü bir eğilim ise kaçınılmaz bir tepkidir aslında: Aydın karşıtlığı ve bağnazlıktan zevk alan “siyaseten hatalı” çığırtkanların sahip olduğu bu kültür, entelektüel kurumların, halkın gözünde güvenirliğini kaybetmesinden de ayrıca güç bulmaktadır.</p>

  <p>Son olarak da insan doğasının inkârı sadece eleştirmenler ve aydınların dünyasını yozlaştırmadı, aynı zamanda gerçek insanların hayatlarına da zarar verdi. Anne babaların çocuklarına, tıpkı bir kil topağını yoğurur gibi şekil verebileceğini söyleyen kuram, anne babaların çocuk yetiştirme yöntemlerini de etkiledi, böylece doğaya aykırı ve bazen zalimce yöntemlere bile başvuruldu. Bu da hayatlarında bir denge tutturmaya çalışan annelerin karşılaştığı seçimleri çarpıtırken, çocuklarının hayatının umdukları şekilde gelişmediğini gören anne babaların ıstıraplarını artırdı. İnsanların sahip olduğu zevklerin, tersine çevrilebilir kültürel tercihler olduğu yönündeki inanç yüzünden, toplumsal planlamacılar, insanların süslerden, doğal ışıktan ve yaşamda sahip olunabilecek çeşitli şeylerden hoşlanmasının değersiz olduğunu söyledi, dolayısıyla milyonlarca insan sıkıcı beton kutularda yaşamak zorunda kaldı. Kötülüğün aslında toplumun ürünü olduğunu söyleyen romantik kanaat, tehlikeli psikopatların sokağa salınmasını haklı çıkardı, böylece masum insanların öldürülmesi bir anlamda teşvik edildi. İnsanlığın devasa boyutlardaki toplum mühendisliği projeleriyle yeniden şekillendirilebileceğine dair inanç ise tarihteki en büyük gaddarlıkların önünü açtı.</p>

  <p>Mantıklı konuşmak gerekirse, insan doğasını kabul etmek, birçok insanın korktuğu olumsuz sonuçları ifade etmek anlamına gelmez. Tezlerimin çoğu soğukkanlı bir şekilde çözümlemeye dayalı olsa bile, bu sonuçların aslında olumlu etkiye sahip olduğuna inandığımı saklamaya çalışmayacağım. Çehov “insana neye benzediğini gösterirseniz, daha iyi biri olacaktır” diye yazmıştır. Yani insan doğasına dair yeni bilim dalları da bizi biyoloji bilgisine dayalı ve gerçekçi bir hümanizmaya götürebilir. Bu bilimler de türümüzün, fiziksel görünüm ile dar görüşlü kültürün yüzeysel farklılıklarının altındaki psikolojik birliğini göz önüne sererek, insan zihninin mucizevi karmaşıklığını takdir etmemizi sağlamaktadır; oysa bizler sorunsuz işlediği için bu karmaşıklığı sıradan bir şey olarak görürüz. Bu bilimler ayrıca elimizdeki değerleri geliştirmek için devreye sokabileceğimiz ahlaki sezgileri tanımlar; insan ilişkilerinde bir doğallık vaat eder; insanları ele alırken, kuramların söylediklerine göre değil, onların gerçekten ne hissettiklerine göre hareket etmemiz için bizi cesaretlendirirler. Acının ve baskının ayırdına varabilmemiz için bir mihenk taşı görevi görürler, güç sahiplerinin gerekçelerinin maskesini düşürürler. Ayrıca bizi zevklerimizden özgürleştirmeyi düşünen ve kendilerini toplumsal reformcu olarak atamış kişilerin tasarılarının içini görmemizi sağlar; demokrasinin ve hukuğun üstünlüğünün başardıklarına duyduğumuz takdiri tazeler; binlerce yıldır insan hakkında düşünen sanatçıların, filozofların kavrayış gücünü artırırlar.</p>

  <p>İnsan doğasından dürüstçe bahsetmek için çok uygun bir zamandayız. XX. yüzyıl boyunca birçok aydın, insanların biyolojik açıdan ayırt edilemez olduğu, alçakça amaçlar gütmediği, seçim yapmakta sonuna dek özgür olduğu gibi kırılgan ve keyfî iddiaları ortaya koyan nezaket ilkelerine dayanmaya çalışmıştı. Zihin, beyin, gen ve evrim alanlarında gerçekleştirilen keşifler, bu iddialar hakkında şüphe uyandırmıştır. Başka bir işe yaramasa bile, zekânın ve duyguların genetik köklerini anlamayı vaat eden İnsan Genomu Projesi’nin tamamlanması bile insanları uyandırmaya yetmelidir. İnsan doğasının inkârı yaklaşımına yeni bilimsel keşifler tarafından meydan okunması, bizi bir mücadeleyle karşı karşıya bırakıyor. Barış ve eşitlik gibi değerlerden ya da bilime ve gerçeğe duyduğumuz bağlılıktan vazgeçmek istemiyorsak, o zaman söz konusu bu değerleri, psikolojik yapımızla ilgili ve yanlış oldukları kanıtlanabilecek bu iddialardan ayrı olarak ele almamız gerekecektir.</p>

  <p>Bu kitap, insan doğasının nasıl tabulaştığını merak eden, bu tabuya meydan okumanın acaba gerçekten tehlikeli mi yoksa sadece alışılmamış mı olduğunu bilmek isteyenler için yazılmıştır. Bu kitap, türümüzün ortaya çıkmakta olan portresine ilgi duyan ve bu portrenin meşru eleştirilerini merak edenler içindir. İnsan doğasını tabulaştırma yaklaşımının, önümüzdeki zorlu meselelerle uğraşırken, oyunu eksik bir desteyle oynamamıza yol açtığını düşünenler içindir. Bu kitap zihin, beyin, gen ve evrim alanlarındaki gelişmelerin kendi hakkımızdaki görüşümüzü kalıcı olarak değiştirdiğini anlayanların yanı sıra tüm bunların sonucunda şu anda sahip olduğumuz değerler aşınacak mı, var olmayı sürdürecek mi, yoksa yücelecek mi (ki, ben bunu savunacağım) diye merak edenler içindir.</p>
  <hr />

  <p class="nonindent">Kitabımın daha iyi olmasını sağlayan dostlarımı ve meslektaşlarımı anmak bir zevk. Helena Cronin, Judith Rich Harris, Geoffrey Miller, Orlando Patterson ve Donald Symons her türden derin, öngörülü çözümlemeler yaptılar ve kitabın son halinin onların bilgilerine layık olduğunu umuyorum. Ayrıca Ned Block, David Buss, Nazli Choucri, Leda Cosmides, Denis Dutton, Michael Gazzaniga, David Geary, George Graham, Paul Gross, Marc Hauser, Owen Jones, David Kemmerer, David Lykken, Gary Marcus, Roslyn Pinker, Robert Plomin, James Rachels, Thomas Sowell, John Tooby, Margo Wilson ve William Zimmerman’ın değerli yorumlarından da epeyce faydalandım. Kendi uzmanlık alanlarına giren bölümleri gözden geçiren meslektaşlarım Josh Cohen, Richard Dawkins, Ronald Green, Nancy Kanwisher, Lawrence Katz, Glenn Loury, Pauline Maier, Anita Patterson, Mriganka Sur ve Milton J. Wilkinson’a da teşekkür ediyorum.</p>

  <p>Sorularımı nezaket göstererek yanıtlayan ya da kitabım için faydalı öneriler getiren Mahzarin Banaji, Chris Bertram, Howard Bloom, Thomas Bouchard, Brian Boyd, Donald Brown, Jennifer Campbell, Rebecca Cann, Susan Carey, Napoleon Chagnon, Martin Daly, Irven DeVore, Dave Evans, Jonathan Freedman, Jennifer Ganger, Howard Gardner, Tamar Gendler, Adam Gopnik, Ed Hagen, David Housman, Tony Ingram, William Irons, Christopher Jencks, Henry Jenkins, Jim Johnson, Erica Jong, Douglas Kenrick, Samuel Jay Keyser, Stephen Kosslyn, Robert Kurzban, George Lakoff, Eric Lander, Loren Lomasky, Martha Nussbaum, Mary Parlee, Larry Squire, Wendy Steiner, Randy Thornhill, James Watson, Torsten Wiesel, Robert Wright’a da teşekkürü bir borç bilirim.</p>

  <p>Bu kitaptaki konular ilk olarak çeşitli seminerlerde ortaya konmuş ve oralardaki dinleyicilerin önemli katkıları olmuştur. Bu seminerlerin yapıldığı yerler arasında Pennsylvania Üniversitesi’ndeki Biyoetik Merkezi; Getty Araştırma Enstitüsü’ndeki Biliş, Beyin ve Sanat Sempozyomu; Pittsburgh Üniversitesi’ndeki Gelişimsel Davranış Genetiği konferansı; İnsan Davranışları ve Evrim Cemiyeti; Pennsylvania Üniversitesi’ndeki İnsancıl Önderlik Projesi; Boston Üniversitesi’ndeki Irk ve Toplumsal Sınıflar Enstitüsü; MIT’deki Beşeri Bilimler, Sanat ve Sosyal Bilimler Fakültesi; Sinirbilim Enstitüsü’ndeki Sinirbilim Araştırma Programı; Pozitif Psikoloji Zirvesi; Hukukta Evrimsel Çözümleme Cemiyeti; Yale Üniversitesi’ndeki İnsan Değerleri Tanner Dersleri bulunmaktadır.</p>

  <p>Massachusetts Teknoloji Enstitüsü’nün öğretim ve araştırma ortamının mükemmelliğini burada anmaktan memnunum, ayrıca Beyin ve Bilişsel Bilimler Bölümü başkanı Mriganka Sur, Bilim Fakültesi dekanı Robert Sibley, MIT başkanı Charles Vest’in yanı sıra birçok meslektaşımın ve öğrencinin verdiği desteklere de müteşekkirim. Teuber Kütüphanesi’nde görevli John Bearley, akademik materyali taradı ve ne kadar muğlak olursa olsun, tüm sorulara cevap verdi. MIT MacVicar Fakülte Üyeleri programına ve Peter de Florez kürsüsüne mali destekleri için teşekkür ederim. Dil konusundaki araştırmam NIH’in HD18381 ödeneği kapsamında desteklenmiştir.</p>

  <p>Viking Penguin’den Wendy Wolf ile Penguin Books’tan Stefan McGrath mükemmel tavsiyelerin yanı sıra manevi desteklerini de eksik etmediler. Onlara ve temsilcilerim John Brockman ile Katinka Matson’a kitap adına sarf ettikleri çaba için teşekkür ediyorum. Katya Rice’ın, onunla beşinci işbirliğimiz olan bu kitabın düzeltme işleriyle ilgilenmesinden hoşnutum.</p>

  <p>Gösterdikleri sevgi ve destek için aileme, yani Pinker’lara, Boodman’lara, Subbiah-Adams’lara kalpten teşekkür ediyorum. Verdiği bilgece tavsiyeler ve sevgiyle cesaretlendirişi için karım Ilavenil Subbiah’a özellikle müteşekkirim.</p>

  <p class="extract">Bu kitap üzerimde büyük etkisi olan dört dostuma, Donald Symons, Judith Rich Harris, Leda Cosmides, John Tooby’ye adanmıştır.</p>
</body>
</html>
