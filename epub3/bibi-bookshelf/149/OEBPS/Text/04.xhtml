<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>4</span>
  </div>

  <h1>KÜLTÜR AKBABALARI</h1>

  <blockquote>
    <p class="nonindent">Babil’deki her erkek gibi konsüllük yaptım; hepsi gibi köle de oldum. Bakın – sağ elimin işaret parmağı yok. Bakın – pelerinimdeki kesikten midemin üstündeki kızıl dövmeyi görebilirsiniz; ikinci harf, yani <em>Bet</em>. Dolunaylı gecelerde bu harf, Gimel işareti taşıyan insanlar üzerinde güç sahibi olmamı sağlıyor, fakat Alef işareti taşıyanlara boyun eğiyorum, bunlar da ayın olmadığı geceler Gimel işaretlilere itaat eder.<a class="noteref" href="../Text/notlar.xhtml#n041" id="ref1">1</a> Şafağın yarı aydınlığında, bir mahzende, siyah bir sunak taşının önünde durup kutsal boğaların boğazını kestim. Bir keresinde, bütün bir kamerî yıl boyunca görünmez ilan edilmiştim – haykırsam kimse önemsemeyecek, ekmek çalsam kafam kesilmeyecekti…</p>

    <p>Bu neredeyse korkunç çeşitliliği bir kuruma, Piyangoya borçluyum. Başka milletler bunu bilmez ya da oralardaki piyango noksandır veya gizli saklı yapılır.</p>
  </blockquote>

  <p class="nonindent">Jorge Luis Borges’in “Babil Piyangosu” adlı öyküsü, kültürün edilgen bireylere gizemli bir şekilde düşen roller ve simgeler dizisi olduğu görüşünün belki de en iyi tasviridir. Anlattığı piyango, kazanan biletin büyük ödülle ödüllendirildiği bildik oyun yöntemiyle başlar. Fakat heyecanı artırmak için piyangocular, bilet sahibine ödülden çok ceza olabilecek birkaç numara daha eklemiştir. Sonra da cezaları ödemeyenlere hapis cezası dayatırlar ve sistem para dışında cezalar ile ödüllerin olduğu bir çeşitliliğe doğru kayar. Özgürleşen, zorlayıcı ve sınırsız bir güce sahip olan piyangonun gizemi de gittikçe artmaktadır. İnsanlar sistemin nasıl çalıştığı, hatta hâlâ var olup olmadığı hakkında atıp tutmaktadır.</p>

  <p>İlk bakışta insan kültürlerinin, Borges’in piyangosu gibi korkunç bir çeşitliliğe sahip olduğu görünür. <em>Homo sapiens</em> türünün bireyleri kurtçuklardan solucanlara, inek idrarından insan etine dek her şeyi mideye indirir. Bedenlerini delik deşik etmiş Batılı gençleri ürkütecek boyutlara varana dek vücudun belli yerlerini bağlar, keser, yaralar ve gererler. Acayip cinsel uygulamalara onay verirler, örneğin küçük oğlanların her gün genç erkeklerin cinsel organlarını ağızlarıyla uyarması ve anne babaların beş yaşındaki çocuklarını evlendirmesi gibi. Kültürel varyasyonların bu bariz kaprisli hali, kültürün beyinden, genlerden ve evrimden farklı bir evrende yaşadığını söyleyen öğretiyi doğal olarak güçlendirmektedir. Bu ayrım da biyoloji tarafından boş bırakılıp kültür tarafından yazılan sayfa anlayışına dayanır. Şimdiye dek sizi sayfanın boş olmadığına ikna etmeye çalıştım ve artık kültürü resme tekrar yerleştirme zamanıdır. Bu işlem hayata dair bilimlerden insan doğası bilimlerine, sosyal bilimlere, beşerî bilimlere ve sanat dallarına uzanan bilgi birliğini (<em>consilience</em>) tamamlayacaktır.</p>

  <p>Bu bölümde, kültürün piyangoya benzediğini söyleyen inanca seçenek oluşturabilecek bir görüş sunacağım. Kültür bunun yerine, insan fenotipinin bir parçası olarak görülebilir: Kültüre, hayatta kalıp gelişmemizi ve soyumuzu devam ettirmemizi mümkün kılan farklı tasarımın bir parçası olarak bakılabilir. İnsanoğlu, bilgiyi kullanan ve işbirliği yapan bir türdür, kültür de doğal olarak bu yaşam tarzından doğar. İlk ağızda şunu söyleyebiliriz: “Kültür” dediğimiz fenomen, insanlar keşiflerini bir havuzda toplayıp biriktirdikçe, emek gücünü koordine edip çatışmaları karara bağlayan gelenekleri kurumsallaştırdıkça ortaya çıktı. İnsan toplulukları zaman ve coğrafya tarafından birbirlerinden ayrılmalarının ardından farklı keşifler ve geleneklerini biriktirdiklerinde, artık çoğul ekini kullanarak bunlara kültürler deriz. Yani farklı kültürler, farklı genlerden gelmez –Boas ve takipçileri bu konuda haklıydı– fakat bu kültürler ayrı bir dünyada yaşamaz ya da biçimsiz zihnimizi şekillendirip mühürlemez.</p>
  <hr />

  <p class="nonindent">Kültür ile insan doğasına ait bilimlerin arasında bağlantı kurmak için atılacak ilk adım, bütün önemine rağmen kültürün, insanlara derilerinden sızan bir tür gaz olmadığını anlamaktır. Kültür, bizim öğrenme dediğimiz meziyeti gerçekleştiren sinir sistemi devrelerine dayanır. Bu devreler bizi, birbirinden ayırt edilemez taklitler haline getirmez, fakat söz konusu devreler, kültür iletimini mümkün kılmak için şaşırtıcı ölçüde incelikli yollarla çalışmak zorundadır. Dolayısıyla, zihnin doğuştan sahip olunan yetilerini irdelemeye yoğunlaşmak, öğrenmek, kültür ve sosyalleşmeyi araştırmak için alternatif bir yol değil, bunların nasıl çalıştığını açıklamaya yönelik bir girişimdir.</p>

  <p>Örnek olarak bir kişinin ana dilini ele alalım; ana dil kusursuz bir şekilde öğrenilen kültürel bir beceridir. Konuşmalara maruz kaldıklarında papağanlar da çocuklar da <em>bir şeyler</em> öğrenir, fakat ses dalgalarından kelimeler ve kurallar damıtıp bunlardan sonsuz sayıda yeni cümle kurmak ve bunları anlamak için kullanılan zihin algoritmasına sadece çocuklar sahiptir. Dilin doğuştan sahip olduğu donanımı, aslında dil <em>öğrenmek</em> için doğuştan gelen bir mekanizmadır.<a class="noteref" href="../Text/notlar.xhtml#n042" id="ref2">2</a> Aynı şekilde, çocukların kültür öğrenmesi için, salt sesleri ve görüntüleri kaydeden bir video kamera olmaları yetmez. Başka insanların davranışlarının temelindeki inanç ve değerleri süzecek zihinsel mekanizmayla donatılmış olmaları gerekir, böylece çocukların kendisi de o kültürün ehil üyeleri olabilir.<a class="noteref" href="../Text/notlar.xhtml#n043" id="ref3">3</a></p>

  <p>Kültürel öğrenmenin en alçakgönüllü eylemi –anne babanın veya bir akranın davranışlarına öykünmek– bile göründüğünden daha karmaşıktır. Başka insanlardan çaba harcamaksızın bir şeyler öğrenirken zihnimizde olup biteni kavrayabilmek için, <em>başka</em> türlü zihnimiz olsaydı nasıl olurdu diye kafamızda canlandırmamız gerekir. Ama şanslıyız ki bilişsel bilimciler, robotların, hayvanların ve zekâ özürlü insanların zihinlerini inceleyerek bizim için bunu hayal ettiler.</p>

  <p>Taklit yoluyla öğrenen bir robot yapmak isteyen yapay zekâ araştırmacısı Rodney Brooks, bu amaç için bilgisayar biliminde yaygın olan öğrenme tekniklerini kullanmayı düşünürken şu sorunla karşılaştı:</p>

  <blockquote>
    <p class="nonindent">Robot, cam bir kavanozu açan kişiyi gözlemler. Kişi robota yaklaşır ve kavanozu robota yakın masaya koyar. Kişi ellerini ovuşturur ve sonra kapağı açmaya hazırlanır. Bir eliyle cam kavanozu, diğer eliyle kapağı tutar ve ardından kapağı saat yönünün aksine çevirerek açmaya başlar. Kavanozu açarken alnını silmek için duraklar, ne yapıyor diye robota bakar ve açma işine geri döner. Sonra robot bu eylemi tekrarlamaya kalkışır. Fakat taklit edilecek eylemin hangi kısımları önemlidir (kapağı saat yönünün aksine çevirmek gibi), hangileri değildir (alnını silmek gibi)?… Robot, bu deneyimden edindiği bilgiyi nasıl soyutlayacak ve benzer bir durumda nasıl uygulayacaktır?<a class="noteref" href="../Text/notlar.xhtml#n044" id="ref4">4</a></p>
  </blockquote>

  <p class="nonindent">Yanıt, robotun taklit edilecek insanın aklını okuma becerisiyle donatılmasıdır, böylece onun hedeflerini bilir ve hedefine ulaşmak için yaptığı davranışın gerekli taraflarını alabilir. Bilişsel bilimciler, bu beceriye sezgisel psikoloji, halk psikolojisi ya da zihin kuramı derler. (Burada “kuram” kelimesi, bilimcilerin açık inançlarına değil, kişinin, hayvanın veya robotun zımnî inançlarına yapılan bir göndermedir.) Var olan hiçbir robot, bu becerinin yakınına bile ulaşamamıştır.</p>

  <p>Başkalarının hedeflerini anlamakta zorlanan zihinlerden biri de şempanzelerinkidir. Psikolog Laura Petitto, Nim Chimpsky olarak bilinen hayvanın işaret dili başeğitmeniydi ve onunla birlikte üniversite tesislerinde bir yıl boyunca yaşamıştır. İlk bakışta Nim, sanki Petitto’nun bulaşıkları yıkamasını “taklit ediyor”du, fakat arada önemli bir fark vardı. Nim’in süngerle ovduğu tabaklar illa ki temizlenmiyordu, ayrıca Nim’e temiz bir tabak verildiğinde onu da kirliymiş gibi “yıkıyor”du. Nim “yıkama” kavramını, yani bir şeyi temizlemek için sıvı kullanma fikrini anlamamıştı. Yalnızca parmaklarının üzerinde ılık suyu hissetmenin keyfini sürerken, Petitto’nun ovma hareketini taklit etmişti. Birçok laboratuvar deneyi benzer sonuçlar vermiştir. Şempanzeler ve diğer primatlar taklitçilikleriyle ünlü olsalar bile, insanların yaptıklarını aynı yolla taklit etme becerileri –hareketleri tekrarlamak yerine kişinin <em>niyetini</em> kopyalamak yetileri– gelişmemiştir, çünkü sezgisel psikolojileri gelişmiş değildir.<a class="noteref" href="../Text/notlar.xhtml#n045" id="ref5">5</a></p>

  <p>Kendi dışındaki insanların inançlarını ve niyetlerini fark etme becerisinden yoksun bir zihin, başka türlü öğrenme yöntemlerine sahip olsa bile, kültür aktaran bir öğrenme türünü becerme kabiliyetine sahip değil demektir. Otistikler bu tür bir bozukluktan mustariptir. Haritalar ve diyagramlar gibi fiziksel simgeleri kavrayabilirler, fakat <em>zihinsel</em> simgeleri kavrayamazlar – yani insanların aklını okuyamazlar.<a class="noteref" href="../Text/notlar.xhtml#n046" id="ref6">6</a> Taklit yeteneğine kesinlikle sahip olsalar bile tuhaf yollarla taklit ederler. Bazıları ses taklidine yatkındır ve kendi cümlelerini kurmalarını mümkün kılacak dilbilgisi yapılarını süzmek yerine, insanların söylediklerini sözlü olarak kelimesi kelimesine tekrar ederler. Konuşmayı kendi başlarına öğrenen otistikler <em>sen</em> kelimesini genellikle kendi adlarıymış gibi kullanır, çünkü başkaları onlara sen diye seslenir ve onlar da bu kelimenin kimin kime seslendiğine göre anlam kazandığını hiçbir zaman fark etmezler. Anne veya babası cama vurup “Kahretsin!” derse, otistik çocuk <em>kahretsin</em> kelimesini cam için kullanabilir – bu olgu, normal çocukların kelimeleri, zaman bakımından örtüşen sesler ve olayları bağdaştırarak öğrendiklerini söyleyen deneyci kuramı çürütmektedir. Yukarıda bahsedilenlerden hiçbiri düşük zekânın göstergesi değildir. Otistik çocuklar başka sorunları çözmekte ustalık (hatta üstatlık) gösterebilir, otistik olmayan zekâ özürlü çocukların da dil ve taklit konularında bu zaafları yoktur. Otizm güçlü genetik köklere sahip, doğuştan gelen bir nörolojik durumdur.<a class="noteref" href="../Text/notlar.xhtml#n047" id="ref7">7</a> Robot ve şempanzelerin yanı sıra otistikler bize, kültürel öğrenmenin ancak normal bir sinir sistemi olan insanların bu işi başaracak donanıma doğuştan sahip oldukları için mümkün olduğunu anımsatıyor.</p>

  <p>Çoğunlukla bilimciler, <em>Homo sapiens</em> bireylerinin uzun bir çocukluk dönemi geçirmesini, yetişkin olarak bu bilgileri kendi başlarına dışa vurmalarından önce, kültürlerinden gelen engin bilgiyi öğrenmelerine imkân sağlayacak bir adaptasyon dönemi diye yorumlar. Kültürel öğrenme, özel bir psikolojik donanıma dayanıyorsa, bu donanımın varlığını çocukluğun ilk dönemlerinde görmeli, ayrıca çalışır durumda olduğunu da fark etmeliyiz. Aslında bunu görüyoruz.</p>

  <p>Deneyler, bir buçuk yaşındaki bebeklerin, birbirleriyle örtüşen olayları çağrıştıramadıklarını göstermiştir. Bebekler sezgisel psikolojiye başvurur ve insanların yaptıklarını kopyalamadan önce niyetlerini sezerler. Yetişkin, bebeğe bir kelimeyi ilk defa söylerken, örneğin “bak bu bir <em>vak vak</em>” dediğinde, bebek bunu kendi baktığı oyuncağın adı olarak değil, <em>yetişkinin</em> o esnada gözünü diktiği oyuncağın adı olarak hatırlayacaktır.<a class="noteref" href="../Text/notlar.xhtml#n048" id="ref8">8</a> Yetişkinin ayağı bir nesneye takılıp bu hareketin bir kaza olduğunu belli ederse (“hay allah!” diyerek) bebek onu taklit etme zahmetine bile girmez. Fakat yetişkin aynı şeyi yapıp bunun kasıtlı bir hareket olduğunu gösterirse, bebek onu taklit <em>edecektir</em>.<a class="noteref" href="../Text/notlar.xhtml#n049" id="ref9">9</a> Yetişkin bir işi başarmaya çalışır, ama başaramazsa (zilin düğmesine basmaya çalışmak veya çivinin etrafına tel sarmak gibi), bebek, yetişkinin yapmaya çalıştığı şeyi taklit eder, başarısızlığını değil.<a class="noteref" href="../Text/notlar.xhtml#n0410" id="ref10">10</a> Çocukların dil edinmesi üzerine çalışan biri olarak, dilin mantığını ne kadar erken yaşta “kaptıklarına” her zaman şaşırmışımdır. Konuşma dilinin çoğunu üç yaşına geldiklerinde anlıyor olurlar.<a class="noteref" href="../Text/notlar.xhtml#n0411" id="ref11">11</a> Bu da genomun, kültür-edinme aygıtımızı, büyümekte olan beynin başa çıkabileceği kadar hayatın erken bir döneminde devreye sokma girişimi olabilir.</p>
  <hr />

  <p class="nonindent">O halde zihnimiz, başkalarının niyetlerini okumak üzere tasarlanmış mekanizmalara sahiptir ve böylece onların maksatlı eylemlerini kopyalayabiliriz. Fakat bunu niye isteyelim ki? Bizler kültür edinmeyi iyi bir şey olarak kabul etsek de, kültür edinme eylemi genelde aşağılanır. Hem liman işçisi hem de felsefeci olan Eric Hoffer şöyle yazmıştır: “İnsanlar istediklerini yapmakta özgür olduklarında, çoğunlukla birbirlerini taklit ederler.” Bizler, her anlamıyla insanlara ait olan bu beceriye denk gelen, hayvan davranışlarının oluşturduğu bir metaforlar bahçesi kurmuşuzdur: Örneğin <em>maymun gibi taklit etmek, papağan gibi tekrarlamak, koyun gibi güdülmek</em> ifadelerini kullanırız.</p>

  <p>Sosyal psikologlar, insanlarda komşularının yaptıklarını yapma konusunda güçlü bir dürtü olduğunu fazlasıyla belgelemiştir. Durumdan habersiz deneklerin etrafı, tuhaf şeyler yapmaları için araştırmacılardan para almış işbirlikçiler tarafından sarıldığında, deneklerin çoğu bunların hareketlerine uymuştur. Gözleriyle gördüklerini inkâr ederek, uzun bir sıraya “kısa” veya kısa bir sıraya uzun derler, ısıtıcının menfezinden dumanlar çıkarken kayıtsız bir şekilde anket doldurmaya devam eder ya da (bir gizli kamera şakası sahnesinde) ortada hiç sebep yokken iç çamaşırlarına kadar soyunurlar.<a class="noteref" href="../Text/notlar.xhtml#n0412" id="ref12">12</a> Fakat sosyal psikologlar, bu yapay deneylerde ne kadar komik görünürse görünsün, insanların uyum göstermesinin sosyal hayatta sağlam bir mantıksal gerekçesi olduğunu söyler; aslında iki gerekçesi vardır.<a class="noteref" href="../Text/notlar.xhtml#n0413" id="ref13">13</a></p>

  <p>İlk gerekçe, başkalarının bilgisi ve yargılarından yararlanmak için duyulan arzuya dayanan <em>bilgi toplama</em> amaçlıdır. Komitelerin yorgun duayenleri, bir grubunun IQ’sunun, gruptaki kişiler içindeki en düşük IQ’nun insan sayısına bölümü olduğunu söyler, fakat bu çok karamsar bir yaklaşımdır. Dil, sezgisel psikoloji ve dayanışma isteğiyle donatılmış bir türe ait olan grup, üyelerinin geçmişte ve şimdiki zamanda ter akıtarak ortaya çıkardığı keşifleri bir havuzda toplayabilir ve böylece münzevilerden oluşan bir ırka kıyasla çok daha akıllı hale gelebilir. Avcı-toplayıcılar alet yapma, ateşi kontrol etme, avı tuzağa düşürme ve bitkilerin zehrini akıtma teknolojilerini bir araya toplayabilir, grubun hiçbir üyesi tüm bunları baştan yaratamasa bile bu kolektif yaratıcılık ürünleri sayesinde yaşamlarını sürdürebilirler. Ayrıca, davranışlarında eşgüdüm sağlayarak (diğerleri yiyecek toplarken, geyik kovalamak veya çocuklara sırayla bakmak gibi) çok kafalı ve çok uzuvlu büyük bir yaratık gibi davranabilir, böylece ölümüne bireyci olanların başaramayacağı işler başarırlar. Birbiriyle bağlantılı gözler, kulaklar ve kafalardan meydana gelen bir düzenek, zayıflıklar ve kişisel davranışlara sahip tekli bir yapıdan çok daha sağlamdır. Hoşnutsuzların ve komplo kuramcılarının gerçeklerden kopmaması için önerilmiş bir Yiddiş sözü vardır: Bütün dünya delirmiş değildir.</p>

  <p>Kültür dediğimiz şeyin büyük kısmı, sadece bir araya toplanmış yerel bilgilerdir: Alet yapma, yiyecek seçme, meyve paylaşma, vesaire usulleri bir havuzda biriktirilir. Marvin Harris gibi kimi antropologlar, piyango gibi keyfi uygulamaların bile aslında ekolojik sorunlara çözüm olabileceğini ileri sürmüştür.<a class="noteref" href="../Text/notlar.xhtml#n0414" id="ref14">14</a> İneklerin Hindistan’da gerçekten kutsal sayılması gerektiğini söyler; yiyecek (süt, tereyağ), yakıt (tezek), güç (saban çekerek) kaynağıdırlar ve dolayısıyla gelenekler altın yumurtlayan tavuğun kesilmesini engelleyerek onları korur. Başka kültürel farkların üremeyle ilgili bir gerekçesi olabilir.<a class="noteref" href="../Text/notlar.xhtml#n0415" id="ref15">15</a> Bazı toplumlarda erkek, baba tarafının ailesiyle birlikte yaşayıp karısı ve çocuklarına bakar; başka toplumlarda anne tarafının ailesiyle yaşayıp kız kardeşlerine ve yeğenlerine destek olur. Bu ikinci düzenlemeye, erkeklerin evin dışında uzun zaman geçirmek zorunda olup zinanın nispeten yaygın görüldüğü ve dolayısıyla karılarının doğurduğu çocukların kendilerinden olduğuna emin olamadıkları toplumlarda rastlanır. Erkeğin annesinin kızlarının çocukları, kim kimle yatarsa yatsın bu erkeklerin, biyolojik akrabası olduğu için, böyle bir aile yaşamı, erkeklerin kendi genlerinden bazılarını taşıdığı kesin olan çocuklara yatırım yapmasını olanaklı kılar.</p>

  <p>Elbette sadece Prokrustes<a class="noteref" href="../Text/notlar.xhtml#n0416" id="ref16">16</a> tüm kültürel uygulamaların doğrudan ekonomik veya genetik getirisi olduğunu ileri sürebilirdi. İnsanların uyum göstermesinin ikinci gerekçesi, <em>kurallara uymakla</em> ilgilidir; çünkü bu kurallar ne olursa olsun, toplumsal kurallara uymak için arzu duyulur. Fakat bu da, ilk anda göründüğü gibi, yapılanı sonuçlarına aldırmaksızın salakça tekrarlamak anlamına gelmez. Birçok kültürel uygulamanın aldığı özel biçim keyfîdir, fakat ortaya çıkış sebepleri öyle değildir: İnsanların arabalarını yolun sol yerine sağ yanından sürmelerinin geçerli bir sebebi yoktur, fakat herkesin aynı taraftan sürmesi için her türlü sebep mevcuttur. Dolayısıyla hangi taraftan sürüleceğine dair keyfi bir seçim yaparak bu seçime yaygınlıkla uyum gösterilmesi çok anlamlıdır. Ekonomistlerin “işbirliksel dengeler” dediği, keyfî fakat eşgüdümlü diğer seçimlere örnek olarak para, tatil günleri, bir dildeki sözcükleri oluşturan ses ve anlam eşleşmeleri de gösterilebilir.</p>

  <p>Ayrıca ortak keyfî uygulamalar insanların, birçok şeyin bir devamlılık hali içinde düzenlendiği hayatta, kararların sıklıkla ikili karaktere sahip olmak zorunda kaldığı gerçeğiyle başa çıkmasına da yardımcı olur.<a class="noteref" href="../Text/notlar.xhtml#n0417" id="ref17">17</a> Çocuklar birdenbire yetişkin hale gelmez ya da randevulaşan çiftler öylece tek eşli bir hayat sürmeye başlamazlar. Yetişkinliğe geçiş törenlerinin modern karşılığı olan evlilik cüzdanı ve nüfus cüzdanı gibi kâğıt parçaları, görüş farklılıkları üzerine sonu gelmez çekişmelere bulaşmadan, üçüncü kişilerin belirsiz vakaları nasıl ele alması gerektiğine karar vermesini kolaylaştırır; karşılarındaki insana çocuk olarak mı yoksa boşta veya başı bağlı bir yetişkin olarak mı muamele edecekler diye tereddüt etmelerine gerek kalmaz.</p>

  <p>En belirsiz kategori de başkalarının niyetleridir. Koalisyonun sadık bir üyesi mi (kendi çöplüğümde onu ister miyim), yoksa zor zamanlarda güvenemeyeceğim bir işbirlikçi mi? Kalbini babasının klanına mı yoksa kayınbabasının klanına mı vermiştir? Gerçekten şen bir dul mu, yoksa sadece hayatına mı devam ediyor? Benimle aynı fikirde mi, yoksa sadece acele mi ediyor? Üyeliğe kabul törenleri, kabile nişanları, belirli yas süreleri ve âdet haline gelmiş söylev biçimleri bu sorulara kesin yanıtlar vermeyebilir, fakat insanların kafasında dolanan kuşku bulutlarını dağıtabilir.</p>

  <p>Gelenekler yeterince yaygınlaşıp derinleştiğinde, sadece insanların zihinlerinde var olsalar bile bir tür gerçekliğe dönüşürler. <em>Toplumsal Gerçekliğin İnşası</em> adlı kitabında (gerçekliğin toplumsal inşasıyla karıştırılmamalı) felsefeci John Searle, sırf insanlar bunlar gerçekmiş gibi davrandığı için belirli olguların nesnel bir gerçeklik olduğuna işaret eder. Örneğin George W. Bush’un ABD’nin 43. başkanı olduğu, O. J. Simpson’ın cinayetten suçlu bulunmadığı, Boston Celtics takımının 1986 yılında NBA şampiyonluğunu kazandığı, bir Big Mac’in (bu yazının yazıldığı dönemde) 2,62$ olduğu bir kanaat değil, gerçektir. Fakat bunlar nesnel gerçekler olsa da, kadmiyum elementinin atom numarası veya balinaların memeli olarak sınıflandırılması gibi fiziksel dünyayla ilgili olgular değillerdir. Yukarıda sıraladığım gerçekler, bir toplumun üyelerinin çoğunun zihnindeki ortak anlayışa, genelde belirli insanlara güç veya statü bahşetme (ya da reddetme) konusundaki uzlaşmalara bağlıdırlar.</p>

  <p>Karmaşık toplumlarda hayat, sosyal gerçekler üzerine kurulmuştur. Para ve hukuk ilkeleri bunun en bariz örnekleridir. Fakat sosyal bir gerçek, tamamen insanların onu gerçek olarak ele alma iradesi göstermesine dayanır. Bunun topluma özgü bir durum olduğunu görüyoruz, örneğin insanlar yabancı bir para birimine itibar etmez veya kendi kendine hak iddiasında bulunan bir önderin egemenliğini tanımazlar. Ayrıca sosyal bir gerçek, kolektif psikolojideki değişimlerle de yok olabilir: Örneğin hiperenflasyon yüzünden bir para birimi değerini tamamen kaybedebilir ya da insanlar polise ve orduya topluca karşı koydukları için bir yönetim çökebilir. (Searle, “siyasal güç silah namlusunun ucunda büyür” diyen Mao’nun ancak yarı yarıya haklı olduğunu belirtir. Hiçbir yönetim bütün vatandaşlara silah yetiştiremeyeceği için, siyasal güç, yönetimin, aynı anda yeterince insanın korkusunu yönetme becerisiyle büyür.) Sosyal gerçeklik yalnızca bir insan grubu içinde var olur, fakat bu aynı zamanda o grubun her bireyinin sahip olduğu bilişsel bir beceriye dayanır: Gücün veya statünün kime bahşedildiği konusundaki kamusal uzlaşmayı anlama ve diğer insanlar vazgeçmediği sürece buna değer verme becerisine.</p>

  <p>Psikolojik bir olay –bir icat, yapmacık bir şey, belirli insanlara belirli şekillerde davranma kararı gibi– nasıl sosyokültürel bir olgu, gelenek, âdet ve hayat tarzına dönüşür? Bilişsel antropolog Dan Sperber’a göre, kültürü, zihinsel temsillerin <em>epidemiyolojisi</em> olarak görmemiz ve ona, düşüncelerin ve uygulamaların kişiden kişiye yayılması olarak bakmamız gerekir.<a class="noteref" href="../Text/notlar.xhtml#n0418" id="ref18">18</a> Günümüzde birçok bilimci, kültür evriminin modelini oluşturmak için epidemiyolojinin (hastalıklar nasıl yayılır) ya da popülasyon biyolojisinin (genler, organizmalar nasıl yayılır) matematiksel yöntemlerini kullanmaktadır.<a class="noteref" href="../Text/notlar.xhtml#n0419" id="ref19">19</a> Onlar insanların başkalarına ait yenilikleri uyarlama eğiliminin, salgın, dizginlenemez yangın, çığ ve domino etkisi gibi metaforları kullanarak anladığımız etkilere nasıl yol açabileceğini göstermişlerdir. Bireysel psikoloji, kolektif kültüre dönüşmektedir.</p>
  <hr />

  <p class="nonindent">O halde kültür, insanların yaşamalarına yardımcı olan teknolojik ve sosyal yeniliklerin toplandığı bir havuzdur; insanların başına öylesine gelen keyfî roller ve simgeler koleksiyonu değildir. Bu görüş, kültürleri neyin farklı ve benzer kıldığını açıklıyor. Kabileden ayrılan bir grubun, ayrıldığı bölgeyle irtibatı tamamen kopsa, örneğin araya okyanus, sıradağlar ya da ıssız bir bölge girse, bir taraftaki yeniliğin öteki tarafa sızmasının hiç yolu yoktur. Her grup zaman içinde keşiflerini ve geleneklerini geliştirip değiştirdiğinde, bu bağlamda gruplar uzaklaşacak ve kültürleri farklılaşacaktır. İki topluluğun arası bağırma mesafesini geçmese bile, ilişkileri düşmanlığın kıyısındaysa, kimliklerini belirleyen özgün davranışlar geliştirebilirler ve böylece kimin hangi tarafta olduğu anlaşılır, ayrıca bu tutum küçük farkların abartılmasını da tetikler. Bu dallanma ve farklılaşma, dillerin evriminde de açıkça görülür, kültürel evrimin en net örneği belki de dil evrimidir. Darwin’in belirttiği gibi, bu durumun türlerin kökeniyle yakın bir paralelliği vardır; yani türler çoğunlukla, toplum ikiye bölünüp bu gruplar farklı yönlerde evrimleştiğinde doğar.<a class="noteref" href="../Text/notlar.xhtml#n0420" id="ref20">20</a> Diller ve türler örneklerinde olduğu gibi, daha yakın zamanda ayrılmış olan kültürlerin benzerlikleri daha fazladır. Örneğin, İtalya ile Fransa’nın geleneksel kültürleri, Maori veya Hawaii’nin kültürlerine benzediklerinden daha çok benzeşir.</p>

  <p>Kültürün psikolojik kökleri, bazı kültür parçaları değişirken bazılarının neden olduğu gibi kaldığını da açıklar. Kimi kolektif uygulamaların muazzam bir durağanlığı vardır, çünkü bunu değiştirmeye çalışacak ilk kişi, büyük bedeller ödemek zorunda kalacaktır. Arabaların gidiş yönünün yolun sol tarafından sağ tarafına kayması, cüretli bir muhalif hareket veya siyasal partilerin tabanı tarafından başlayamaz, onun yukarıdan aşağıya dayatılması gerekir (3 Eylül 1967, pazar günü sabah saat 5’te İsveç’te olan şey buydu). Düşman komşunuz tepeden tırnağa silahlanmışken silahlarınızı bırakmak, Q klavyeden vazgeçmek veya kralın çıplak olduğunu haykırmak bu durumla ilgili başka örneklerdir.</p>

  <p>Fakat geleneksel kültürler de değişebilir, hem de birçok insanın düşündüğünden daha köklü değişimler geçirebilirler. Kültürel çeşitliliğin korunması günümüzde önemli bir erdem olarak kabul ediliyor, fakat farklı kültürlerin üyeleri olaya her zaman bu gözle bakmaz. İnsanların istek ve ihtiyaçları vardır; kültürler birbirleriyle temas etmeye başladığında, bir kültürdeki insanlar diğer kültürdekilerin arzularının daha iyi tatmin edilip edilmediğini fark etmek durumunda kalır. Tarih bize anlatır ki bunu fark ettikleri an, en çok işe yarayan şeyi utanmadan alırlar. Kültür, kendini soyutlamış yekpare bir yapı olmaktan uzaktır, bunun yerine gözenekli ve sürekli akışkandır. Buna açık bir örnek olarak bir kez daha dil gösterilebilir. Dilde arılığa inananların bitmek tükenmek bilmeyen feryatlarına, dil akademilerinin tüm koruma çabalarına rağmen, hiçbir dil yüzyıllar önceki haliyle aynı değildir. Günümüz İngilizcesi ile Shakespeare’in İngilizcesini karşılaştırın veya Shakespeare’in diliyle Chaucer’ın dilini kıyaslayın. Başka birçok “geleneksel” uygulama ise şaşırtıcı ölçüde kısa bir geçmişe sahiptir. Hasidik Yahudilerinin ataları, gezindikleri çöllerde siyah ceket ve kürk şeritli şapka giymezdi ya da Amerikan Yerlileri, Avrupalılar gelmeden önce at sürmezdi. Ulusal mutfakların da kökleri kısadır. İrlanda’da patates, Macaristan’da biber, İtalya’da domates, Hindistan ve Çin’de acı biber, Afrika’da manyok Yeni Dünya kökenlidir ve “geleneksel” vatanlarına Kolomb’un Amerika’ya varmasından yüzyıllar sonra getirilmişlerdir.<a class="noteref" href="../Text/notlar.xhtml#n0421" id="ref21">21</a></p>

  <p>Kültürün yaşam için bir araç olduğu düşüncesi, Boas’ın en başta aksini savunduğu olguyu, yani kültürün özerk bir düşünceler sistemi olduğu fikrini bile açıklayabilir. Gezegendeki en bariz kültürel fark, kimi kültürlerin diğerlerine kıyasla maddeten daha başarılı olmasıdır. Geçmiş yüzyıllarda Avrupa ve Asya’dan yayılan kültürler, Afrika, Amerika, Avustralya ve Pasifik kültürlerinin büyük bölümünü yok etmiştir. Hatta Avrupa ve Asya içinde bile kültürlerin talihi büyük değişkenlik gösterir, kimileri sanat, bilim ve teknoloji zengini yayılmacı uygarlıklar geliştirirken, kimileri de fakirliğe hapsolmuş ve fetihlere karşı direnememiştir. Küçük İspanyol gruplarının Atlantik’i aşıp büyük İnka ve Aztek imparatorluklarını yenmesini, fetihlerin Amerika’dan Avrupa’ya doğru gerçekleşmemesini mümkün kılan şey neydi? Neden Afrika kabileleri Avrupa’yı sömürgeleştirmedi de kendileri sömürgeleştirildiler? Akla ilk gelen yanıt, zengin fatihlerin daha iyi teknolojiye, daha karmaşık siyasal ve ekonomik örgütlenmeye sahip olmasıdır. Fakat bu yanıt da bizi, bazı kültürlerin neden daha karmaşık bir yaşam tarzı geliştirdiği sorusuna götürür.</p>

  <p>Boas, bu farklılıkları ırkların biyolojik evrim farklarına bağlayan XIX. yüzyılın berbat ırkçı biliminin tahtından indirilmesine yardımcı olmuştur. Boas’ın ardılları, davranışların kültür tarafından belirlendiğini ve kültürün de biyolojiden özerk olduğunu söylemişlerdir.<a class="noteref" href="../Text/notlar.xhtml#n0422" id="ref22">22</a> Maalesef ki, bu yaklaşım kültürler arasındaki büyük farkları açıklayamaz, sanki kültürler, Babil’deki piyangodan rastgele çıkmışlardır. Aslında bu farklar açıklanamıyor değildi, fakat bahsi geçmiyordu; çünkü bazı kültürlerin teknolojik bakımından daha sofistike olmasını insanların yanlış yorumlayacağından ve bu durumun ileri toplumların ilkel toplumlardan daha iyi olduğunu söyleyen ahlaki bir yargı olarak kabul edileceğinden korkuluyordu. Fakat bazı kültürlerin herkesin istediği şeyleri (sağlık ve refah gibi) sağlamak konusunda daha başarılı olduğunu herkes bilir. Kültürlerin tahmin edilemez şekilde değişkenlik gösterdiği dogması, kimi kültürlerin bilim, teknoloji ve devlet idaresi geliştirmek için gerekli özelliklere sahip olduğunu, kimi kültürlerdeyse bu özelliklerin bulunmadığını söyleyen herhangi bir kişisel kanaate yönelik, zayıf bir yalanlamadır.</p>

  <p>Fakat kısa süre önce, bağımsız çalışan iki akademisyen, kültürler arasındaki farkları açıklamak için ırk kavramına başvurmanın gerekli olmadığını kanıtladılar. İkisi de bu sonuca Standart Sosyal Bilim Modelinden sakınarak ulaşmıştı. Bu modele göre kültürler, bireylerin zihinlerinde ayrı ayrı var olan keyfî simge sistemleridir. Ekonomist Thomas Sowell <em>Race and Culture</em> [Irk ve kültür], <em>Migrations and Cultures</em> [Göçler ve kültür] ve <em>Conquests and Cultures</em> [Fetihler ve kültür] adlı kitap üçlemesinde, kültürel farkların çözümlenmesi için başlangıç noktasını açıklar:</p>

  <blockquote>
    <p class="nonindent">Kültür simgesel bir şablon değildir ve kehribar içindeki kelebek gibi korunamaz. Onun yeri müzeler değil, gündelik hayattaki faaliyetlerdir. Burada birbiriyle rekabet eden hedeflerin ve diğer rekabetçi kültürlerin baskısı altında evrimleşirler. Kültürler, durağan “farklılıklar” olarak var olamaz, bunun yerine işleri halletmenin daha iyi ve daha kötü yolları aracılığıyla birbirleriyle yarışırlar. Burada, bir gözlemcinin bakış açısıyla daha iyi veya daha kötü yollardan bahsedilmiyor, insanların kendi bakış açısı önemlidir. Çünkü hayatın sert gerçekleri içinde boğuşan ve bir şeylerin peşinde şiddetle koşanlar onlardır.<a class="noteref" href="../Text/notlar.xhtml#n0423" id="ref23">23</a></p>
  </blockquote>

  <p class="nonindent">Fizyolog Jared Diamond, evrim psikolojisindeki fikirlerin, doğa bilimleri ile beşerî bilimler ve özellikle tarih arasındaki bilgi birliğinin savunucusudur.<a class="noteref" href="../Text/notlar.xhtml#n0424" id="ref24">24</a> <em>Tüfek, Mikrop ve Çelik</em> adlı kitabında, tarihin art arda dizilmiş lanet olaylardan oluştuğu yönündeki varsayımı reddetmiş, on binlerce yılı aşkın insanlık tarihinin akışını, insan evrimi ve ekoloji bağlamında açıklamaya çalışmıştır. Sowell ve Diamond, insan topluluklarının kaderini ne şansın ne de ırkın çizdiğini, bunun yerine coğrafya ve ekolojideki farklılıklarla birlikte insanların yenilikleri kabul etme dürtüsüyle belirlendiğini yetkin bir şekilde savunmuştur.</p>

  <p>Diamond en baştan başlar. İnsanoğlunun evrim tarihinin büyük bölümünde avcı-toplayıcı olarak yaşadık. Yerleşik hayat, şehirler, iş bölümü, hükümetler, profesyonel ordular, yazı ve metalürji gibi uygarlık süsleri, yaklaşık on bin sene önce tarımın gelişmesiyle filizlendi. Tarım evcilleştirilip sömürülebilen hayvanlar ve bitkilere bağlıdır, buna ancak birkaç tür uygundur. Bu türler Mezopotamya, Çin, Orta Amerika, Güney Amerika gibi dünyanın birkaç bölgesinde toplanmıştı ve ilk uygarlıklar bu bölgelerde doğmuştur.</p>

  <p>O zamandan bu yana coğrafya kadere denktir. Diamond ve Sowell, dünyanın en büyük kara parçası olan Avrasya’nın, yerel yenilikler için devasa bir toplanma havzası olduğunu belirtir. Tacirler, gezginler ve fatihler bu yenilikleri toplayıp yayabilir, kavşak bölgelerinde yaşayan halklar da bunları yüksek teknoloji paketi olarak biriktirebilir. Ayrıca Avrasya doğu/batı eksenlidir, oysa Afrika ve Amerika kuzey/güney eksenlidir. Bir bölgede evcilleştirilen tahıllar ve hayvanlar benzer iklime sahip enlem çizgisi boyunca diğer bölgelere hızla yayılır. Fakat boylam çizgisini izleyerek yayılmaları o kadar kolay değildir; bu doğrultuda birkaç yüz mil ilerlemek ılıman iklimden tropikal iklime geçmek anlamına gelebilir. Örneğin, Asya bozkırlarında evcilleştirilen atlar, batıda Avrupa ve doğuda Çin’e yayılabildi, fakat And dağlarında evcilleştirilen lamalar ve alpakalar, asla kuzeye gidip Meksika’ya giremedi, bu yüzden Maya ve Aztek uygarlıkları yük hayvanlarından mahrum kaldı. Yakın zamana dek ağır yükleri (bunlarla birlikte tacirleri ve fikirlerini) uzun mesafelere taşımak ancak su yollarıyla mümkündü. Avrupa’ya ve Asya’nın bazı bölgelerine, birçok doğal liman ve içinde seyredilecek nehirler bahşeden girintili çıkıntılı bir coğrafya bahşedilmiştir. Avustralya ve Afrika ise bundan nasibini almamıştır.</p>

  <p>Böylece Avrasya dünyayı, Avrasyalılar daha zeki olduğu için değil, çoklu zekânın tekil zekâdan daha iyi olduğunu söyleyen ilkeden en iyi şekilde faydalandıkları için fethetti. Avrupa’nın fatih uluslarından herhangi birinin, örneğin Britanya’nın “kültür”ü, binlerce mil ve binlerce yıl boyunca toplanmış yeniliklerin en iyilerinin koleksiyonu gibidir. Bu koleksiyon, Orta Doğu’dan tahıl bitkilerini ve alfabeli yazıyı, Çin’den barut ve kâğıdı, Ukrayna’dan evcilleştirilmiş atları ve bunlar gibi daha nicelerini içerir. Fakat ada gibi tek başlarına kalan Avustralya, Afrika ve Amerika’nın yalıtılmış kültürleri, kendi buldukları birkaç teknolojiyle idare etmek zorundaydılar, sonuçta da çoğulcu fatihlerinin dengi olamadılar. Avrasya ve hatta daha sonraki dönemde Amerika’nın içinde, Apalaş dağları, Balkanlar, İskoçya gibi dağlık coğrafyalar yüzünden yalıtılmış ve etraflarındaki insanların engin iletişim ağına kıyasla, yüzyıllar boyunca geride kalmış kültürler vardır.</p>

  <p>Diamond, Tazmanya’nın uç bir örnek olduğunu belirtir. XIX. yüzyılda Avrupalılar tarafından neredeyse tamamen yok edilen Tazmanyalılar, kaydedilmiş tarihte teknolojik bakımdan en ilkel insanlardı. Avustralya ana kıtasındaki Aborjinlerin aksine, Tazmanyalıların ateş yakmalarının, bumerang, mızrak, özelleşmiş taş aletler, saplı baltalar, kano ve dikiş iğnesi yapmalarının, balık tutma becerisi geliştirmelerinin yolu yoktu. Arkeolojik kayıtlar göstermiştir ki, on bin yıl önce Avustralya’dan gelen atalarının elinde bu teknolojiler vardı; fakat sonrasında Tazmanya’yı ana kıtaya bağlayan köprü sular altında kalmış ve adayla dünyanın geri kalanı arasındaki irtibat tamamen kesilmişti. Diamond, tarihinin bir noktasında her kültürün teknoloji kaybına uğrayabileceğini söyler. Belki hammadde kıtlığı yaşanmış ve insanlar bu hammaddeye dayalı ürünleri yapmayı kesmiştir. Belki bir nesildeki tüm becerikli zanaatkârlar, tuhaf bir fırtınada ölmüştür. Belki o tarihöncesine ait bir gerici lider, bir uygulamanın anlamsız yere tabu olmasını dayatmıştır. Böyle bir kültür başka kültürlerle karşılaştığında ve o insanlar komşularının sefasını sürdüğü yüksek yaşam standartını gürültülü bir şekilde talep ettiklerinde, kaybettikleri teknolojiyi tekrar kazanabilirler. Fakat tek başına kalmış Tazmanya’da, ortadan her kaybolduğunda tekerleğin tekrar icat edilmesi gerekirdi ve dolayısıyla hayat standartları aşağı doğru gitmiştir.</p>

  <p>Standart Sosyal Bilim Modeli’nin nihai ironisi, uğruna oluşturulduğu amaca ulaşmamış oluşudur; yani ırk kavramına başvurmadan insan topluluklarının talih farklarını açıklayamamıştır. Günümüzdeki en iyi açıklama bütünüyle kültürel bir açıklamadır, fakat bu açıklama da kültürü insan arzularına şekil veren bir olgu olarak değil, bu arzuların bir ürünü olarak görür.</p>
  <hr />

  <p class="nonindent">O halde tarih ve kültür psikolojiye dayanabilir, psikoloji de bilişim, sinirbilim, genetik ve evrime dayandırılabilir. Fakat bu tür konuşmalar, bilimci olmayan birçok kişinin kafasında alarm zilleri çalar. Bu bilgi birleşmesinin (consilience) beşerî bilimleri, hümanist disiplinleri ve sosyal bilimleri beyaz önlüklü görgüsüzlerin ele geçirme niyetini gizlediğinden korkarlar. Konuşma konularının zenginliği sinir hücreleri, genler ve evrimsel güdülerle ilgili palavralar yüzünden kısılacaktır. Bu senaryoya genelde “indirgemecilik” denir, ben de bilim dallarının işbirliği yapmasının neden bu senaryoyla alakası olmadığını kanıtlayarak bu bölümü bitireceğim.</p>

  <p>Tıpkı kolesterol gibi, indirmeciliğin de iyisi ve kötüsü vardır. Aynı zamanda “açgözlü indirgemecilik” veya “yıkıcı indirgemecilik” de denen kötü indirgemecilik, bir fenomeni onun en küçük veya en basit bileşenleri bağlamında açıklamaya çalışır. Açgözlü indirgemecilik güçsüz bir düşman değildir. Sinir hücresi zarlarının biyofiziğini veya sinapsın moleküler yapısını inceleyerek eğitimde, çatışmaların çözümünde ve diğer sosyal meselelerde ilerlemeler kaydedeceğimize inanan (veya en azından ödenek almak için bunu söyleyen) bilimciler tanıyorum. Fakat çoğunluk, azgözlü indirgemecilik üzerine kafa yormuyor, ayrıca bu indirgemeciliğin neden yanlış olduğunu göstermek kolay. Felsefeci Hilary Putnam’ın belirttiği gibi, kare şekilli bir çivinin yuvarlak bir deliğe girmemesi gibi basit bir gerçek bile moleküller ve atomlar bağlamında açıklanamaz; bunu açıklamak için sertliği (çiviyi neyin sert yaptığına bakmadan) ve geometriyi içeren daha yüksek seviyeli bir çözümleme yapılmalıdır.<a class="noteref" href="../Text/notlar.xhtml#n0425" id="ref25">25</a> Biyolojinin sosyoloji, edebiyat veya tarihin yerini alabileceğini gerçekten düşünen biri olmuşsa, neden orada dursun ki? Çünkü biyoloji de kimya temelinde açıklanabilir, kimya ise fizikle, böylece I. Dünya Savaşı’nın nedenlerini elektronlar ve kuarklar bağlamında açıklamaya çalışırız. I. Dünya Savaşı sadece çok ama çok karmaşık bir hareket örüntüsüne sahip, çok ama çok fazla sayıda kuarktan meydana gelmiş bile olsaydı, onu bu şekilde betimleyerek hiçbir yere varılamazdı.</p>

  <p>İyi indirgemecilik (hiyerarşik indirgemecilik de denir) ise bir bilim dalının yerine <em>başkasını geçirmek</em> değil, bu bilim dallarının <em>bağlantılandırılması</em> veya <em>birleştirilmesidir</em>. Bir bilim dalının yapıtaşları, başka bir bilim dalı tarafından mercek altına alınır. Adeta kara kutular açılır ve vadeli senetler nakit paraya çevrilir. Coğrafyacı, kıtaların bir zamanlar birleşik olduğunu ve ayrı kıta sahanları üzerinde bulunmalarından ötürü ayrıldıklarını söyleyerek, Afrika sahil şeridinin Amerika sahil şeridine nasıl şeklen oturduğunu açıklayabilir. Kıta sahanlarının neden hareket ettiği sorusu jeoloğa geçer ve o da magmanın yukarı çıkışının kıta sahanlarını ittiğini anlatır. Magmanın nasıl bu kadar sıcaklaştığını açıklaması için fizikçiyi çağırdıklarındaysa, o da Yerküre’nin merkezindeki ve yerkabuğundaki tepkimeleri açıklar. Bu bilimcilerin hiçbirinden vazgeçilemez. Tek başına coğrafyacı, kıtaları hareket ettirmek için büyüye başvuracaktır, tek başına kalan fizikçi ise Güney Amerika’nın şeklini öngöremezdi.</p>

  <p>Biyoloji ile kültür arasındaki köprü için de aynısı geçerlidir. İnsan doğası bilimlerinin büyük düşünürleri, zihinsel hayatın sadece en alt seviyede değil, ancak birkaç çözümleme seviyesinde anlaşılması gerektiği konusunda ısrarcı olmuşlardır. Dilbilimci Noam Chomsky, bilişimsel sinirbilimci David Marr ve etolog<a class="noteref" href="../Text/notlar.xhtml#n0426" id="ref26">26</a> Niko Tinbergen, zihin yetilerini anlamak için, birbirlerinden bağımsız şekilde farklı çözümleme seviyeleri oluşturmuşlardır. Bu seviyelere zihnin işlevi (nihai ve evrimsel anlamda başardığı şey nedir), gerçek zamanlı işletimi (andan ana nasıl çalışır), sinir dokularından nasıl meydana geldiği, bireyde nasıl geliştiği ve türde nasıl evrimleştiği meseleleri de dahildir.<a class="noteref" href="../Text/notlar.xhtml#n0427" id="ref27">27</a> Örneğin dil, sınırsız sayıda düşüncenin aktarılması için tasarlanmış kombinasyonlu bir dilbilgisine dayanır. İnsanlar tarafından dil, gerçek zamanlı olarak bellek tarama ve kural uygulamalarının etkileşimi aracılığıyla kullanılmıştır. Ayrıca dil bellek, planlama, kelime anlamı ve dilbilgisinin eşgüdümünü sağlıyor olması gereken beynin sol yarıküresinin merkezindeki bölgelerden oluşan bir ağda yürütülmektedir. Hayatın ilk üç senesinde bebekçe sözler, kelimeler ve kelime kombinasyonları doğrultusunda bir sırayla gelişir, bu gelişim sürecinde kuralların aşırı uygulanmasıyla oluşan hatalar da görülür. Dil, daha önceki primatlarda başka işlere yarayan gırtlaktaki ve beyin devrelerindeki değişiklikler aracılığıyla evrimleşmiştir, çünkü bu değişiklikler, atalarımızın toplumsal bağların kurulduğu ve bilginin zenginleştiği bir yaşam tarzında yetişmesini mümkün kılmıştır. Bu çözümleme seviyeleri asla birbirlerinin yerini alamaz ve aynı şekilde hiçbiri de diğerlerinden yalıtılarak anlaşılamaz.</p>

  <p>Chomsky tüm bu seviyeleri başka bir çözümleme seviyesinden ayrı tutar; kendisinin fazla kullanmadığı, fakat diğer akademisyenlerin başvurduğu bir seviyeden. Şimdi bahsedeceğim bakış açısı, dili içsel ve bireysel bir olgu olarak ele alır, örneğin kafamın içinde sakladığım Kanada İngilizcesi gibi. Fakat dil aynı zamanda dışsal bir olgu olarak da anlaşılabilir: 1500 yıllık geçmişi, dünyaya yayılmış sayısız lehçesi, melez dilleri ve <em>Oxford English Dictionary</em>’de yer alan yarım milyon kelimesiyle birlikte bir bütün olarak “İngilizce dili” halinde görülebilir. Dışsal dil, farklı yerler ve zamanlarda yaşamış yüz milyonlarca insanın içsel dillerini aynı havuzda toplayan bir soyutlamadır. Birbiriyle sohbet eden gerçek insanların zihinlerinde içsel dil olmaksızın dışsal dil var olamaz; fakat dışsal dil, bu insanlardan herhangi birinin bildiği bir şeye de indirgenemez. Örneğin “İngilizcenin sözcük dağarcığı Japoncanınkinden büyüktür” ifadesi, İngilizce konuşan hiçkimsenin sözcük dağarcığı Japonca konuşan herhangi birinin sözcük dağarcığından büyük olmasa bile, doğru olabilir.</p>

  <p>İngilizce dili, tek bir kafanın içinde gerçekleşemeyecek sayısız tarihsel olay tarafından şekillendirilmiştir. Ortaçağdaki İskandinav ve Norman istilaları, Anglosakson kökenli olmayan kelimelerin bu dile bulaşmasına sebep olmuştur; XV. yüzyıldaki Büyük Ses Kayması uzun seslerin telaffuzunu bozmuş ve telaffuz sistemini karışıklığa itmiştir; Britanya İmparatorluğunun yayılmasıyla birlikte Amerikanca, Avustralyaca, Singapurca gibi çeşitli İngilizce dilleri ortaya çıkmıştır; küresel elektronik ortamın gelişmesi, hepimiz aynı internet sayfalarını okuyup aynı televizyon programlarını seyrettiğimiz için İngilizcenin yeniden homojenleşmesini sağlayabilir.</p>

  <p>Öte yandan, yaşayan insanların düşünce süreçleri hesaba katılmaksızın bu güçlerden hiçbiri anlaşılamaz. Britonlar, Fransızca kelimeleri yeniden değerlendirip İngilizceye sokmuştur; çocuklar fiillerin kural dışı geçmiş zaman çekimlerini (<em>writhe-wrote; crow-crew</em>) anımsayamayıp bunları kurallı fiillere dahil etmiştir; aristokratlar ise kendilerini güruhtan ayırmak için kibar telaffuzlara başvurmuştur; mırıltıyla konuşanlar sesli harfleri yutup bazı sözcüklerin değişmesine yol açmıştır (orijinalinde <em>maked</em> ve <em>haved</em> olan kelimeler <em>made</em> ve <em>had</em> olmuştur); akıllı konuşmacılar belirli ifadeleri dönüştürüp (örneğin <em>I had the house built</em> ifadesini <em>I had built the house</em> diye söyleyerek) istemeyerek de olsa İngilizceye yeni bir zaman kavramı (<em>perfect tense</em>) kazandırmıştır. Sonuçta dil, her nesilde onu konuşan insanların zihninden geçtikçe yeniden yaratılmıştır.<a class="noteref" href="../Text/notlar.xhtml#n0428" id="ref28">28</a></p>

  <p>Dışsal dil, elbette sosyal bilimciler ve beşerî bilim akademisyenlerinin alanı olan kültür için iyi bir örnektir. Dilin, beyin ve evrimden kişinin bilişsel süreçlerine ve engin kültürel sistemlere kadar birbiriyle bağlantılı yarım düzine çözümleme seviyesiyle anlaşılabilmesi, biyoloji ve kültürün nasıl bağlantılı olabileceğini gösterir. Başka bilimlerin de birbirleriyle bağlantılı olma ihtimallerinin sayısı boldur ve elinizdeki kitap boyunca bunlarla da karşılaşacağız.</p>

  <p>Vicdan anlayışı, yasal ve ahlaki kanunları aydınlatır. Akrabalık psikolojisi ise sosyopolitik düzenlemeleri anlamamızı sağlar. Saldırganlık zihniyeti savaş ve çatışmaların çözüme kavuşmasını anlamlı kılar. Cinsiyet farklılıkları da toplumsal cinsiyet siyasetleriyle tutarlılık gösterir. İnsanların estetik anlayışı ve duyguları, hümanist disiplinler anlayışımızı aydınlatır.</p>

  <p>Sosyal ve kültürel çözümleme seviyeleri ile psikolojik ve biyolojik seviyeler arasında bağlantı kurmanın sonucu nedir? Bunun sonucu, tek disiplinin sınırları dahilinde kalınsaydı gerçekleştirilemeyecek keşiflere ulaşmanın heyecanıdır; örneğin evrensel güzellik değerlerinin, dilin mantığının ve ahlak anlayışı bileşenlerinin keşfedilmesi gibi. Ayrıca, ancak bilim dallarının birleşmesiyle zevkini çıkarabileceğimiz bir anlayış ortaya çıkar; örneğin kasların minik mıknatıslar, çiçeklerin sinek kapanı, gökkuşağının ise normalde karışımı beyaz renk veren dalgaboylarının ayrılması olarak açıklanması gibi. Burada, pul koleksiyonculuğu ile dedektifliğin, lafı dolandırmak ile yeni bir anlayış getirmenin, bir şeyin sadece olduğunu söylemek ile neden böyle olup başka türlü olmadığını açıklamanın arasındaki fark vardır. <em>Monty Python’s Flying Circus</em> adlı komedide yer alan bir sohbet programı parodisinde, bir dinozor uzmanı brontosauruslarla ilgili yeni kuramını duyurur: “Tüm brontosaurusların bir ucu incedir, orta kısımları çok ama çok kalındır ve diğer uçta yine incelirler.” Bu sözlere güleriz, çünkü konuyu daha derin ilkeler bağlamında açıklamamış, yani iyi anlamda “indirgememiştir”. <em>Anlamak</em> (<em>understand</em>) kelimesinin kendisi bile, daha derin bir çözümleme seviyesine inmekten bahseder.</p>

  <p>Hayata dair anlayışımız, canlı etin titreşen protoplazma yerine moleküler mekanizmalardan oluştuğunu ya da kuşların fizik yasalarına meydan okumak yerine bundan yararlanarak havada süzüldüğünü keşfetmemizle zenginleşmiştir. Aynı şekilde, kendimiz ve kültürlerimiz hakkındaki anlayışımız da sadece, zihnimizin boş sayfa, şekilsiz bir yığın veya gizemli bir hayalet olmak yerine düşünmek, hissetmek ve öğrenmeye yarayan karmaşık sinir devrelerinden oluştuğunun keşfedilmesiyle zenginleşebilir.</p>
</body>
</html>
