<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="part">V. KISIM<br />
  HASSAS MESELELER</h1>

  <p class="nonindent">Bazı tartışmalar insanların ahlaki kimliğiyle öylesine birbirine dolanmıştır ki insan bunların asla akıl yürütme ve kanıtlama yoluyla çözülemeyeceği gibi bir çaresizlik hissedebilir. Sosyal psikologlar, görüş ayrılıklarına yol açan ahlaki meselelerde –özellikle de liberaller ve muhafazakârların fikir ayrılığına düştüğü konularda– çarpışan tarafların kendilerinin haklı olduğu konusunda sezgilerinden emin olduğunu, ayrıca rakiplerinin çirkin art niyetler taşıdıklarını düşündüklerini göstermişlerdir. Toplum sözleşmesine saygı gereği kişinin fikirleri için akılcı gerekçeler göstermesi gerektiğini ileri sürerler, fakat savundukları bir sav çürütüldüğünde fikirleri değişmez, tam tersine, eskisinin yerine koyabilecekleri bir tez bulabilmek için daha sıkı çalışırlar. Ahlaki tartışmalar düşmanlıkları sona erdirmekten uzaktır, aksine düşmanlıkları iyice tırmandırabilirler; çünkü karşı taraftaki insanlar hemen teslim olmuyorsa, bu onların mantık yürütmeye ve akıla karşı duyarsız olduklarını göstermektedir.<a class="noteref" href="../Text/notlar.xhtml#npart51" id="ref1">1</a></p>

  <p>Yukarıdaki tablo, kitabın bu kısmında inceleyeceğim konularda çok belirgindir. İnsanların siyaset, şiddet, toplumsal cinsiyet, çocuklar ve hümanist disiplinler konusundaki kanıları, olduklarını düşündükleri ve aslında olmayı istedikleri insan türünü tanımlamaya yardımcı olur. Bu kanılar insanın baskı, şiddet, cinsiyetçilik, bilgisizlik ve çocukların taciz edilmesine veya göz ardı edilmesine karşı olduğunu kanıtlamaktadır. Maalesef, bu kanaatlerin içinde <em>Homo sapiens</em>’in psikolojik yapısına dair varsayımlar saklıdır. Bu yüzden vicdanlı insanlar kendilerini biyoloji ya da psikolojideki deneyci görüşlere istemeyerek sıkışmış bulabilirler. Bilimsel gerçekler ise beklentilerimizi nadiren tam olarak karşılar; eğer beklentilerimizi karşılasalardı, bilimle uğraşmamıza gerek kalmazdı. Bilimsel gerçekler kutsal ineği yerinden oynattığında, insanlar gerçeklerin üzerini örtmeye ve tartışmanın kontrolünü ele geçirmeye meyil gösterir; çünkü gerçekler, insanların kutsal bildiği her şeyi tehdit etmektedir. Bu tutum bizi, çözülmesi için yeni bulgular ve tahlillerin en çok gerektiği sorunlarla uğraşacak araçlardan yoksun bırakır.</p>

  <p>İnsan doğasıyla ilgilenen bilimlerin arazisini bu elektrikli raylar, sıcak bölgeler, kara delikler ve Çernobiller kaplamıştır. Önümüzdeki birkaç bölümde incelemek üzere bunlardan beş tanesini seçtim ve böylece birçoğunu kitabın dışında bırakmış oldum (örneğin ırk, cinsel yönelim, eğitim, ilaç bağımlılığı ve akıl hastalıkları). Sosyal psikologlar, hararetli ideolojik kapışmalarda bile zaman zaman ortak bir zemin bulunabileceğini keşfetmişlerdir. Her taraf, karşı tarafın da bir ilkeye dayanarak tartıştığını, belirli değerleri paylaştıklarını ve çatıştıkları konulardan hangilerinin vurgulanması gerektiğinde anlaşmazlığa düştüklerini kabul etmek zorundadır. Bundan sonraki bölümlerde amacım, bu tür bir ortak zemin bulmaktır.</p>
</body>
</html>
