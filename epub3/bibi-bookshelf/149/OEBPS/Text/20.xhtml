<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>20</span>
  </div>

  <h1>HÜMANİST DİSİPLİNLER</h1>

  <p class="nonindent">Hümanist disiplinlerin başı belada. Bunu ben söylemedim; onlar söyledi; yani eleştirmenler, akademisyenler, hayatlarını hümanist bilimler ve beşerî bilimlerden kazanan içerik sağlayıcıları (şimdi böyle deniyor). Hem tiyatro yönetmeni hem de eleştirmen olan Robert Brustein’a göre:</p>

  <blockquote>
    <p class="nonindent">Günümüzde yüksek kültürü destekleme imkânları gittikçe sorunlu hale geliyor. Ciddi kitapevlerinin şubeleri kapanıyor, küçük yayınevleri kepenk indiriyor, küçük dergiler piyasadan siliniyor, kâr amacı gütmeyen tiyatrolar öncelikle repertuvarlarını ticarileştirerek ayakta kalıyor, senfoni orkestraları programlarını sulandırıyor, devlet televizyonu İngiliz komedilerinin tekrar gösterimlerine bağımlılığını artırıyor, klasik radyo istasyonları azalıyor, müzeler popüler gösterilere başvuruyor ve dans ölüyor.<a class="noteref" href="../Text/notlar.xhtml#n201" id="ref1">1</a></p>
  </blockquote>

  <p class="nonindent">Son zamanlarda entelektüel dergiler ve basında çıkan yayınlar benzer şikâyetlerle dolu. Haber başlıklarından bazı örnekler şöyle:</p>

  <blockquote>
    <p class="nonindent">Edebiyatın Ölümü - Edebiyatın Gerilemesi ve Çöküşü - Yüksek Kültürün Düşüşü - Beşerî Bilimler Disiplinleri Çöktü mü? - Beşerî Bilimler Alaca Karanlıkta mı - Para Çağında Beşerî Bilimler - Beşerî Bilimler Tehlike Altında - Edebiyat: Güç Durumdaki Sanat - Edebiyatı Kaybettik - Müzik Ölüyor - İngilizcenin Yükselişi ve Düşüşü - Beşerî Bilimlere Ne Oldu? - Kültürü Kim Öldürdü?<a class="noteref" href="../Text/notlar.xhtml#n202" id="ref2">2</a></p>
  </blockquote>

  <p class="nonindent">Karamsarlara inanacak olursak, bu düşüş bir süredir devam ediyor. 1948’de T. S. Elliot şöyle yazmıştı: “Bizim dönemimizin düşüş dönemi olduğunu söylemekte sakınca yoktur; kültür standartları elli yıl öncesine göre düşük seviyede; bu düşüşün kanıtları insan etkinliğinin her alanında kendini gösteriyor.”<a class="noteref" href="../Text/notlar.xhtml#n203" id="ref3">3</a></p>

  <p>Hümanist disiplinler ve beşerî bilimlerin kimi yaşamsal belirtileri gerçekten kötü durumda. 1997’de ABD Temsilciler Meclisi, Ulusal Sanat Vakfı’nı kapatmak için oylamaya gitti, Senato bu kurumu ancak bütçesinin yarısını keserek kurtarabildi. Üniversiteler beşerî bilimlerden yatırımlarını çekti: 1960’dan bu yana liberal hümanist disiplinlerin akademisyen oranı yarı yarıya azaldı, ücretler ve çalışma koşulları donduruldu, öğretim işinin gittikçe daha büyük bir kısmı yüksek lisans öğrencileri ve yarı zamanlı çalışan akademisyenler tarafından gerçekleştirildi. Yeni doktora mezunları genelde işsiz kalır ya da bir yıllık atamalardan sonra istifa ederler. Birçok liberal hümanist disiplinler üniversitesinde beşerî bilimler bölümleri küçültülüp birleştirilmiş ya da ortadan kaldırılmıştır.</p>

  <p>Akademideki bu düşüşün sebeplerinden biri, temel bilim ve mühendislik dallarının serpilmesiyle oluşan rekabettir. Başka bir sebep de doktoralı insan fazlası olabilir; yüksek lisans programları akademik doğum kontrolü uygulamayı başaramayıp bu fazlalığı oluşturdular. Fakat sorun profesör arzındaki artış olduğu kadar öğrenci talebindeki azalmadır. Üniversitelerin lisans bölümlerinden mezun olanların sayısı 1970 ila 1994 arasında %40 artış göstermiş, ama İngilizce bölümlerinden mezun olanların sayısı %40 düşmüştür. Durum daha da kötüleşebilir: Günümüzde lise öğrencilerinin ancak %9’u beşerî bilimlerde lisans eğitimi almaya ilgi gösteriyor.<a class="noteref" href="../Text/notlar.xhtml#n204" id="ref4">4</a> Bir üniversite, Fen Edebiyat Fakültesindeki öğrenci sayısını yeniden eski haline getirmeyi o kadar çok istedi ki, bir reklam şirketiyle anlaşıp “Geçimini Düşün” adlı bir reklam kampanyası yürüttüler. Kullandıkları sloganlardan bazıları şunlardır:</p>

  <blockquote>
    <p class="nonindent">Lisans öğrencisiyken istediğiniz şeyi yapın ya da orta yaş krizi gelene dek yirmi sene bekleyin.</p>

    <p>Robotlar bütün sıkıcı işleri devraldığında, bu iş, sigortanız olacaktır.</p>

    <p>Tamam öyleyse. Hayallerinizin peşinden bir sonraki hayatınızda koşarsınız.</p>

    <p>Evet, sanki anne babanız çok mutluymuş da.</p>
  </blockquote>

  <p class="nonindent">Kariyercilik, bazı öğrencilerin liberal hümanist disiplinleriyle büyülenmemesini açıklayabilir, fakat meselenin bütününe açıklama getiremez. Günümüzde ekonomi, beşerî bilimlerin revaçta olduğu dönemlere göre daha iyi durumdadır, ayrıca birçok genç insan, kariyerlerine doğrudan balıklama atlamıyor, kendilerini çeşitli açılardan zenginleştirmek için üniversite yıllarından faydalanıyor. Bu ara dönemde hümanist disiplinler ve beşerî bilimlerin öğrencilerin ilgisini çekmek için rekabet etmemesi için hiçbir sebep yok. Kültür, tarih bilgisi, görüş sahibi olmak çoğu meslekte hâlâ bir değer olarak kabul edilir, tıpkı gündelik hayatta olduğu gibi. Fakat öğrenciler her halükârda beşerî bilimlerden uzak duruyor.</p>

  <p>Bu bölümde hümanist disiplinler ile beşerî bilimlerin rahatsızlığını saptayıp bunları yeniden canlandırmak için birtakım önerilerde bulunacağım. Benden bunu istemediler, fakat kendi açıklamalarından anlaşılıyor ki her türlü yardıma ihtiyaçları var, ayrıca yanıtın bir kısmının da bu kitabın konusu içinde olduğuna inanıyorum. İşe, sorunun çerçevesini belirleyerek başlıyorum.</p>
  <hr />

  <p class="nonindent">Aslına bakacak olursanız, hümanist disiplinler ve beşerî bilimlerin başı dertte değil. Ulusal Sanat Vakfı ve ABD İstatistik Kurumu’ndan alınan son verilere göre, durumları asla bugünkünden iyi olmamıştır.<a class="noteref" href="../Text/notlar.xhtml#n205" id="ref5">5</a> Son yirmi yılda senfoni orkestraları, kitapçılar, kütüphaneler ve yeni bağımsız filmlerin sayısı arttı. Klasik müzik konserleri, tiyatrolar, operalar, sanat müzelerine gidenlerin sayısı yükseldi, popüler gösterilerde uzun kuyruklar ve zor bulunan biletlerle karşılaştığımız gibi bazen katılım rekor seviyelere çıktı. Basılan kitapların sayısı (sanat, şiir, drama kitapları dahil) patladı. Ayrıca insanlar edilgen sanat tüketicilerine dönüşmediler. 1997 yılı, resim çizen, sanat fotoğrafı çeken, sanat eserleri satın alan, yaratıcı yazarlık yapan yetişkinlerin oranı bakımından rekor kırmıştır.</p>

  <p>Teknolojik ilerlemeler sanat eserlerine ulaşmayı eskiye göre çok kolaylaştırdı. Asgari ücretle bir iki saatlik çalışma parasına, on binlerce yüksek kaliteli müzikal kayıttan herhangi birini satın almak mümkün, bu kayıtlara dünyanın en büyük orkestralarının çaldığı klasik eserler de dahildir. Video dükkânları kırsal kesimdeki insanlara sinemanın büyük klasiklerini evlerinde oynatma fırsatı verdi. Komedi ve pembe diziler ile gösteri programları yayınlayan üç televizyon kanalı yerine, çoğu Amerikalı artık elli ila yüz kanal arasından seçim yapabilir, ki yalnızca tarih, bilim, siyaset, hümanist disiplinler programları yayınlayan kanallar var. Ucuz video donanımı ve internette dolaşan videolar, bağımsız film yapımının filizlenmesini mümkün kıldı. Basım aşamasındaki herhangi bir kitap, kredi kartı ve modemi olan herkese birkaç gün içinde ulaşabilir. İnternette telif hakları ortadan kalkmış bütün büyük romanlar, şiirler, oyunlar, felsefi ve akademik çalışmaların metinlerin yanı sıra dünyanın en büyük sanat müzelerine düzenlenen sanal turlar var. Yeni entelektüel e-dergiler ve internet siteleri mantar gibi çoğaldı, üstelik eski sayılara da anında ulaşmak mümkündür.</p>

  <p>Kültür içinde yüzüyoruz, hatta kültüre boğulmuş haldeyiz. O halde kültürün güç durumu, düşüşü, çöküşü, alaca karanlığı ve ölümü hakkındaki tüm bu yakınmalar nereden çıkıyor?</p>

  <p>Felaket tellallarının yanıtlarından biri, günümüzdeki tüketim çılgınlığının eski klasikleri içerdiği, fakat kaliteli işlerin artık üretilmediği olacaktır. Bu söylem kuşkuludur.<a class="noteref" href="../Text/notlar.xhtml#n206" id="ref6">6</a> Sanat tarihçilerinin bize tekrar tekrar söylediği gibi, günümüz kültürünün tüm sözde günahları –kitlelere hitap etmesi, kâr güdüsü, şiddet ve cinsellik temaları, popüler biçimlere uyarlanmaları (gazetelerde tefrika edilmesi vb)– geçmiş yüzyılların büyük sanatçılarında da bulunabilir. Hatta günümüze yakın yıllarda bile, birçok sanatçı kendi döneminde tacir gibi görünmüş, sanatçı saygınlığını daha sonra kazanabilmiştir. Örnekler arasında Marx Kardeşler, Alfred Hitchcock, The Beatles vardır, ayrıca son zamanlardaki müze gösterileri ve eleştirmenlerin takdirine göre karar vereceksek, Norman Rockwell bile bu gruba girer. Dünyanın her yerinde düzinelerce mükemmel romancı bulunuyor, ayrıca çoğu televizyon programı ve sinema filmi korkunç olsa da en iyileri aslında çok iyi olabilir: <em>Cheers</em> dizisindeki Carla karakteri Dorothy Parker’dan daha espriliydi, <em>Tootsie</em>’deki entrikalar Shakespeare’in kadın rollerini de erkeklerin oynadığı komedilerindeki herhangi bir entrikadan daha zekicedir.</p>

  <p>Müziğe gelince, XVIII. ve XIX. yüzyılın en iyi bestecileriyle rekabet etmek zor olsa da, geçen yüzyıl müzik açısından çöl gibiydi denemez. Caz, Broadway, country, folk, soul, samba, reggae, dünya müziği ve çağdaş besteler çiçek açtı. Bu müzik dallarından her biri yetenekli sanatçılar üretirken toplam müzik deneyimimize ritimler, enstrümanlar, şarkı söyleme tarzları ve stüdyo prodüksiyonları gibi yeni karmaşık olgular kazandırdılar. Üstelik daha önce eşi görülmemiş biçimde palazlanan sanatsal yapıtlar mevcuttur – animasyonlar ve endüstriyel tasarım gibi. Ancak kısa süre önce mevcudiyet kazanmış, fakat büyük başarılar yakalamış çalışmalar da vardır – bilgisayar grafikleri ve rock videoları gibi (mesela Peter Gabriel’in “Sledgehammer”ı).</p>

  <p>Binlerce yıldır her çağda eleştirmenler kültürün düşüşünden yakınmıştır. Ekonomist Tyler Cowen, bu eleştirmenlerin bilişsel bir yanılsamanın kurbanı olduğunu ileri sürer. En iyi sanat eserleri içinde bulunduğunuz dönemde değil bir önceki dönemdeymiş gibi görünür; bunun sebebi, süpermarkette sizin girdiğiniz kasa kuyruğundan her zaman daha hızlı ilerleyen bir kasa kuyruğunun olmasıyla aynıdır: Diğer kasaların sayısı daha fazladır. Bütün o dönemlerin en rağbet görmüş eserleri ayıklanıp bize ulaşır; Mozart’ı dinler, ama Salieri’yi unuturuz. Ayrıca sanatsal çalışmalar (opera, izlenimci tablolar, Broadway müzikalleri, kara filmler) sınırlı bir zaman diliminde çiçek açıp solar. Filiz vermekte olan sanat biçimlerini büyürken fark etmek zordur ve yaygın çevrelerce takdir edildiklerindeyse en iyi günleri geride kalmıştır. Cowen, Hobbes’a da atıfta bulunarak, şimdiki zamanı küçümsemenin, kişinin rakiplerini küçümseyişinin dolambaçlı bir yolu olduğunu belirtir: “Övgü kapma rekabeti, antika önünde saygıyla eğilmeye kadar tırmanır. Oysa insanlar canlılarla çekişir, ölülerle değil.”<a class="noteref" href="../Text/notlar.xhtml#n207" id="ref7">7</a></p>

  <p>Fakat çerçevesi belli üç alanda hümanist disiplinler gerçekten iç karartıcı durumda. Bunların biri prestijli Avrupa sanat çalışmalarından türemiş seçkin sanat gelenekleridir; örneğin senfoni orkestraların çaldığı müzikler, başlıca galeriler ve müzelerdeki sanat sergileri, büyük bale toplulukları gibi. Bu alanda yeni malzeme üretmek bakımından gerçekten bir kuraklık yaşanıyor olabilir. Örneğin “klasik müzik”in %90’ı 1900’den önce bestelenmiştir, XX. yüzyılın en etkili bestecileri de 1940’dan önce faaldi.</p>

  <p>İkinci sorunlu alan, eleştirmen ve kültür muhafızları loncalarıdır. Bunlar da etkilerinin azaldığını görmüştür. 1939 tarihli komedi <em>The Man Who Came to Dinner</em> [Akşam yemeğine gelen adam] öyle bir üne kavuşmuş edebiyat eleştirmeni hakkındadır ve küçük bir Ohio kasabasının sakinlerinin ondan hem sevgiyle bahsedip hem de çekindiklerine inanabiliriz. Günümüzdeki bir eleştirmenin böyle bir karaktere ilham verebileceğini düşünmek zordur.</p>

  <p>Üçüncüsü elbette akademi kampüsleridir. Beşerî bilim bölümlerinin zaafları alaycı romanlarda anlatılmış, nice kaygılara ve tahlillere maruz kalmıştır.</p>

  <p>19 bölümü okuduktan sonra, bu hastalıklı üç girişim için teşhisi nerede arayacağımı muhtemelen tahmin edebilirsiniz. İpucu, sayısız İngilizce dersi müfredatında bulunabilecek bir ifadede (Virginia Woolf’a atfedilir) gizlidir: “1910 Aralığı veya o vakitlerde insan doğası değişti.” Woolf, XX. yüzyılın büyük bölümünde seçkin sanatlar ve eleştiriye üstünlük kuracak olan yeni modernizm felsefesine gönderme yapıyordu. Bu felsefenin insan doğasını inkâr etme anlayışı, bir intikam hissiyle birlikte, sonraki yıllarda kontrolü ele geçirecek olan postmodernizme aktarıldı. Bu bölümün konusu, seçkin sanatlar, eleştiri ve akademisyenliğin başının, bu ifade yanlışlığı yüzünden belada oluşudur. İnsan doğası 1910’da veya sonraki herhangi bir yılda değişmedi.<a class="noteref" href="../Text/notlar.xhtml#n208" id="ref8">8</a></p>
  <hr />

  <p class="nonindent">Sanat, doğamızda vardır – insanların eskiden kullandığı, etimize ve kemiğimize işlemiştir sözünü, günümüzde beynimize ve genlerimize işlemiştir diye uyarlayabiliriz. Bütün toplumlarda insanlar dans eder, etrafı süsler, öyküler anlatıp canlandırırlar. Çocuklar iki üç yaşına geldiğinde bu etkinliklerde yer almaya başlar, ayrıca sanat, yetişkin beyninin düzenlenişinde bile yansıyabilir: Sinir sistemi hasarları insanların görme ve işitme becerilerini etkilemeyebilir, fakat müziği veya görsel güzellikleri takdir etme becerilerini etkileyebilir.<a class="noteref" href="../Text/notlar.xhtml#n209" id="ref9">9</a> Tablolar, mücevherler, heykeller ve müzik aletlerinin Avrupa’da 35.000 yıllık geçmişi vardır, arkeolojik kazıların seyrek yapıldığı dünyanın diğer kesimlerindeyse bu geçmiş muhtemelen daha uzundur. Avustralyalı Aborjinler 50.000 yıldır kayalara resim çizmekte; kırmızı toprak boyasıysa 50.000 yılın en azından iki katı uzunluğunda bir süredir vücut boyası olarak kullanılmakta.<a class="noteref" href="../Text/notlar.xhtml#n2010" id="ref10">10</a></p>

  <p>Sanatın ayrıntılı biçimleri kültürden kültüre değişkenlik gösterse de, sanat yapma ve yapılanı takdir etme biçimleri her yerde birbirine yakındır. Felsefeci Denis Dutton yedi evrensel belirti tanımlamıştı:<a class="noteref" href="../Text/notlar.xhtml#n2011" id="ref11">11</a></p>

  <ol>
    <li>Uzmanlık veya virtüözlük. Teknik sanatsal beceriler üzerine çalışılır, bunların farkına varılır ve bu becerilere hayranlık duyulur.<br /></li>

    <li>Faydacı olmayan bir haz duygusu. İnsanlar sanattan sanat için keyif alır, sanatın onları sıcak tutmasını veya masaya yemek koymasını beklemez.<br /></li>

    <li>Tarz. Sanatsal nesneler ve sanat performansları, bunları herkesin fark edebileceği bir tarza sokan yaratım kurallarına uyar.<br /></li>

    <li>Eleştiri. İnsanlar sanat eserlerini yargılayarak, takdir ederek ve yorumlayarak bir konuya parmak basar.<br /></li>

    <li>Öykünmek. Müzik ve soyut resim gibi birkaç önemli istisna dışında, sanat eserleri dünyasal deneyimleri canlandırır.<br /></li>

    <li>Özel ilgi. Sanat sıradan hayatta ayrı bir yerde tutulur ve bu deneyim sırasında büyük oranda bu işe odaklanılır.<br /></li>

    <li>Hayal gücü. Sanatçılar ve onların izleyicileri, hayalgücü sahnesinde varsayımsal dünyaların hazzını yaşar.<br /></li>
  </ol>

  <p>Bu etkinliklerin psikolojik kökleri son zamanlarda bazı araştırmalar ve tartışmaların konu başlığı olmuştur. Akademisyen Ellen Dissanayake gibi bazı araştırmacılar, sanatın korku hissi veya üç boyutlu görüş gibi evrensel bir adaptasyon olduğuna inanır.<a class="noteref" href="../Text/notlar.xhtml#n2012" id="ref12">12</a> Benim gibi başkalarıysa sanatın (anlatı dışında) üç farklı adaptasyonun yan ürünü olduğuna inanır: Statü için duyulan açlık, adaptif nesneleri veya ortamları deneyimlemenin estetik hazzı, belirli bir amaca ulaşmak için yapıt tasarlama becerisi adaptasyonları.<a class="noteref" href="../Text/notlar.xhtml#n2013" id="ref13">13</a> Bu görüş uyarınca sanat, tıpkı uyuşturucular, erotik ürünler ve güzel mutfaklar gibi bir haz teknolojisidir; haz veren uyarıcı etkilerin saflaştırılıp yoğunlaştırılarak, duyularımıza gönderilmesini içeren bir teknolojidir. Bu bölümün konusu bakımından hangi görüşün doğru olduğu önemli değil. Sanat ister evrimsel bir adaptasyon, ister bir yan ürün, ister ikisinin karışımı olsun, zihinsel yetilerimizde derinden kök salmıştır. Bu köklerden bazılarını aşağıda anlatıyorum.</p>

  <p>Organizmalar, atalarının evrimsel başarısını getiren şeylerden zevk alır – yemeğin tadı, cinsellik, çocukların varlığı, yeni bir teknoloji bulmak vb. İnsanlar yeni bir ortamı keşfederken, oraya alışmalarına yarayacak örüntüler arar ve bu örüntülerin içeriğinden faydalanırlar. Bu örüntülere, düzgün tanımlanmış alanlar, birbirine paralel ve dik çizgiler gibi gerçek dışı fakat bilgilendirici özellikler, simetri ile genişlik eksenleri dahildir. Tüm bu özellikler beyin tarafından, görsel alanı yüzeyler halinde yontmak, bu yüzeyleri nesneler oluşturmak üzere birleştirmek ve nesneleri de kişi bir dahaki sefer onları görünce tanıyabileceği şekilde düzenlemek için kullanılır. Görüş üzerine çalışan David Marr, Roger Shephard, V. S. Ramachandran gibi araştırmacılar, sanat ve dekorasyonda kullanılıp göze hoş gelen görsel desenlerin, görsel sisteme düzgün işlev gördüğünü ve dünyayı doğru çözümlediğini söyleyen bu örüntüleri abartarak sunduğunu ileri sürmüşlerdir.<a class="noteref" href="../Text/notlar.xhtml#n2014" id="ref14">14</a> Aynı mantıkla, müzikteki ton ve ritim örüntüleri, işitsel sistem tarafından sesler dünyasını düzenlemekte kullanılan mekanizmaları gıdıklar.</p>

  <p>Görsel sistem, ham renkleri ve biçimleri yorumlanabilir nesneler ve sahnelere dönüştürürken, ürünlerin estetik biçimde renklendirilmesi iyice zenginleşir. Sanat, fotoğraf ve arazi tasarımına dair araştırmalarda, insanların görsel zevkleri üzerine yapılan deneylerle birlikte, manzaralarda insanlara zevk verip sıkça rastlanan desenler bulunmuştur.<a class="noteref" href="../Text/notlar.xhtml#n2015" id="ref15">15</a> Bu desenlerden bazıları, insanlara en uygun yaşam alanı olan düz bir çayırlığa yönelik araştırma imgesine ait olabilir: Yer yer ağaçların bulunduğu açık alan, su kütleleri, hayvanlar, çiçekler ve meyveli bitkilerin olduğu bir arazi. Canlı varlıkların biçimlerinden hoşlanma duygusu E. O. Wilson tarafından <em>biyofili</em> olarak dillendirilmiştir, ayrıca bunun bir insan evrenseli olduğu görülüyor.<a class="noteref" href="../Text/notlar.xhtml#n2016" id="ref16">16</a> Arazide bulunan başka örüntüler, güvenlik belirtisi olduğu için hoşa gidebilir, örneğin korunumlu fakat panoramik bir bakış açısı. Başka örüntüler ise arazinin keşfi ve anımsanmasını kolaylaştıran coğrafî özellikler oldukları için dikkat çekici olabilir – nirengi noktaları, sınırlar ve patikalar gibi. Evrimsel estetik çalışmaları, bir yüz veya bedeni güzel kılan özellikleri de belgelemiştir.<a class="noteref" href="../Text/notlar.xhtml#n2017" id="ref17">17</a> Ödülü kazanan nitelikler de sağlık, güç ve doğurganlık belirtilerine sahiptir.</p>

  <p>İnsanlar, olayları zihin gözlerinde yeniden birleştiren ve hayal gücüne sahip hayvanlardır. Bu yetenek, insan zekâsının lokomotiflerinden biridir, yeni teknoloji (hayvanları tuzağa düşürmek, bitki özlerini çıkartmak) ve yeni sosyal becerileri (karşılıklı söz vermek veya ortak düşman bulmak) gözümüzde canlandırmamızı olanaklı kılar.<a class="noteref" href="../Text/notlar.xhtml#n2018" id="ref18">18</a> Kurmaca anlatılar, varsayımsal dünyaları göz önüne sermek için bu beceriden faydalanır; bunun amacı ister aydınlanma –sonuçları öngörülebilecek senaryo sayısını genişletmek– isterse de zevk olabilir – aşk, övülme, keşfetme veya zafer duygularını vekaleten yaşamak için.<a class="noteref" href="../Text/notlar.xhtml#n2019" id="ref19">19</a> Dolayısıyla Horace’ın edebiyatın amacıyla ilgili tanımı şudur: Öğretmek ve keyif vermek.</p>

  <p>Güçlü sanat çalışmalarında bu estetik unsurlar öyle bir dizilmiştir ki bütün, parçaların toplamından daha büyük olur. Güzel bir manzara resmi veya fotoğrafı, aynı anda hem davetkâr bir ortamı anımsatır hem de hoş bir denge ve kontrastın tutturulduğu geometrik şekillerden oluşur. İlgi çekici bir öykü, arzu edilen ve güçlü insanlar hakkında keyifli bir dedikoduyu zihinlerde canlandırabilir, bizi heyecanlandırıcı bir zamana veya mekâna götürebilir, iyi seçilmiş kelimelerle dil içgüdümüzü gıdıklayabilir, aile, siyaset veya aşk ilişkileri hakkında bize yeni şeyler öğretebilir. Birçok sanat türü, psikolojik gerilim yaratıp boşaltmak ve diğer zevk türlerini taklit etmek için icat edilmiştir. Ayrıca bir sanat çalışması, toplumun birçok ferdi tarafından aynı anda anımsanacak duyguların bulunduğu sosyal olaylara iliştirilmiştir ve bu, alınan zevki katlayıp bir dayanışma duygusu yaratabilir. Dissanayake, sanat deneyiminin bu ruhani tarafını vurgular ve buna “özel kılmak” der.<a class="noteref" href="../Text/notlar.xhtml#n2020" id="ref20">20</a></p>

  <p>Hümanist disiplinlerin uğraştığı psikoloji unsurlarından biri de statü kazanma güdüsüdür. Dutton’ın evrensel sanat belirtileri listesindeki maddelerden biri de sanatın işe yarar olmayışıdır. Fakat şöyle bir tezat vardır: faydasız şeyler, belirli amaçlar için epey fayda getirebilir; örneğin, hamilinin mal varlığına paha biçme amacına hizmet edebilirler. Bu konuya ilk olarak, Thorstein Veblen kendi sosyal statü kuramında değinmiştir.<a class="noteref" href="../Text/notlar.xhtml#n2021" id="ref21">21</a> Komşularımızın banka defterlerine veya cep bilgisayarlarına kolayca göz atamayacağımız için, ellerindeki olanakları ölçmenin bir yolu, bunları lükse ve boş vakitlerine harcıyorlar mı diye bakmaktır. Veblen, zevk psikolojisinin üç “para ölçütüyle” belirlendiğini yazmıştır: göze sokarcasına tüketim, göze sokarcasına boş vakit harcamak, göze sokarcasına israf yapmak. Bu ölçütler, nazik, kısıtlı giyim tarzı ya da pahalı ve zaman alan hobiler gibi statü simgelerinin neden nadir bulunan malzemeden yapılmış, zahmetli bir yapım süreci ile el mahareti gerektiren nesneler ya da kişinin el emeğine bağlı bir yaşantısı olmadığını gösteren işaretler olduğunu açıklarlar. Amotz Zahavi aynı ilkeyi, güzel bir yaklaşımla hayvanlardaki tuhaf süslerin evrimini açıklamak için kullanmıştır, örneğin tavuskuşunun kuyruğu gibi.<a class="noteref" href="../Text/notlar.xhtml#n2022" id="ref22">22</a> Sadece en sağlıklı tavus kuşları pahalı, zahmetli tüyler oluşturmak için besinlerini kuyruğa yönlendirir. Dişi tavuskuşu, kuyrukların muhteşemliğine göre eş arar, evrim de en iyi kuyrukları oluşturan erkekleri seçer.</p>

  <p>Gerçi, çoğu koyu sanat taraftarı, sanatın, özellikle de seçkin sanatın göze sokarcasına tüketim olgusu için ders kitaplarına girecek bir örnek teşkil ettiği fikrinden dehşete düşer. Neredeyse tanım gereği, sanatın pratik bir işlevi yoktur, Dutton’ın da kendi listesinde belirttiği gibi, sanat evrensel olarak virtüözlük (genetik nitelik ya da becerileri artırmak için boş vakit belirtisi ya da ikisi birden) ile eleştiri (sanatın, sanatçının değerini belirler) içerir. Avrupa tarihinin büyük kısmında güzel sanatlar ile görkem el ele gitmiştir, örneğin opera binalarının, tiyatro salonlarının şatafatı, tabloların süslü çerçeveleri, müzisyenlerin geleneksel kıyafetleri, kitapların ciltleri gibi. Sanat ile sanatçılar, aristokratların ya da hemen saygınlık kazanmak isteyen yeni zenginlerin himayesi altındaydı. Günümüzde tablolar, heykeller, el yazmaları hâlâ fahiş, çok tartışılan fiyatlara satılmaktadır (Van Gogh’un Dr. Gatchet’ın Portresi adlı tablosuna 1990’da 82,5 milyon dolar ödenmişti).</p>

  <p><em>Sevişen Beyin</em> adlı kitapta psikolog Geoffrey Miller, sanatsal yaratıcılık dürtüsünün eş bulma taktiği olduğunu ileri sürer ve bu dürtünün kişinin beyin kalitesini, dolayısıyla genlerinin kalitesini göstererek müstakbel cinsel eşlerini, evleneceği kişiyi etkilemenin bir yolu olduğunu söyler. Sanatsal virtüözitenin eşit dağılmadığını, sağlam bir sinir sistemi gerektirdiğini, taklit etmenin zor olduğunu ve büyük ödüller getirdiğini belirtir. Hatta doğa bize sanatın öncülerini de vermiştir, yani Avustralya ve Yeni Gine’deki çardakkuşlarını. Erkek çardak-kuşları şahane yuvalar inşa eder, bu yuvaları orkideler, salyangoz kabukları, böğürtlenler, ağaç kabukları gibi renkli nesneler getirerek titizlikle süsler. Bazı erkekler, yaprakları ya da ağaç kabuklarını fırça gibi kullanarak ağızlarında ezdiği meyve kalıntılarıyla çardaklarını boyar. Dişiler yuvaları değerlendirir, en simetrik ve en güzel süslenmiş yuvaların yaratıcılarıyla çiftleşirler. Miller şu analojinin doğru olduğunu ileri sürer:</p>

  <blockquote>
    <p class="nonindent"><em>Artforum</em> dergisi için erkek bir saten çardakkuşuyla söyleşi yapabilseydiniz, muhtemelen size şöyle derdi: “İçimdeki bu kendini ifade etme isteğine, renkler ve biçimlerle karşı konulamaz şekilde oynama arzusuna bir anlam veremiyorum. Anıtsal, ama bir o kadar da sadeliğin hâkim olduğu bu sahneyi zengin renk alanlarıma dönüştürme konusunda duyduğum bu şiddetli susuzluğun ne zaman başladığını anımsamıyorum; fakat bu tutkuya kendimi kaptırdığım anlarda, benliğimin ötesindeki bir şeylerle aramda bir bağ kurduğumu hissediyorum. Bir ağacın tepesinde güzel bir orkide gördüğümde, ona sahip olmalıyım. İçinde yaşadığım âlemde tek bir kabuk bile yerinde değilse, onu doğru yere koymalıyım… Dişilerin bazen benim sergi açılışlarıma gelip çalışmalarıma değer biçmeleri mutluluk verici bir rastlantı, fakat bu eserleri üremek için yarattığımı ima etmek de hakaret olur…” İyi ki çardakkuşları konuşamıyorlar da onların eserlerini açıklamak için cinsel seçilim terimini kullanabiliriz, onlar aynı fikirde olmasa bile.<a class="noteref" href="../Text/notlar.xhtml#n2023" id="ref23">23</a></p>
  </blockquote>

  <p class="nonindent">Ben bu kuramın daha hafif bir versiyonuna taraftarım. Bu versiyona göre, sanatı yaratıp sahiplenmenin işlevlerinden biri (tek işlevi değil), kişinin sosyal statüsüyle (sadece genleriyle değil) diğerlerini (sadece müstakbel eşlerini değil) etkilemesidir. Geçmişe, ta Veblen’e dek uzanan bu görüş, sanat tarihçisi Quentin Bell ve Tom Wolfe’nin yazdıklarıyla genişlemiştir.<a class="noteref" href="../Text/notlar.xhtml#n2024" id="ref24">24</a> Belki de günümüzde bu görüşün en büyük savunucusu sosyolog Pierre Bourdieu’dur. Bourdieu, kültürün zorlu ve kavranması güç eserleri konusunda zevk sahibi oluşun, toplumun üst katmanlarına bir üyelik rozeti şeklinde iş gördüğünü ileri sürer.<a class="noteref" href="../Text/notlar.xhtml#n2025" id="ref25">25</a> Tüm bu kuramlarda nihai sebepler ile en yakındaki sebeplerin farklı olabildiğini unutmayın. Miller’ın çardakkuşunda olduğu gibi, statü ve evrimsel başarının sanatı yaratan veya takdir edenlerin zihnine girmesine gerek yoktur; onlar kendilerini ifade etme dürtüsü, güzellik gözü ve yeteneğin nasıl evrimleştiğini açıklarlar.</p>

  <p>Sanatla ilgili içgüdülerimizin ardında ne yatıyor olursa olsun, bu içgüdüler sanata zaman, mekân ve kültürden aşkınlık kazandırır. Hume şunu belirtmiştir: “Zevklerin genel ilkeleri insan doğasında birörnektir… İki bin yıl önce Atina ve Roma’da hoşa giden Homeros, Paris ve Londra’da hâlâ takdir ediliyor.”<a class="noteref" href="../Text/notlar.xhtml#n2026" id="ref26">26</a> İnsanlar bardağın yarısı boş mu dolu mu diye tartışsalar bile, kültürler arası varyasyonun altında gerçekten evrensel bir insan estetiği fark edilebilir. Dutton şöyle yorumlar:</p>

  <blockquote>
    <p class="nonindent">Sanatın kendi kültüründen dışarı ne kadar düzgün çıktığını belirtmek önemlidir: Beethoven ve Shakespeare Japonya’da sevilir, Brezilyalılar Japon yazısına hayran olur, Yunan trajedileri dünyanın her yerinde oynanır, birçok yerel sinema endüstrisinin zararına Hollywood filmleri kültürler arası kabul görür… Hatta Hint müziğinin bile… Batılıların kulaklarına en başta yabancı gelse de, ritm, hızlanma, tekrarlar, çeşitlemeler, sürpriz, modülasyon ve tatlı melodilere dayandığı gösterilebilir: Aslında bütün bu unsurlar Batı müziğinde de bulunmaktadır.<a class="noteref" href="../Text/notlar.xhtml#n2027" id="ref27">27</a></p>
  </blockquote>

  <p class="nonindent">İnsan estetiğinin menzili daha da genişletilebilir. Geç Taş Devrine ait Lascaux mağara resimleri, şu anki internet çağında bile görenleri hayrete düşürür. Nefertiti’nin ve Botticelli Venüs’ünün yüzleri, XXI. yüzyıl moda dergilerinin kapağını süsleyebilir. Sayısız geleneksel kültürde bulunan kahramanlık destanları, <em>Yıldız Savaşları</em> serisine başarıyla aktarılmıştır. Batı müzeleri koleksiyoncuları Afrika, Asya, Amerika’nın tarihöncesi hazinelerini etnografik kayıtlara eklemek için değil, patronları bu eserleri güzel bulduğu için yağmalamıştır.</p>

  <p>Vitaly Komar ve Alexander Melamid adlı iki sanatçı 1993’te temel görsel zevklerinin evrenselliğine dair çarpık bir gösterim sunmak için Amerikalıların sanat zevklerini değerlendiren piyasa araştırması anketlerinden faydalanmışlardı.<a class="noteref" href="../Text/notlar.xhtml#n2028" id="ref28">28</a> Ankete katılanlara renk, konu, kompozisyon, üslup tercihlerini sormuş ve sonuçta kayda değer bir birörneklik bulmuşlardı. İnsanlar gerçekçi, yumuşak hatlı, mavi ve yeşil ağırlıklı, hayvanlar, kadınlar, çocuklar ve kahraman şahsiyetlerin olduğu manzara resimlerini sevdiklerini söylemişlerdi. Tüketicinin bu talebini karşılamak için Komar ve Melamid söz konusu tepkilere göre bir karışım resmettiler: XIX. yüzyılın gerçekçi tarzında çocuklar, geyikler ve George Washington’ı gösteren bir göl kıyısı manzarası. Bu biraz eğlenceliydi, fakat kimse ardından geleni beklemiyordu. Ressamlar aynı anketi Ukrayna, Türkiye, Çin, Kenya dahil dokuz ülkede tekrarlayınca, aşağı yukarı aynı tercihlerle karşılaştılar: Takvimlerdeki gibi idealize bir manzara ve Amerikan standartlarından sadece ufak tefek farklılıklar tercih edilmişti (örneğin geyik yerine hipopotam gibi). Daha ilginci bu McResimlerin, evrimsel estetik araştırmacılarının türümüz için en uygun diye tanımladığı arazi cinsine örnek oluşturmasıdır.<a class="noteref" href="../Text/notlar.xhtml#n2029" id="ref29">29</a></p>

  <p>Sanat eleştirmeni Arthur Danto’nun farklı bir açıklaması vardı: Batı takvimleri dünyanın her yerine pazarlanır, tıpkı Batı kültürü ve sanatı gibi.<a class="noteref" href="../Text/notlar.xhtml#n2030" id="ref30">30</a> Birçok aydın için Batı tarzının küreselleşmesi, sanat zevklerinin keyfî oluşunun ispatıdır. İnsanların benzer estetik tercihlerde bulunmasının tek sebebinin, Batı ideallerinin dünyaya emperyalizm, küresel piyasa ve elektronik ortam tarafından ihraç edilmesi olduğu söylenir. Bu görüşte bir gerçeklik payı olabilir ve birçok insan için de ahlaken doğru bir görüştür, çünkü bu görüş, Batı kültürünün üstün ya da yerini aldığı yerli kültürlerin aşağı olduğunu ima etmez.</p>

  <p>Fakat madalyonun bir de öteki yüzü var. Batı toplumları, insanların istediği şeyleri sağlama konusunda iyidir: Temiz su, etkili tıbbi olanaklar, bol ve çeşitli yiyecekler, hızlı nakliye, iletişim. Bu mal ve hizmetleri hayırseverliklerinden değil, kendi çıkarlarından ötürü, yani bunları satarak kâr elde etmek için ikmal ederler. Belki estetik endüstrisi de insanlara istediklerini vermenin yollarını oluşturmuş – takvimlerdeki manzara resimleri, popüler şarkılar, Hollywood’un romantik ve macera filmleri gibi temel insan zevklerine seslenen sanat biçimleri geliştirmiştir. Bir sanat Batı’da olgunlaşmış olsa bile, güçlü bir donanma aracılığıyla yayılan keyfi bir uygulama değil, evrensel insan estetiğine dokunan başarılı bir ürün olabilir. Bu yaklaşım kulağa Avrupa merkezci ve dar bir yaklaşım gibi geliyor, bu yüzden fazla zorlamayacağım, fakat bir gerçeklik payı da içermeli: Küresel insan zevklerine hitap ederek kâr elde edilebilecekse, girişimcilerin bundan faydalanmaması sürpriz olurdu. Ayrıca insanın düşündüğü kadar da Avrupa merkezci bir görüş değildir bu. Batı kültüründe –tıpkı Batı teknolojisi ve mutfağında olduğu gibi– doymak bilmez bir seçicilik vardır ve karşılaştığı herhangi bir kültürde insanları memnun eden her türlü hüneri kendine mal eder. ABD’nin en önemli kültür ihraçlarından biri olan popüler müzik buna örnektir. Ragtime, caz, rock, blues, soul, rap tarzları, Afrika kökenli Amerikalı müzikal biçimlerden doğmuştur, bunun da kökeni Afrika ritimleri ve Afrika’ya ait seslendirme tarzlarında yatar.</p>
  <hr />

  <p class="nonindent">1910 yılında ne oldu da güya insan doğası değişti? Virginia Woolf’un anılarında ayrı bir yerde duran olay Londra’da Cezanne, Gauguin, Picasso, van Gogh gibi post-empresyonistlerin tablolarından oluşan bir sergiydi. Modernizm hareketinin başlangıcı bu sergi olmuştu. Woolf 1920’lerde o duyuruyu yaptığında modernizm hareketi, sanatı ele geçiriyordu.</p>

  <p>Modernizm, insan doğası gerçekten de değişmiş <em>gibi</em> ilerledi. Sanatçılar tarafından binlerce yıldır insanların damak tadını tatmin etmek üzere kullanılan tüm hünerler bir kenara atılmıştı. Resim sanatında gerçekçi tasvirlerin yerini renkler ve biçimlerin tuhaf bir şekilde çarpıtılması, soyut hatlar, şekiller, tabloya boya damlatmalar veya püskürtmeler, hatta komedi filmi <em>Art</em>’da gösterildiği gibi 200.000 dolarlık bomboş ve beyaz tuvaller aldı. Edebiyatta her şeyin anlatılmasının, kesin çizgilerle belirlenmiş tertiplerin, karakterlerin düzgün bir şekilde tanıtılması ve rahat okunurluğun yerini bilinç akışı, karmakarışık sunulan olay örgüsü, şaşırtıcı karakterler, nedensel seri olaylar, öznel, kopuk bir anlatım ve zor bir düzyazı aldı. Şiirde kafiye, ölçü, mısra yapısı ve berraklıktan vazgeçildi. Müzikte geleneksel ritim ve melodiler bir kenara bırakılıp atonal, akortsuz ve seri şeklinde on iki ton sistemiyle besteler yapıldı. Mimarlıkta süsleme, insan ölçüsü, bahçe alanı ve geleneksel zanaatkârlık pencereden dışarı atıldı (ya da pencereler açılabilseydi oradan dışarı atılacaktı), binalar da kutu biçimli mekânlarda endüstriyel malzemeden oluşturulmuş “yaşantı makineleri” yerine kondu. Modernist mimari, hem çokuluslu şirketlerin cam-çelik kulelerinde hem de ABD’nin kasvetli yüksek apartman projeleri, savaş sonrası Britanya’nın sosyal konutları ve Sovyetlerin apartman bloklarında doruğa çıktı.</p>

  <p>Sanat seçkinleri, mazoşizm gerektiren böyle bir harekete neden önayak olmuştu? Bu hareket kısmen, Viktorya döneminin kendinden memnun havasına, kesin bilgi ve kaçınılmaz ilerlemeye, sosyal düzen adaletine duyulan saf burjuva inancına tepki olarak görülmüştü. Tuhaf ve rahatsız edici sanatın insanlara, dünyanın tuhaf ve rahatsız edici bir yer olduğunu anımsatması beklenmişti. Güya bilim de aynı mesajı veriyordu. Beşerî bilimlere adım adım giren bilim versiyonuna göre, Freud davranışların bilinçsiz ve mantık dışı güdülerden kaynaklandığını; Einstein zaman ve mekânın ancak gözlemciye göre tanımlanabileceğini; Heisenberg bir nesnenin momentumu ve konumunun belirsiz olduğunu, çünkü bunların gözlemden etkilendiğini göstermişti. Daha sonra fizikteki bu ayrıntılar, fizikçi Alan Sokal’ın ünlü şakasını yapmasına ilham verdi: İçinde bir sürü anlamsız söz bulunan bir makaleyi <em>Social Text</em> dergisinde yayımlatmıştı.<a class="noteref" href="../Text/notlar.xhtml#n2031" id="ref31">31</a></p>

  <p>Fakat modernizm, insanların rahatını kaçırmaktan fazlasını yapmak istiyordu. Saf biçimi yüceltip kolay güzelliği ve burjuva zevklerini küçümsemesinin açık bir gerekçesi, siyasal ve ruhani bir gündemi vardı. Modernizmin üstlendiği görevi savunan bir kitabı inceleyen eleştirmen Frederick Turner şöyle açıklar:</p>

  <blockquote>
    <p class="nonindent">Modern sanatın büyük projesi, çağdaş insanlığı ölüme götüren hastalığı teşhis edip iyileştirmektir… Modern sanata düşen görev, rutin deneyimlerin sahte hissini, konformist ve ticari toplumun sunduğu yorumlanabilir çerçeveyi tanımlayıp yok etmek, yükünden kurtulup tazelenmiş hislerimizle gerçekliğin aciliyetini çıplak olarak ve en baştan yaşamamızı sağlamaktır. Bu tedavi süreci aynı zamanda ruhani bir görevdir; bu dönüşüme uğramış insanlardan oluşan bir topluluk, kuramsal olarak daha iyi bir toplum inşa edebilecektir. Bu sürecin düşmanları, azınlıkların asimilasyonu, ticari sömürü, reprodüksiyon ve ucuz taklitlerdir (kitsch)… Sanatçının aracı kullanmaksızın, adeta çocukmuş gibi erişebildiği taze ve ham deneyimler rutinleştirilip bölmelere ayrılmış ve toplum tarafından duyarsızlığa mahkûm edilmiştir.<a class="noteref" href="../Text/notlar.xhtml#n2032" id="ref32">32</a></p>
  </blockquote>

  <p class="nonindent">1970’lerden sonra modernizmin arkasından postmodernizm denen tarzlar ve felsefeler doğdu. Postmodernizm, rölativizm konusunda daha da saldırgandı, dünyada kimseye mahsus olmayan birçok bakış açısı bulunduğunu söylüyor; anlam, bilgi, ilerleme, ortak kültürel değerler olasılıklarını şiddetle inkâr ediyordu. Daha Marksist, daha paranoyaktı, gerçek ve ilerleme iddialarının heteroseksüel beyaz erkeklerin çıkarlarını gözeten politik egemenlik taktikleri olduğu değerlendirmesini yapıyordu. Bu öğretiye göre, toplu üretimle ortaya çıkarılan mallar ile medyanın yaydığı imgeler ve öyküler, otantik deneyimleri imkânsız kılmak üzere tasarlanmıştı.</p>

  <p>Postmodern sanatın amacı bu hapishaneden kaçmamızı sağlamaktır. Sanatçılar kapitalist simgeleri –reklamlar, paket tasarımları, modellerin fotoğrafları– alıp görüntüsünü bozarak, abartarak ya da tuhaf bağlamlarda kullanarak kültürel desenleri ve sunum tekniklerini kendilerine mal etmeye çalışır. İlk örnekler Andy Warhol’un konserve çorba tabloları ile Marilyn Monroe’yu farklı renklerde resmetmesi olmuştur. Yakın tarihli örnekler arasında Whitney Müzesi’nin 12. Bölümde bahsettiğim “Siyah Erkek” sergisi, Cindy Sherman’ın grotesk pozlar verdirdiği iki cinsiyetli modellerle çektiği fotoğraflardır. (Bu fotoğrafları MIT’deki bir serginin içinde görmüştüm; sergi “kadın bedenini çatışan arzuların mekânı, dişiliği toplumsal beklentiler, tarihsel varsayımlar ve ideolojik yapıların gergin bir ağı” olarak keşfediyordu.) Postmodern edebiyatta yazarlar, yazdıkları şey hakkında daha yazarken yorumda bulunur. Postmodern mimaride, farklı türde binalar ile farklı tarihsel dönemlerden alınmış malzemeler ve ayrıntılar, ahenkten yoksun bir şekilde yan yana getirilir – havalı bir alışveriş merkezine zincirlerden oluşan bir tente yerleştirmek ya da düzgün bir gökdelenin tepesinde üstünde hiçbir şey bulunmayan Korint tarzı sütunlar koymak gibi. Postmodern filmler, film yapımına ya da daha önceki filmlere kurnazca göndermeler yapar. Bütün bu biçimlerde ironinin, yapıtın kendine referans olduğu iması ve yapılan iş ciddiye alınmıyormuş gibi davranmanın amacı, ilgiyi, sunumların kendisine çekmektir, çünkü bu öğretiye göre daima sunumları gerçekliğin kendisiyle karıştırma tehlikesi altındayız.</p>
  <hr />

  <p class="nonindent">Modernizm ve postmodernizmin, seçkin sanata ve beşerî bilimlere ne yaptığını anladığımızda, bunların gerilemesi ve çöküşü açıklık kazanır. Bu hareketler, yanlış bir insan psikolojisi kuramına, Boş Sayfaya dayanır. Bu hareketler, en çok övülen becerilerini, yani sahteliği ortadan kaldırma işlevini kendilerine uygulayamaz. Ayrıca sanatın bütün eğlencesini de yok ederler!</p>

  <p>Modernizm ile postmodernizm, uzun süre önce reddedilmiş bir algı kuramına tutunur: duyu organlarının beyne ham renklerden, seslerden oluşan bir tablo sunduğunu, algı deneyimlerinde bundan başka her şeyin öğrenilmiş sosyal yapılar olduğunu söyleyen kurama dayanırlar. Önceki bölümlerde gördüğümüz gibi, beynin görsel sistemi ham pikselleri alıp çaba sarf etmeden bunları yüzeyler, renkler, devinimler ve üç boyutlu nesneler halinde düzenleyen yaklaşık elli bölge içerir. Midemize söz hakkı tanımayıp sindirim enzimlerini ne zaman salgılayacağını söyleyemeyeceğimiz gibi, görsel sistemi devre dışı bırakıp saf duyu deneyimlerine de erişemeyiz. Üstelik görsel sistem bizi gerçek dünyadan kopuk bir sanrı fantazyasına sokmaz. Dışarıdaki kayalar, uçurumlar, hayvanlar, başka insanlar ve bunların niyetleri gibi çeşitli sonuçlar doğurabilecek olgular hakkında bizi bilgiyle beslemek üzere evrimleşmiştir.</p>

  <p>Dünyanın fiziksel yapısını anlamakla da doğuştan gelen düzenin işi bitmiş olmaz. Görsel deneyimimizi evrensel duygular ve estetik zevklerle renklendirir. Küçük çocuklar takvim manzaralarını, çöl ve orman resimlerine tercih eder. Üç aylık bebekler ise güzel bir yüze, sıradan bir yüze kıyasla daha uzun bakar.<a class="noteref" href="../Text/notlar.xhtml#n2033" id="ref33">33</a> Bebekler ahenkli müziği ahenksiz müziğe tercih eder, iki yaşındaki çocuklar yaratıcı oyunlar oynamaya başladıklarında ömür boyu sürecek olan kurmaca öyküler yaratıp anlama faaliyetine girişmiş olurlar.<a class="noteref" href="../Text/notlar.xhtml#n2034" id="ref34">34</a></p>

  <p>Diğer insanların davranışlarının ürünlerini algıladığımızda, bunları sezgisel psikolojimiz ve zihin kuramımızla değerlendiririz. Bir dil ya da yapıt parçasına, bir sanat ürünü veya çalışması gibi görünür bir değer biçmeyiz, fakat bu parçaları üreten kişilerin neden bunları oluşturduğunu ve üzerimizde ne tür etkide bulunmayı umduklarını tahmin etmeye çalışırız (12. Bölümde görmüştük). Elbette insanlar zekice yalanlarla aldatılabilir, fakat sahte kelimeler ve imgelerden oluşan bir dünyaya kanıyor değillerdir, yani postmodernist sanatçılar tarafından kurtarılmalarına gerek yoktur.</p>

  <p>Modernist ve postmodernist sanatçılar ile eleştirmenler, sanatın itici güçlerinden olan, insan doğasına ait başka bir özelliği de anlayamazlar: statüye duyulan açlığı, özellikle de <em>kendi</em> statü açlıklarını kavrayamazlar. Gördüğümüz gibi, sanat psikolojisi, özsaygı psikolojisi, nadir olanın takdir edilişi, görkem, virtüözlük ve hayret uyandırmakla iç içe geçmiştir. Sorun şu ki insanlar ne zaman nadir şeylerin peşinde koşsa, girişimciler bunlardan daha çok sayıda sağlar ve hayret verici bir performans ne zaman taklit edilse, bu performans sıradanlaşır. Sonuçta sanat tarzlarında dönemsel dönüşümler ortaya çıkar. Psikolog Colin Martindale, o tarzın kışkırtıcı potansiyeli sonuna dek sömürülene değin, her sanat biçiminin karmaşıklığı, süsü ve duygusal yükünün arttığını belgelemiştir.<a class="noteref" href="../Text/notlar.xhtml#n2035" id="ref35">35</a> Sonra ilgi tarzın kendisine çevrilir, bu noktada mevcut tarz, yeni bir tarza yol verir. Martindale bu döngüyü izleyicilerin alışkanlık kazanmasına atfeder, fakat ayrıca sanatçıların ilgi çekme arzusundan da kaynaklanmaktadır.</p>

  <p>XX. yüzyıl sanatı, toplu üretim ekonomisi ve orta sınıfın refaha kavuşmasıyla, çaresizce yeni şeyler arayışındaydı. Fotoğraf makineleri, reprodüksiyonlar, radyolar, müzikal kayıtlar, sinemalar, dergiler ve kitapların fiyatları rahatça karşılanabildikçe, sıradan insanlar kucak dolusu sanat eseri satın alabiliyordu. İnsanlar boğazlarına kadar –çoğunlukla sanatsal fayda sağlamak adına– bu tür malzemelerin içine gömülmüşken, kişinin kendini geri kalanlardan iyi sanatçı veya seçkin bir eleştirmen olarak ayırt etmesi zorlaşır. Sanatçıların sorunu, popüler kültürün çok kötü olması değil, en azından bazen çok iyi olmasıdır. Sanat nadirlik veya eserlerin mükemmelliği üzerinden prestij sağlayamaz olur, dolayısıyla bu prestijin, anlama gücünün nadirliğinden kazanılması gerekir. Bourdieu’nün belirttiği gibi, yeni sanat çalışmalarının anlamını sadece özel bir seçkinler grubu kavrayabiliyordu. Yayınevleri ve kayıt stüdyolarından güzel şeyler fışkırdıkça, seçkin çalışmaların güzel olmasına gerek yoktu. Aslında güzel olmamaları daha iyiydi, çünkü sıradan bir sersemin bile güzel şeyleri olabilirdi.</p>

  <p>Bunun sonuçlarından biri, modern sanatın duyulara başvurmaktan vazgeçmesi olmuştur. Bunun aksine, güzelliği <em>küçümseyip</em>, tatlandırıcı ya da hafif siklet olarak nitelemiştir.<a class="noteref" href="../Text/notlar.xhtml#n2036" id="ref36">36</a> Eleştirmen Clive Bell (Virginia Woolf’un kayın biraderi ve Quentin’in babası), 1913 tarihli kitabı <em>Art</em>’da güzelliğin iyi sanatta yeri olmadığını, çünkü güzelliğin kökünün kaba deneyimlerde olduğunu ileri sürmüştür.<a class="noteref" href="../Text/notlar.xhtml#n2037" id="ref37">37</a> İnsanlar <em>güzel</em> kelimesini “güzel avlanmak ve vurmak” gibi ifadelerde kullanır ya da daha kötüsü güzel kadınlara atfederler, diye yazmıştır. Döneminin davranışçı psikolojisini özümsemiş olan Bell, sıradan insanların sanattan Pavlowari bir koşullanmayla hoşlandığını ileri sürmüştür. Onlar sadece güzel bir kadını resmeden tabloları, “müzikal güldürülerde genç hanımların kışkırttığı duygulara benzer duyguları” canlandıran müzikleri, bir zamanlar kilise papazının kızı için hissedilen duyguları uyandıran şiirleri takdir ederlerdi. Otuz beş yıl sonra, soyut ressam Barnett Newman, modern sanatın güdüsünün “güzelliği yok etmek arzusu” olduğunu duyururken, adeta bu görüşleri onaylıyordu.<a class="noteref" href="../Text/notlar.xhtml#n2038" id="ref38">38</a> Postmodernistler ise güzelliğe karşı daha da hafifseyici bir tavır içindeydiler. Güzelliğin seçkinler tarafından keyfî olarak belirlenen standartlardan oluştuğunu söylüyorlardı. Güzellik, gerçekçi olmayan ideallere uymaya zorlayarak kadınları köleleştiriyor ve piyasa yönelimli sanat eseri toplayıcılarına muhabbet tellallığı ediyordu.<a class="noteref" href="../Text/notlar.xhtml#n2039" id="ref39">39</a></p>

  <p>Dürüst olmak gerekirse, modernizm birçok tarz ve sanatçıyı içerir, hepsi de güzelliği ve diğer insani hassasiyetleri yadsımış değildir. Modern sanatın yaptığı en iyi şey, görsel bir şıklık ve estetik işlevsel biçimleri geliştirmiş olmasıdır, bunlar da Viktorya dönemine özgü biblolar ve zenginliğin görkemli bir biçimde sergilenmesinin hoş karşılanan alternatifleridir. Sanat hareketleri, yeni tarz olasılıklarının yolunu açmış, örneğin Afrika ve Okyanusya kökenli desenler kullanılmıştır. Kurmaca ve şiir, zindelik veren entelektüel çalışmalar sunmuş; ayrıca sanatı, sanatçının kişiliği ve duygularının kendiliğinden doğan bir akışı olarak gören duygusal romantizme verilen bir karşılık olmuştur. Modernizmin sorunu, modernist felsefenin insan zevklerine başvurmanın yollarını takdir etmemiş olmasıdır. Güzelliği inkârın bir tür Ortodoksluğa dönüşmesi, estetik başarıların ticari kültüre mal edilmesi (örneğin grafik tasarımdaki minimalizm) yüzünden, modernizm sanatçılara hareket edecek yer bırakmamıştır.</p>

  <p>Quentin Bell, bir güzel sanatlar türünün içinde varyasyon tükendiğinde, insanların kendileri için farklı statü kurallarından faydalandığını ileri sürmüş ve bunu da Veblen’in listesine eklemiştir. “Görünür öfkeleri”yle kötü çocuklar (ve kızlar) burjuvaları şaşkınlığa sürüklemek adına becerilerini teşhir ederler.<a class="noteref" href="../Text/notlar.xhtml#n2040" id="ref40">40</a> Postmodernist sanatçıların, yıpranmış kamuoyunun ilgisi çekmek için sürdürdüğü sonu gelmeyen harekat artık seyircilerin kafasını karıştırmaktan çıkıp, onlara her türlü şekilde saldırmak noktasına gelmiştir. Herkes kötü şöhrete sahip kimi vakaları duymuştur: Robert Mapplethorpe’un sadomazoşist eylemleri gösteren fotoğrafları, Andres Serrano’nun “İsa’ya İşemek” adlı eseri (sanatçının idrarıyla dolu bir kavanozdaki bir haç fotoğrafı), Chris Ofili’nin Meryem Anayı fil dışkısına bulanmış halde gösteren tablosu, Ivan Hubiak’ın ABD bayrağını bebek bezi gibi altına bağlayıp sahnede dans ederken bedenine çiğ et parçaları yapıştırdığı dokuz saatlik “Flag Fuck (w/Beef) # 17” adlı gösterisi. Aslında sonuncusu asla olmadı; alaycı gazete <em>Onion</em>’un yazarları “Performans Sanatçısı Amerika’yı Umursamaz Uykusundan Sarsarak Kaldırdı” adlı bir makalede bu olayı uydurmuştur.<a class="noteref" href="../Text/notlar.xhtml#n2041" id="ref41">41</a> Fakat bahse girerim ki sizi kandırdım.</p>

  <p>Başka bir sonuç ise seçkin sanatın artık eleştirmenler ve kuramcılardan oluşmuş bir ekip olmaksızın takdir edilememesidir. Bu ekip, sinema veya kitap eleştirmenleri gibi sadece sanatı değerlendirip yorumlamaz, aynı zamanda sanata gerekçesini de verirler. Tom Wolfe, gerçekçi bir tabloyu, önemli bir eksiği, yani “ikna edici bir kuramı” olmadığı için eleştiren bir <em>New York Times</em> makalesini okuduktan sonra yazdığı <em>The Painted Word</em> [Boyalı sözcük] adlı kitabında şöyle açıklar (s. 2-4):</p>

  <blockquote>
    <p class="nonindent">O an, orada <em>Aha</em>! fenomeni olarak bilinen aydınlanmayı yaşadım. Güncel sanatın gömülü yaşantısı ilk defa gözlerimin önüne serilmişti… Bütün bu yıllar boyunca başka insanlar gibi ben de bin, iki bin, Tanrı bilir kaç bin Pollock, de Kooning, Newman, Noland, Rothkos, Rauschenberg, Judd, Johns, Olitski, Louise, Still, Franz Kline, Frankenthaler, Kelly ve Frank Stella eserinin önünde dikilmiş, kâh gözlerimi kısmış, kâh yerinden fırlayacakmış gibi gözlerimi açmış, kâh geri çekilmiş, kâh yakınlaşmıştım; beklemiş, beklemiş ve sonsuza dek beklemiştim, ki fark edeyim, yani orada olması gereken ve herkesin orada olduğunu bildiği (<em>tout le monde</em>) görsel ödülü (bu kadar çabadan sonra) alabileyim; hep bembeyaz olan bu duvarlarda asılı olan tablolardan, o odada ve o anda optik derinliğime doğrudan bir şeyin ışımasını beklemiştim. Kısacası, bu kadar yıl boyunca, başka bir yerde olmasa bile sanatta görmenin inanmak olduğunu varsaydım. Pekâlâ, ne kadar dar görüşlüymüşüm! Nihayet 28 Nisan 1974’te artık görebiliyorum. Tüm bu süre boyunca tersten anlamışım. “Görmek inanmak” değildir, seni aptal, “inanmak görmektir”; <em>çünkü Modern Sanat bütünüyle yazınsal bir şey olmuş: Tablolar ve diğer eserler sadece metni gözler önüne sermek için vardır</em>.</p>
  </blockquote>

  <p class="nonindent">Postmodernizm bir kez daha uç bir durumu alıp daha da uca sürüklemekte; ki bu örnekte kuram, konunun yerini almış ve kendi başına bir sanat gösterimi olmuştur. Theodor Adorno ve Michel Foucault gibi eleştirel kuramcılarla başlayan postmodernist akademisyenler, “dilsel şeffaflık” talebine güvenmez, çünkü şeffaflık “dünyayı derinlemesine düşünme” becerisini sakatlar, ayrıca metni piyasa malzemesi haline gelme tehlikesinin altına sokar.<a class="noteref" href="../Text/notlar.xhtml#n2042" id="ref42">42</a> Bu tutumları onları her yıl düzenlenen Kötü Yazı Yarışması’nın düzenli kazanan kişileri yapmıştır. Bu yarışma, “akademik kitaplar ve makalelerde bulunan en kötü tarza sahip yazıları onurlandırmak” için düzenleniyor.<a class="noteref" href="../Text/notlar.xhtml#n2043" id="ref43">43</a> Berkeley’de belagat profesörü olan ve hakkında methiyeler düzülen Judith Butler, 1998’de ilk ödülü şu cümlesiyle kazanmıştı:</p>

  <blockquote>
    <p class="nonindent">Sermayenin, sosyal ilişkileri nispeten homolog yollarla biçimlendirdiğini söyleyen yapısalcı bir açıklamadan uzaklaşılıp, güç ilişkilerini tekrarlara, yakınsamaya, eklemlemeye bağlayan bir hegemonya görüşüne ulaşılmış olması, yapı düşüncesinde bir geçicilik meselesi doğurdu, ayrıca yapının şarta bağlı olasılıklarının iç yüzünü kavramak sayesinde muhtemel mevkiler ve gücün eklemlenmesi stratejilerine bağlı olan tazelenmiş bir hegemonya kavramının açılışını yapan, yapısal bütünlükleri kuramsal nesneler olarak bir kurama yerleştiren Althusserci bir kuram biçiminden sapmayı işaret etmiştir.</p>
  </blockquote>

  <p class="nonindent">Bu yarışmayı Dutton’ın dergisi <em>Philosophy and Literature</em> finanse etmektedir. Dutton bunun alay etme maksadıyla yapılmadığına bizi temin eder. Yarışmanın kuralları bunu yasaklamaktadır: “Kasıtsız yapılan parodilerin bu kadar yaygın olduğu bir alanda kasıtlı parodilere izin verilemez.” İnsan doğasının son bir kör noktası, çağdaş sanatçılar ve kuramcıların kendi ahlaki bahanelerini çözememiş olmasıdır. Sanatçılar ve eleştirmenler uzun süre seçkin sanatı takdir etmenin kişiye soyluluk katan bir şey olduğuna inandılar, kültürel cahiller hakkında çocuk tacizcileriyle konuşulan bir tonla konuştular (<em>barbar</em> kelimesinin iki anlamlı olmasında gördüğümüz gibi). Modernizm ve postmodernizmi saran sosyal reformun sahteliği de bu geleneğin bir parçasıdır.</p>

  <p>Ahlaki sofistikasyon tarihsel ve kültürel çeşitliliğin kabulünü gerektirse de, sadece gerçekçi kurgu ve geleneksel eğitim ile karşılaştırıldığında, seçkin sanatın bunu yerleştirmek için iyi bir yol olduğunu düşündürecek hiçbir sebep yoktur. Aslında insanların boş zamanlarında gönüllerini nasıl eğlendirdiklerinin ahlaki bir sonucu yoktur. Sanatçılar ve eleştirmenlerin ahlaken ileri oldukları kanaati bilişsel bir yanılsamadır ve beyindeki ahlak devrelerimizin statü devreleriyle birbirine geçecek şekilde bağlanmış olmasından kaynaklanır (bkz. 15. Bölüm). Eleştirmen George Steiner’ın belirttiği gibi: “İnsanın akşamları Goethe veya Rilke okuyup Bach ve Schubert çaldığını, sabah olunca da kalkıp Auschwitz’deki işine gittiğini biliyoruz.”<a class="noteref" href="../Text/notlar.xhtml#n2044" id="ref44">44</a> Bunun tersine, gerektiğinde kan veren, gönüllü itfaiyeci olarak hayatlarını tehlikeye atan ya da engelli çocukları evlat alan, fakat modern sanat hakkındaki görüşleri “Ne var, bunu dört yaşındaki kızım da yapabilir” olan bir sürü cahil insan da bulunmalıdır.</p>

  <p>Modernist sanatçıların ahlaki ve politik geçmişleri pek de gurur duyulacak gibi değildir. Kimileri kişisel hayatlarında aşağılık tavırlar sergilemiş; birçoğu da faşizmi veya Stalinciliği kucaklamıştır. Modernist besteci Karlheinz Stockhausen, 11 Eylül 2001 terörist saldırılarını “Tüm kosmosta hayal edilebilecek en muhteşem sanat çalışması” olarak betimlemiş ve gıptayla şunu eklemiştir: “Bazen sanatçılar da neyin makul ve yapılabilir olduğuna dair sınırlarının ötesine geçer, böylece de bizler bir uyanış yaşar ve kendimizi bir başka dünyaya açarız.”<a class="noteref" href="../Text/notlar.xhtml#n2045" id="ref45">45</a> Postmodernizm kuramı ayrıca özellikle ilerici değildir. Nesnel gerçekliğin inkârı ahlaki ilerlemenin dostu sayılmaz, çünkü örneğin kişiyi köleliğin veya Nazi soykırımının gerçekten olduğunu söylemekten alıkoyabilir. Adam Gopnik’in belirttiği gibi, en postmodern sanat eserlerinin politik mesajları tamamen sıradandır, örneğin “ırkçılık kötüdür” gibi. Fakat öyle dolambaçlı ifade edilirler ki izleyiciler bunları anladığı için kendilerini ahlaken üstün sayarlar.</p>

  <p>Burjuvaları küçümse meselesinde olduğu gibi, bu, ahlaki veya politik bir erdem taşımayan, çiğ bir statü anlayışıdır. Gerçek şu ki kişisel sorumluluk, aile ve mahalleye adanmışlık, maço şiddetinden uzak durmak, liberal demokrasiye saygı duymak gibi orta sınıf değerleri kötü değil, iyi şeylerdir. Dünyanın büyük kısmı burjuvaya katılmak ister, çoğu sanatçı da birkaç bohem sahtelik barındıran, ama aslında iyi durumdaki bir grubun üyesidir. XX. yüzyılın tarihini düşünecek olursak, burjuvanın toplu ütopyacı ayaklanmalara katılmaya gösterdiği isteksizlik yüzünden suçlanamayacağını görürüz. Koltuklarının arkasına kırmızı bir ahır veya ağlayan bir palyaço tablosu asmak istiyorlarsa, bu bizi hiç ilgilendirmez.</p>

  <p>Seçkin sanat ve eleştirinin XX. yüzyıldaki baskın kuramları, insanın doğasının militan bir şekilde inkârından doğmuştur. Efsanelerden biri çirkin, kafa karıştırıcı ve hakaret içeren sanattır. Başka bir efsaneyse gösterişli, ama zekâ yoksunu akademisyenliktir. Şimdi de yığınla insanın bunlardan uzak durduğuna şaşırıyorlar mı?</p>
  <hr />

  <p class="nonindent">Bir başkaldırı başlamıştır. Müze ziyaretçileri, bilmem kaçıncı kez gerçekleştirilen uzuvları kesik kadın bedeni sergilerinden veya sanatçı tarafından çiğnenip etrafa serpiştirilen yüzlerce kilo domuz yağından sıkılmıştır.<a class="noteref" href="../Text/notlar.xhtml#n2046" id="ref46">46</a> Beşerî bilimlerdeki yüksek lisans öğrencileri Foucault, Butler gibi otoritelerin isimlerini rastgele anıp, anlamsız sözler yazmadıkça piyasaya girememek yüzünden e-postaları ve konferans koridorlarında homurdanıyor. Ayrıksı akademisyenler, insan doğasına dair bilimlerdeki heyecan verici gelişmeleri görmelerini engelleyen körleştirici kişileri yollarından uzaklaştırıyor. Genç sanatçılar ise sanatın kendisini, güzelliğin pis bir kelime sayıldığı bu tuhaf duruma nasıl düşürdüğünü merak ediyor.</p>

  <p>Bu memnuniyetsizlik akımları, yeni bir sanat felsefesinde bir araya geliyor. Bu sanat, bilimle bilgi birlikteliği içindedir, ayrıca insanların zihnine ve duyularına saygıyla yaklaşıyor. Hem sanatçılar toplumunda hem de eleştirmenler ve akademisyenler toplumunda biçim kazanıyor.</p>

  <p>2000 yılında besteci Stefania de Kenessey, sanatta yeni bir hareketi, Derriére Guard [Kıç gardiyanları] hareketinin kurulduğunu hınzırca duyurdu. Bu hareket; güzelliği, tekniği ve anlatıyı yüceltiyordu. Bunun bir hareket sayılamayacak kadar zararsız olduğunu düşünüyorsanız, uzuvsuz gövdelerin mabedi Whitney Müzesi’nin müdürünün tepkisine bakın. Bu hareketin üyelerini “bir avuç muhafazakâr, gizli Nazi ve saçma sapan insan” olarak nitelemişti.<a class="noteref" href="../Text/notlar.xhtml#n2047" id="ref47">47</a> Derriére Guard’ın fikirlerine benzer görüşler, Radikal Merkez, Doğal Klasikçilik, Yeni Biçimcilik, Yeni Narrativizm, Stuckizm, Güzelliğin Dönüşü, No Mo Po Mo denen hareketlerde filizlendi.<a class="noteref" href="../Text/notlar.xhtml#n2048" id="ref48">48</a> Yüksek kültür ile alçak kültürü birleştiren bu hareketler, “muhteşem eserler”e dair dar kapsamlı kuralları yüzünden güzellik ve sanatı küçümseyen postmodernist sol ile uygarlığın çöküşüne dair ateşli ve kükürtlü vaazlarından ötürü kültürel sağa eşit derecede karşıdır. Klasik müziği ve popüler besteleri harmanlayan klasik müzik eğitimi almış müzisyenler, gerçekçi ressamlar ve heykeltraşlar, uyak kullanan şairler, gazeteci romancılar, çalışmalarında ritim ve melodi kullanan dans yönetmenleri ile gösteri sanatçıları bu akıma dahildir.</p>

  <p>Akademide, sayıları giderek artan bağımsız akademisyen, herhangi bir hümanist disiplin anlayışının merkezine yeniden insan doğasını oturtmak için evrim psikolojisi ve bilişsel bilimi incelemektedir. Bunlar arasında Brian Boyd, Joseph Carroll, Denis Dutton, Nancy Easterlin, David Evans, Jonathan Gottschall, Paul Hernadi, Patrick Hogan, Elaine Scarry, Wendy Steiner, Robert Storey, Frederick Turner ve Mark Turner var.<a class="noteref" href="../Text/notlar.xhtml#n2049" id="ref49">49</a> Zihnin nasıl çalıştığını iyice anlamak, iki sebep yüzünden sanat dalları ve beşerî bilimler için vazgeçilmezdir.</p>

  <p>Sebeplerden biri, sanat tarzları ne olursa olsun, sanatçıların gerçek ortamının insanın zihinsel temsilleri olmasıdır. Yağlıboya tablolar, hareketli uzuvlar ve yazılı sözcükler beyne doğrudan giremez. Bunlar, duyu organlarıyla başlayıp düşünceler, duygular ve anılarda doruğa çıkan zincirleme bir sinir sistemi olayını tetikler. Bu zincirleme olayların haritasını çıkaran bilişsel bilim ile bilişsel sinirbilim, sanatçıların nasıl etki doğurduğunu anlamak isteyen herkes için bir bilgi hazinesi sunmaktadır. Görme üzerine yapılan araştırmalar resim ve heykel sanatını aydınlatabilir.<a class="noteref" href="../Text/notlar.xhtml#n2050" id="ref50">50</a> Psiko-akustik ve dilbilim müzik çalışmalarını zenginleştirebilir.<a class="noteref" href="../Text/notlar.xhtml#n2051" id="ref51">51</a> Dilbilim ise şiir, metaforlar ve yazınsal tarza bir anlayış getirebilir.<a class="noteref" href="../Text/notlar.xhtml#n2052" id="ref52">52</a> Zihinsel imge araştırması betimleyici düzyazı tekniğinin açıklanmasına yardımcı olabilir.<a class="noteref" href="../Text/notlar.xhtml#n2053" id="ref53">53</a> Zihin kuramı (sezgisel psikoloji) kurgusal dünyalardan zevk alma becerimize ışık tutabilir.<a class="noteref" href="../Text/notlar.xhtml#n2054" id="ref54">54</a> Görsel ilgi ve kısa süreli bellek çalışmaları, sinema deneyiminin açıklanmasına yardım edebilir.<a class="noteref" href="../Text/notlar.xhtml#n2055" id="ref55">55</a> Evrimsel estetik de güzellik duygusuna ve bütün bu algı eylemlerine eşlik edebilen zevk duygularına açıklama getirilmesine yardımcı olabilir.<a class="noteref" href="../Text/notlar.xhtml#n2056" id="ref56">56</a></p>

  <p>Algı araştırmalarının arzulu tüketicilerinin ilk modernist ressamların olması ironiktir Bu araştırma dalını onlara tanıtan belki de Gertrude Stein’dı. Stein, Harvard Üniversitesi’nde William James ile psikoloji çalışmış, onun gözetimi altında görsel ilgi üzerine araştırma yürütmüştü.<a class="noteref" href="../Text/notlar.xhtml#n2057" id="ref57">57</a> Bauhaus tasarımcıları ve sanatçıları da algısal psikolojiyi, özellikle de çağdaş Geştalt ekolünü takdir etmişlerdir.<a class="noteref" href="../Text/notlar.xhtml#n2058" id="ref58">58</a> Fakat iki kültür birbirinden ayrıldıkça, bilgi birlikteliği de kaybolmuş oldu, ancak kısa süre önce yine bir araya gelmeye başladılar. Tahminim odur ki bilişsel bilim ile evrim psikolojisinin hümanist disiplinlere uygulanması, sanat ile eleştirilerde gittikçe büyüyen bir alan olacaktır.</p>

  <p>Diğer temas noktası yine de daha önemli olabilir. Nihayetinde sanat çalışmalarını bizim için cazip kılan şey, sadece sanat biçimiyle yaşadığımız duyusal deneyimler değil, aynı zamanda bunun duygusal içeriği ve insanlık durumuna getirdiği anlayıştır. Bunlar da biyolojik durumumuzun zamandan bağımsız trajedilerine dokunur: Ölümlü oluşumuz, sınırlı bilgimiz ve bilgeliğimiz, aramızdaki farklar, arkadaşlarımız, komşularımız, akrabalarımız ve sevgililerimizle çıkar çatışmalarımız. Tüm bunlar insan doğası bilimlerinin konularıdır.</p>

  <p>Sanat, insan türünün ebedi ve evrensel niteliklerini yansıtmalıdır iddiası, yeni bir şey değildir. Samuel Johnson, kendi Shakespeare oyunları edisyonuna yazdığı önsözde, bu muhteşem sezgisel psikoloğa daima başvurulması hakkında yorum yapar:</p>

  <blockquote>
    <p class="nonindent">Genel doğanın doğru temsilleri dışında hiçbir şey, çok sayıda insanı uzun bir süre boyunca hoşnut edemez. Belirli yöntemler birkaç kişi tarafından bilinir, dolayısıyla bu birkaç kişi bunların ne kadar yakın kopyalar olduğunu anlayabilir. Süslü bir buluşun düzen dışı kombinasyonu bir süreliğine hoşnutluk verebilir, bunun getirdiği yenilik, hayattaki genel doymuşluk yüzünden bizi bir maceraya sürükleyebilir; fakat ani hayretlerin zevkleri kısa sürede tükenir, zihin ise ancak gerçeğin dengesini anımsayabilir.</p>
  </blockquote>

  <p class="nonindent">Günümüzde sanatçılar ve bilimadamlarının insanlık durumuna dair keşiflerinin birbirine yaklaştığını görüyor olabiliriz – bunun sebebi bilimcilerin beşerî bilimleri ele geçirmeye çalışması değil, sanatçılar ve hümanistlerin bilime ya da en azından bizi karmaşık psikolojik donanıma sahip bir tür olarak gören bilimsel zihniyete bakmaya başlamalarıdır. Bu bağlantıyı açıklarken, sanatçıların kelimeleriyle yarışamam. Üç harika romancının önerileriyle birlikte bölümü sona erdireceğim.</p>

  <p>Ahlak anlayışının kökenine kafa yoran Iris Murdoch, kurmaca alanında bu anlayışın bakiliğini yorumlar:</p>

  <blockquote>
    <p class="nonindent">Eski Yunanlılarla tamamen aynı olmasa da birçok açıdan benzer ahlaki hükümler veriyor, kendi edebiyatımızdan ve zamanımızdan uzak eserlerdeki iyi veya nezih insanları tanıyabiliyoruz. Patroklus, Antigone, Cordelia, Bay Knightley, Alyoşa. Patroklus’un değişmez kibarlığı. Cordelia’nın doğruculuğu. Alyoşa babasına cehennemden korkmamasını söyler. Patroklus’un tutsak kadınlara nazik davranması ve Emma’nın Bayan Bates’e karşı nazik olması gerektiği kadar önemlidir; üstelik iki durumda bu tutumun öneminin acil ve doğal olduğunu, iki yazarı üç-bin yıllık bir süre ayırmasına rağmen hissederiz. Üzerine düşünürsek, bunun tekil ve süreğen bir insan doğasının varlığı için kayda değer bir tanıklık olduğunu görürüz.<a class="noteref" href="../Text/notlar.xhtml#n2059" id="ref59">59</a></p>
  </blockquote>

  <p class="nonindent"><em>New York Times Magazine</em> editörleri A. S. Byatt’a binyılın en iyi öyküsünü sordular, o da Şehrazat’ı seçti:</p>

  <blockquote>
    <p class="nonindent"><em>Binbir Gece Masalları</em> aynı anda hem aşk, hayat, ölüm, para, beslenme ve diğer insan ihtiyaçları üzerine hem de hikâye anlatma üzerine hikâyelerdir. Öykü anlatma nefes veya kanın vücutta dolaşması gibi insan doğasının bir parçasıdır. Modernist edebiyat, öykü anlatmayı dışlayıp bunun yerine geriye dönüşler, ilahi manifestolar ve bilinç akışı koymaya çalıştı. Fakat öykü anlatma biyolojik zamana içkindir ve bundan kaçamayız. Pascal demiştir ki hayat, dost olduğumuz mahkûmların idam için her gün yanımızdan alındığı bir hapishane gibidir. Hepimiz Şehrazat gibi ölüme mahkûmuz ve hayatlarımızı da başı, ortası ve sonu olan bir öykü gibi düşünüyoruz.<a class="noteref" href="../Text/notlar.xhtml#n2060" id="ref60">60</a></p>
  </blockquote>

  <p class="nonindent">Yeni binyıla girilirken John Updike’a düşünceleri soruldu, o da kendi mesleğinin geleceğini yorumladı. “Bir kurmaca yazarı profesyonel bir yalancıdır ve dolayısıyla gerçeği bilmeyi saplantı haline getirmiş olması bir tezattır; gerçeğin birimi ise, en azından kurmaca yazarı için, <em>Homo sapiens</em> türüne üye olup son 100.000 yılda değişmemiş insan hayvanıdır” diye yazdı.</p>

  <blockquote>
    <p class="nonindent">Evrim, tarihten daha yavaş ilerler ve son yüzyılların teknolojisine kıyasla daha da yavaştır; sosyobiyolojinin bazı bilimsel alanlarda kötü gözle görülmesi şaşırtıcı olsa da, hangi özelliklere doğuştan sahip olunduğunu ve hangilerinin sonradan kazanıldığını incelemek için kesinlikle faydalı bir hizmet görmektedir. Evrimleşmiş donanımımız, hangi tür kültürel yazılımları destekleyebilir? Toplum, tek tek bireylerinin isteyebileceğinden daha fazlasını istediğinde, kendine güvensiz tarzıyla kurmaca, bu rahatsızlık anlarına gömülür ya da bu isteklere karşılık verebilmeyi diler. Sayfalardaki sürtünmeyi hisseden sıradan insanlar, yazdığımız sırada elimizi ve kalbimizi ısıtan şeydir…</p>

    <p>İnsan olmak, ölümün önceden bilindiği ve şehvetin bilinçle yaşandığı gerilimli bir durumdur. Dünyada başka hiçbir yaratık, böyle bir düşünce kapasitesi, öngörülen fakat korkulan olasılıkların karmaşıklığı, sosyal ve biyolojik zorunlulukları sorgulama yeteneği belası yüzünden acı çekmez.</p>

    <p>Bu kadar çatışma içinde, böylesi zeki bir yaratık olsa da, insan, kurgusal düşüncelere, sonsuz bir ilgiyle odaklanır. Bana öyle geliyor ki <em>Homo sapiens</em>, tüm çatışmaları bitirecek ve sapkınlığı besleyen yoksulluğu silecek tatmin edici bir ütopyayı asla meydana getirmeyecektir.<a class="noteref" href="../Text/notlar.xhtml#n2061" id="ref61">61</a></p>
  </blockquote>

  <p class="nonindent">Akademisyen Robert Storey, edebiyatın üç sesi olduğunu yazmıştı: yazarın sesi, okuyucuların sesi, türün sesi.<a class="noteref" href="../Text/notlar.xhtml#n2062" id="ref62">62</a> Bu romancılar bize türün sesini, yani tüm hümanist disiplinlerin önemli bir parçasını anımsatıyor. Öykümü sona bağlamak için çok uygun bir konudur bu.</p>
</body>
</html>
