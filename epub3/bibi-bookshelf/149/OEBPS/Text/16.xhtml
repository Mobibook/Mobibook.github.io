<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>16</span>
  </div>

  <h1>SİYASET</h1>

  <div class="poem">
    <p>Çoğunlukla komik bulurum,</p>

    <p>Doğanın hep yaptığı şu işi;</p>

    <p>Doğarak dünyaya gelen,</p>

    <p>Her oğlanı ve her kızı</p>

    <p>Ya küçük bir Liberal</p>

    <p>Ya da küçük bir Muhafazakâr yapmasını!<a class="noteref" href="../Text/notlar.xhtml#n161" id="ref1">1</a></p>
  </div>

  <p class="nonindent">Gilbert ve Sullivan, 1882’de söyledikleri şeyde büyük oranda haklıydılar: Liberal ve muhafazakâr siyasal tutumlar, bütünüyle olmasa da genelde kalıtsaldır. Doğduktan sonra birbirlerinden ayrılan tek yumurta ikizleri yetişkinliklerinde karşılaştırıldıklarında, politik tutumlarının 0,62’lik bir bağıntı katsayısıyla (-1 ile +1 arasındaki bir ölçekte) benzer olduğu anlaşıldı.<a class="noteref" href="../Text/notlar.xhtml#n162" id="ref2">2</a> Liberal veya muhafazakâr tutumların kalıtsal olma sebebi elbette doğrudan DNA tarafından sentezlenmeleri değildir, bunun yerine farklı mizaçlara sahip insanlarda doğal olarak ortaya çıkarlar. Örneğin muhafazakârlar daha otoriter, maneviyatçı, gelenekçi ve kurallara bağlı olmaya meyillidir. Fakat esas kaynağı ne olursa olsun, siyasal tutumların kalıtsallığı liberaller ve muhafazakârlar bir araya gelince havada uçuşan kıvılcımları açıklayabilir. İş kalıtsal tutumlara gelince insanlar daha hızlı, daha duygusal tepkiler verirler, fikirlerini değiştirmeleri de pek söz konusu olmaz ve kendileriyle aynı düşünen insanlara sempati duyarlar.<a class="noteref" href="../Text/notlar.xhtml#n163" id="ref3">3</a></p>

  <p>Liberallik ve muhafazakârlığın kökleri sadece genetik değildir, aynı zamanda tarihsel ve entelektüel kökleri de vardır. Bu iki siyasal felsefe XVIII. yüzyılda, günümüz başyazı sayfalarının okuyucularına tanıdık gelecek bir bağlamda dile getirildi ve bunların temelleriyse binlerce yıl geride, kadim Yunanistan’daki siyasal çatışmalarda bulunabilir. Son üç yüzyılda bu felsefelerin etrafında birçok devrim ve ayaklanma yapıldı; şimdiyse bu kavga modern demokrasilerde seçimler bağlamında sürmektedir.</p>

  <p>Bu bölüm, insan doğasına dair bilimler ile siyasal sağ ve sol kanat felsefelerinin siyasal çatlağı arasındaki entelektüel bağlantılar hakkındadır. Arada bir bağlantı olduğu sır değildir. Felsefecilerin uzun süredir belirttiği gibi, bu ikisi sadece siyasal inanç sistemleri değildir; onlar aynı zamanda, farklı insan doğası kavramlarında kök salmış deneyci inanç sistemleridir. İnsan doğası bilimlerinin böyle patlaması hiç şaşırtıcı değildir. Evrim psikolojisi, davranış genetiği ve bilişsel sinirbilimin bazı kısımları geniş çevrelerce sağcılara yakın olarak görülür; ki bu da modern bir üniversitede söylenebilecek en kötü şeylerden biridir. Kadim siyasal fay hatları boyunca nasıl dizildiklerini anlamadan hiç kimse, zihin, beyin, genler ve evrimin etrafındaki ihtilaflardan bir anlam çıkaramaz. E. O. Wilson bunu çok geç öğrenmişti:</p>

  <blockquote>
    <p class="nonindent"><em>Sociobiology</em> kitabıma yapılan saldırılara hazırlıksız yakalanmıştım. Sosyal bilimcilerin öncelikle somut zemine dayanarak cepheden ateş açmasını beklerken, kanattan bir yaylım ateşi aldım. Ama buna şaşırmama çok az gözlemci şaşırdı. Britanya’nın kıdemli evrim biyologlarından, eski Marksist John Maynard Smith, <em>Sociobiology</em>’nin son bölümünü beğenmediğini söyledi, ayrıca şunu eklemişti: “Kitabın Amerikalı Marksistler, hatta her yerdeki Marksistlerde düşmanlık uyandıracağı benim için çok açıktı – Wilson’ın bunu bilmediğine inanamıyorum.” Fakat bu doğruydu… 1975’te politik açıdan çok saftım: Marksizm hakkında, siyasal bir inanç olarak da, bir çözümleme yöntemi olarak da hiçbir şey bilmiyordum, aktivist solcuların dinamizmine pek dikkat etmemiş ve Halk İçin Bilim kavramınıysa hiç duymamıştım. Avrupa ya da New York-Cambridge anlayışına göre bir aydın bile değildim.<a class="noteref" href="../Text/notlar.xhtml#n164" id="ref4">4</a></p>
  </blockquote>

  <p class="nonindent">Göreceğimiz gibi, insan doğasına dair bu yeni bilimler gerçekten de tarih bağlamında solculardan çok sağcılara yakınlık gösterir. Fakat günümüzde hangi konumda oldukları eskisi kadar kolay tahmin edilemez. Bu bilimlerin düzeltilemeyecek kadar tutucu olduğu suçlamaları Sol Kutuptan, bütün yönlerin sağı gösterdiği o hayalî yerden gelmektedir. İnsan doğası inancının politik bağlantıları liberal/muhafazakâr boyutu kestirmeden giderek aşar, birçok siyaset kuramcısı da sol politikalar lehine konuşmak için evrim ve genetiğe başvurur.</p>
  <hr />

  <p class="nonindent">İnsan doğasına dair bilimler, siyaseten hassas bir değil iki meseleye parmak basmaktadır. İlki “toplum” dediğimiz varlığı nasıl kavramlaştırmamız gerektiğiyle ilgili meseledir. Siyaset felsefecisi Roger Masters, sosyobiyolojinin (evrim, genetik ve beyin bilimlerine başvuran ilintili kuramların), sosyal düzen anlayışına dair iki farklı geleneğin arasındaki kadim tartışmada istemeden nasıl taraf tuttuğunu göstermiştir.<a class="noteref" href="../Text/notlar.xhtml#n165" id="ref5">5</a></p>

  <p><em>Sosyolojik</em> gelenekte, toplum birleştirici bir organik varlıktır, vatandaş bireyler ise sadece bunun parçalarıdır. İnsanların doğası gereği sosyal olduğu ve büyük bir süperorganizmanın bileşenleri gibi işlev gördükleri düşünülür. Platon, Hegel, Marx, Durkheim, Weber, Kroeber, sosyolog Talcott Parsons ve antropolog Claude Levi-Strauss ve beşerî bilimler ile sosyal bilimlerdeki post modernizmin geleneği budur.</p>

  <p><em>Ekonomik</em> veya <em>toplumsal sözleşme</em> geleneğinde toplum, akılcı ve kendi çıkarını güden bireylerin üzerinde pazarlık yaptığı bir düzenlemedir. İnsanlar, <em>kendi</em> özerkliklerini kullanan başka kişilerin soygunculuğuna karşı korunmanın karşılığında kendi özerkliklerinin bir kısmından feragat etmekte anlaştığında toplum ortaya çıkar. Platon’un <em>Devlet</em>’indeki Trasymakhos’un, ayrıca Makyavel, Hobbes, Locke, Rousseau, Smith ve Bentham’ın geleneği budur. XX. yüzyılda bu yaklaşım ekonomi, siyaset ve kamu harcamalarındaki bedel/fayda çözümlemelerinde akılcı oyuncu ya da “ekonomik insan” modelinin temeli olmuştur.</p>

  <p>Modern evrim kuramı, toplum sözleşmesi geleneğine şamar indirir. Davranış stratejileri de dahil karmaşık adaptasyonların, bireye yarar sağlamak için (aslında bu özelliklerin bireyin genlerine yarar sağlamak için) evrimleştiğini, topluluk, tür ya da ekosistem için evrimleşmediğini ortaya koyar.<a class="noteref" href="../Text/notlar.xhtml#n166" id="ref6">6</a> Bireyin uzun vadede göreceği fayda, ilk anda ödeyeceği bedeli aşıyorsa, toplumsal düzen evrimleşebilir. Darwin, Adam Smith’ten etkilenmişti ve Darwin’in birçok takipçisi de ekonominin sunduğu araçları kullanarak toplumsallığın evrimini incelemiş; örneğin oyun kuramı veya da başka optimizasyon teknikleri gibi yöntemlerden faydalanmışlardır.</p>

  <p>Bilhassa karşılıklı özgecilik, geleneksel toplum sözleşmesi kuramının biyolojik terimleriyle yeniden ifade edilişinden başka bir şey değildir. Elbette insanlar asla yalnız olmamıştır (Rousseau ve Hobbes bu konuda yanlış bir tahmin yapmışlardı) ve grup halinde yaşamaya da belirli bir yer ve zamanda bir sözleşme üzerinde pazarlık yaparak başlamamışlardır. Çeteler, klanlar, kabileler ve diğer sosyal gruplar insan varoluşunun merkezindedir; ki bir tür olarak varoluşumuzdan bu yana hep böyle olmuştur. Fakat toplum sözleşmesi <em>mantığı,</em> bizi bu gruplar içinde tutan zihinsel yetilerin evrimini hızlandırmış olabilir. Toplumsal düzenlemeler evrimde şartlara bağlı olarak ortaya çıkar ve grup halinde yaşamanın faydası, bedeli aştığında bu düzenleme hayat bulur.<a class="noteref" href="../Text/notlar.xhtml#n167" id="ref7">7</a> Biraz farklı bir ekosistemde ve farklı bir evrimsel geçmişle sonumuz, kuzenlerimiz orangutanlarınkine benzeyebilirdi. Orangutanlar neredeyse bütünüyle yalnız yaşarlar. Ayrıca evrim biyolojisine göre, bütün toplumlar –hayvanlar ve insanlarda– çıkar çatışmaları yüzünden fokur fokur kaynamaktadır, ki bu toplumlar baskınlık ve işbirliğinin değişken karışımları sayesinde bir arada kalırlar.</p>

  <p>Kitap boyunca, insan doğasına dair bilimlerin sosyolojik gelenekle nasıl çarpıştığını gördük. Sosyal bilimler, sosyal olguların bireylerin zihninden ayrı olarak ve kendi evreninde yaşadığını söyleyen bir öğreti tarafından ele geçirilmiştir. 4. Bölümde alternatif bir kavram gördük. Buna göre kültürler ve toplumlar, bireylerin keşiflerini bir havuzda toplaması ve toplumsal gerçekliğin temelini oluşturan zımnî anlaşmalar üzerinde pazarlık yapmalarıyla doğar. Sosyolojik paradigmadan ayrılması yüzünden Wilson’ın <em>Sociobiology</em> kitabının nasıl büyük bir küfür olduğunu, toplumun üstünlüğünün Marksizmin temeli olduğunu, ayrıca toplumun üstünlüğü anlayışının, Marksizmin bireylerin çıkarlarını küçümsemesinde önemli bir rol oynadığını da gördük.</p>

  <p>Sosyolojik ve ekonomik gelenekler arasındaki bölünme, siyasal sol ve sağ arasındaki bölünmeye paraleldir, fakat bu paralellik sadece üstünkörüdür. Marksizm açıkça sosyolojik geleneğe aittir, serbest pazar muhafazakârlığı da açıkça ekonomik gelenekten gelir. 1960’ların liberal yıllarında ABD başkanı Lyndon Johnson, Refah Toplumu yaratmak isterken, Kanada başbakanı Pierre Trudeau Adil Toplum yaratmak istiyordu. 1980’lerin muhafazakâr yıllarındaysa Margaret Thatcher şöyle demiştir: “Toplum diye bir şey yoktur. Kadın ve erkek bireyler ile aileler vardır.”</p>

  <p>Fakat Masters’ın belirttiği gibi, Durkheim ve Parsons sosyolojik gelenekten gelmelerine rağmen, muhafazakârdı. Muhafazakâr inançların toplumu bir varlık olarak nasıl üstün tuttuğu ve dolayısıyla bireylerin arzularını hafifsediği kolayca anlaşılabilir. Bu inancın aksine, Locke toplum sözleşmesi geleneğinden geliyordu, fakat liberalizmin baş azizidir; ayrıca “toplum sözleşmesi” ifadesine <em>can vermiş</em> olan Rousseau da liberal ve devrimci düşünürler için ilham kaynağıydı. Toplum sözleşmesi –herhangi bir sözleşme gibi– imzalayanlardan bazıları için adil olmayabilir ve geliştirmek adına üzerinde yeniden pazarlık edilebilir ya da devrimle en baştan çizilebilir.</p>

  <p>Sosyolojik ve ekonomik gelenekler arasındaki çarpışma, insan doğası bilimlerinin bu tartışmanın hararetini artırışına açıklama getirebilir, fakat bu durum, siyasal sol ve sağ arasında yaşanan savaşla özdeş değildir. Bölümün geri kalanında, bu ikinci ve daha hassas mesele gözden geçirilecektir.</p>
  <hr />

  <p class="nonindent">Sağ ve sol ekseni, ilk bakışta hiç ortak noktası yokmuş görünen inançların şaşırtıcı bir toplamını peş peşe sıralamaktadır. Örneğin birinin güçlü bir ordudan yana olduğunu öğrenirseniz, o kişinin aynı zamanda hukuksal aktivizm yerine hukuksal kısıtlama yanlısı olduğuna bahse girebilirsiniz. Eğer biri dinin önemine inanıyorsa, muhtemelen suça karşı sert önlemler alınmasına ve vergilerin düşürülmesine taraftardır. Serbest piyasa ekonomisi yandaşları, vatanseverlik ve aile kurumuna değer verme eğilimindedir; muhtemelen genç yerine yaşlı, idealist yerine pragmatik, müsamahalı yerine yasakçı, eşitlikçi yerine meritokratik,<a class="noteref" href="../Text/notlar.xhtml#n168" id="ref8">8</a> devrimci yerine reformcudurlar, ayrıca üniversite veya devlet memurluğu dışında bir işleri vardır. Karşıt görüşler de aynı şekilde kümelenir: Eğer biri, saldırganların ıslah edilmesi, pozitif ayrımcılık, cömert sosyal programlar veya eşcinselliğin hoşgörülmesine sıcak bakıyorsa, muhtemelen barışçı, çevreci, aktivist, eşitlikçi ve laiktir, ayrıca profesör veya öğrencidir.</p>

  <p>İnsanların cinsiyet hakkındaki inançlarının, ordunun boyutuna dair inançları için neden bir gösterge olması gerekiyor? Dinin vergilerle ne ilgisi var? Anayasanın katı bir şekilde uygulanması ile sarsıcı sanatın küçümsenmesi arasındaki bağlantı nereden geliyor? Doğuştan sahip olunan insan doğasıyla ilgili inançların liberal veya muhafazakâr inançlarla neden aynı kümeye girdiğini anlamadan önce, liberal inançların diğer liberal inançlarla ve muhafazakâr inançların diğer muhakazakâr inançlarla kümelenişinin sebebini anlamalıyız.</p>

  <p>Kelimelerin anlamları bu konuda yardımcı olmaz. Sovyetler Birliği’nde de ve Sovyetler yıkıldıktan sonra da, oradaki Marksistlere muhafazakâr denirdi; Reagan ve Thatcher ise devrimci diye nitelenirdi. Liberaller cinsel davranışlar konusunda liberaldir, ekonominin idaresi konusunda değil; muhafazakârlar ise toplumu ve gelenekleri muhafaza etmek ister, fakat aynı zamanda bu yapıları altüst eden serbest piyasa ekonomisini de tercih ederler. Kendine “klasik liberal” diyen kişilere, solculuğun bir versiyonu olan siyasal dürüstlük yandaşları tarafından “muhafazakâr” da denir.</p>

  <p>Günümüzde çoğu liberal ve muhafazakâr, inanç sistemlerinin esasını ifade edemez. Liberaller, muhafazakârların ahlaksız plütokratlar olduğunu düşünürken; muhafazakârlar da yirmi yaşından önce liberal değilseniz kalpsiz ve yirmi yaşından sonra hâlâ liberalseniz beyinsiz olduğunuzu düşünür (Georges Clemenceau, Dean Inge, Benjamin Disraeli ve Maurice Maeterlinck gibi farklı insanlara atfedilmiş bir sözdür). Sağ kanatta kökten dinciler ve serbest piyasa teknotratlarının ya da sol kanatta kimlik siyasetçileri ve sivil özgürlükçülerin kurduğu ittifaklar gibi stratejik ittifaklar, entelektüel düzlemde ortak bir payda arayışında bulunanların gözünü korkutabilir. Örneğin vergi oranları olduğu gibi mi kalsın yoksa birkaç puan yüksek veya düşük mü olsun gibi günlük siyasal tartışmalar, aynı şekilde bilgilendirici değildir.</p>

  <p>Temeldeki boyutun araştırılması yolunda en geniş kapsamlı girişim Thomas Sowell’in <em>A Conflict of Visions</em> [Görüşlerin çatışması] adlı kitabıdır. Her ideolojik mücadele Sowell’in çizdiği şemaya oturmaz; fakat o, sosyal bilimlerde dediğimiz gibi, değişkenliğin büyük kısmını açıklayacak bir faktör tanımlamıştır. Sowell insan doğasıyla ilgili iki “görüş” açıklamıştır ve bu görüşlerin en saf halini laik muhafazakârlığın babası Edmund Burke (1729-1797) ile Rousseau’nun Britanyalı muadili William Godwin (1756-1836) ifade etmiştir. Eskiden olsa bunlara insanın kusursuzluğuyla ilgili iki farklı görüş olarak bakılabilirdi. Sowell bunlara Kısıtlanmış Görüş ile Kısıtlanmamış Görüş der; ben ise Trajik Görüş (daha sonraki bir kitabında kullandığı terim) ile Ütopyacı Görüş diyeceğim.<a class="noteref" href="../Text/notlar.xhtml#n169" id="ref9">9</a></p>

  <p>Trajik Görüş, insanların bilgisi, hikmeti, erdemi sınırlıdır ve bütün toplumsal düzenlemeler de bu sınırları kabul etmek zorundadır, der. Pindar “ölümlülere, ölümlü şeyler yaraşır” diye, Kant ise “insanlığın eğri kerestesinden, gerçekten düz hiçbir şey yapılamaz” diye yazar. Trajik Görüş Hobbes, Burke, Smith, Alexander Hamilton, James Madison, hukukçu Oliver Wendell Holmes Jr., ekonomistler Friedrich Hayek ve Milton Friedman, felsefeciler Isaiah Berlin, Karl Popper ve hukuk akademisyeni Richard Posner ile bağdaştırılır.</p>

  <p>Ütopyacı Görüşte, psikolojik sınırlar toplumsal düzenlemelerden <em>kaynaklanan</em> yapaylıklar sayılır ve bunların daha iyi bir dünyaya dair olasılıkları görmemizi engellemesine izin vermememiz gerektiği söylenir. Amentüsü şöyle özetlenebilir: “Bazı insanlar etrafındaki şeyleri görüp “neden?” diye sorar, ama ben asla görülmemiş şeyleri hayal edip “neden olmasın?” diyorum.” Bu alıntı sık sık 1960’lardaki liberalizm simgesi Robert F. Kennedy’ye atfedilir, fakat aslında Fabiancı<a class="noteref" href="../Text/notlar.xhtml#n1610" id="ref10">10</a> sosyalist Bernard Shaw’a aittir (şunu da yazmıştır: “İnsan doğası kadar bütünüyle değiştirilebilecek hiçbir şey yoktur, yeter ki yeterince erken bir zamanda işe başlansın”).<a class="noteref" href="../Text/notlar.xhtml#n1611" id="ref11">11</a> Ütopyacı Görüş aynı zamanda Rousseau, Godwin, Condorcet, Thomas Paine, hukukçu Earl Warren, ekonomist John Kenneth Galbraith ve daha az ölçüde siyaset felsefecisi Ronald Dworkin ile bağdaştırılır.</p>

  <p>Trajik Görüşte, ne kadar faydalı olurlarsa olsunlar, ahlaki duygularımızın altında bir bencillik yatağı vardır. Bu bencillik, psikopatların zalimliği veya saldırganlığı gibi değildir, fakat refahımız için duyulan bir kaygıdır, bu kaygı yapımızın öyle bir parçasıdır ki bunun üzerine nadiren düşünürüz, ayrıca bu bencilliğe hayıflanmak veya onu yok etmeye çalışmak bütünüyle zaman kaybıdır. Adam Smith <em>The Theory of Moral Sentiments</em> [Ahlaki duygular kuramı] adlı kitabında şöyle belirtmiştir (s. 233-34):</p>

  <blockquote>
    <p class="nonindent">Diyelim ki onca sakiniyle büyük Çin imparatorluğu, bir deprem tarafından aniden yutulmuş olsun. Avrupa’da insaniyetli bir kişinin, ki dünyanın o bölgesiyle hiçbir bağlantısı olmadığını düşünelim, bu korkunç felaketi duyduğunda nasıl tepki vereceğine bakalım. İlk önce o mutsuz insanların talihsizliği için duyduğu üzüntüyü güçlü bir şekilde ifade edeceğini hayal ediyorum; insan hayatının değerinden ve insanların yaptıkları şeylerle kibirlenişinden melankoliyle bahsedecektir, çünkü bunlar bir anda yok olabilir. Aynı zamanda zihninde tartıp düşündüğünde, belki bu felaketin Avrupa ticareti, hatta dünyadaki iş âlemi ve ticareti üzerindeki muhtemel etkileri hakkında akıl yürütebilir. Bütün bu incelikli felsefe sona erip bütün bu insancıl duygular hakkıyla ifade edildiğinde, sanki böyle bir felaket hiç olmamış gibi aynı rahatlık ve sükunetle işinin veya zevklerinin peşinde koşmaya geri dönecek, tatile çıkacak veya eğlenmeye gidecektir. Kendi başına gelebilecek önemsiz bir felaket ise ona gerçek bir rahatsızlık verecektir. Ertesi gün serçe parmağını kaybedecek olsa gece uyku tutmaz; fakat hiç görmemesi sağlanırsa, yüz milyon kardeşinin yıkıntıları üzerinde kendini güvende hissederek horul horul uyur.</p>
  </blockquote>

  <p class="nonindent">Trajik Görüş, üstelik insan doğasının değişmemiş olduğunu söyler. Buna göre din, aile, toplumsal âdetler, cinsel töreler, siyasal kurumlar gibi gelenekler, insan doğasının yetersizliklerini aşmamızı sağlayan ve zaman sınavından damıtılarak geçmiş tekniklerdir. Bu teknikler, geliştikleri dönemlerde olduğu gibi, günümüz insanları için de geçerlidir, her ne kadar günümüzde hiç kimse bunların gerekçesini açıklayamasa da. Bununla birlikte toplum kusurlu olsa bile, onu hayalî bir gelecekteki ahenk ve zenginlikle kıyaslamak yerine geçmişteki zalimlikler ve haksızlıklara karşı tartmalıyız. Az çok işe yarayan bir toplumda yaşadığımız için talihliyiz ve ilk önceliğimiz de bunu yok etmek olmamalı, çünkü insan doğası her zaman barbarlığın eşiğinde yalpalamamıza sebep olur. Kimse, bırakın bir toplumdaki milyonlarca insanı, tek bir insanın bile davranışlarını öngörecek kadar zeki olmadığı için, toplumu yukardan aşağı değiştirmeye kalkan hiçbir formüle güvenmemeliyiz, çünkü böyle bir sistemin düzeltmeye çalıştığı sorunlardan daha vahimlerine yol açacak, düşünülmeyen sonuçlar doğurması muhtemeldir. Umabileceğimizin en iyisi, aşamalı değişimlerdir; bu değişimler yarattıkları iyi ve kötü sonuçların toplamına dair bilgiye göre sürekli ayarlanabilir. Aynı zamanda buradan, suç veya fakirlik gibi toplumsal sorunları <em>çözmeyi</em> amaçlamamamız gerektiği sonucu çıkıyor, çünkü rekabet eden bireylerin olduğu bir dünyada birinin kazancı, başka birinin kaybı olabilir. Yapabileceğimizin en iyisi, ödenen bedelleri birbirleriyle değiştokuş etmektir. Fransız Devrimi’nin ardından Burke’un yazdığı ünlü sözü şöyledir:</p>

  <blockquote>
    <p class="nonindent">Devletin kusurlarına, bir babanın yaralarına yaklaştığımız gibi yaklaşmalıyız, yani dindar bir huşu ve endişeli bir itinayla. Bu bilge önyargı bize, kendi ülkelerinde yaşlı babasını aceleyle parçalara ayıran ve bu parçaları büyücü kazanına atıp zehirli otlar ve yabanıl mırıltılarla baba düzeninin yenilenmesini ve babanın yeniden hayat bulmasını umut eden o çocuklara dehşetle bakmamızı öğretmiştir.<a class="noteref" href="../Text/notlar.xhtml#n1612" id="ref12">12</a></p>
  </blockquote>

  <p class="nonindent">Ütopyacı Görüşte insan doğası toplumsal şartlarla değişir, dolayısıyla geleneksel kurumların hiç değeri yoktur. Eskiden de öyleydi, şimdi de öyledir. Gelenekler geçmişin ölü eli ve mezardan hüküm sürme teşebbüsüdür. Gelenekler açıkça ifade edilmeli ki bunların gerekçeleri gözden geçirilebilsin ve ahlaki statüleri değerlendirilebilsin. Kadınların eve hapsedilişi, eşcinsellik ve evlilik öncesi cinselliğe kötü gözle bakılması, dindeki batıl inançlar, ırk ve azınlık ayrımcılığının adaletsizliği, “haklı veya haksız sonuçta benim ülkem” gibi akılsız bir slogan örneğinde olduğu gibi vatanseverliğin tehlikeleri gibi birçok gelenek bu sınavı geçemez. Mutlak monarşi, kölelik, savaş, ataerkillik gibi uygulamalar bir zamanlar kaçınılmaz şeyler olarak görülüyordu, fakat eskiden kökünün insan doğasından geldiği düşünülen kurumların değişmesiyle birlikte dünyanın birçok bölgesinde bu uygulamalar ortadan kaybolmuş veya kaybolmaya yüz tutmuştur. Üstelik acıların ve adaletsizliğin varlığı önümüze yadsınamayacak ahlaki bir zorunluluk koymakta. Çabalamazsak ne başarabileceğimizi bilemeyiz, ayrıca bunun tersini yapmak, yani kendimizi bu kötülüklere dünyanın bir parçası diye teslim etmek vicdansızlık olur. Robert Kennedy’nin cenazesinde, kardeşi Edward, onun daha önceki bir konuşmasından şu alıntıyı yapmıştır:</p>

  <blockquote>
    <p class="nonindent">Nihayetinde hepimiz, yeni bir dünya kurma çabasına yaptığımız katkıyla, ideallerimiz ve hedeflerimizin bu çabayı ne kadar şekillendirdiğiyle yargılanacağız, yıllar geçip giderken de kesinlikle kendi kendimizi yargılayacağız.</p>

    <p>Gelecek, bugün halinden memnunluk duyanlara, ortak sorunlara, yoldaşlarına kayıtsız kalanlara, yeni fikirler ve cesur tasarılar karşısında cesur olamayıp korkaklık edenlere ait değildir. Bunun yerine gelecek, Amerikan toplumunun ideallerine ve girişimlerine duyulan kişisel bir bağlılık kapsamında görüş ufkunu, aklı ve cesareti harmanlayabilenlere ait olacaktır.</p>

    <p>Geleceğimiz, görüş ufkumuzun ötesinde olabilir, fakat kontrolümüz dışında değildir. Kaderimizi belirleyecek olan, ne kader ne doğa ne de tarihin karşısında durulamaz dalgalarıdır; kaderimizi Amerikalıların yön verme arzusu, akıl, ilkeler ve kendi emeğimizle belirleyecektir. Bu duruşta bir gurur, hatta kibir vardır, fakat aynı zamanda deneyim ve gerçek de vardır. Her halükârda, yaşayabilmemizin tek yolu budur.<a class="noteref" href="../Text/notlar.xhtml#n1613" id="ref13">13</a></p>
  </blockquote>

  <p class="nonindent">Trajik Görüşten yana olanlar <em>biz, bizim, bize</em> gibi birinci çoğul şahısa atfen yapılan heyecanlı söylevlere kayıtsız kalırlar. Onlar bu zamiri daha çok çizgi karakter Pogo gibi kullanır: Düşmanla tanıştık ve düşman biziz. Hepimiz aynı kusurlu türün bireyleriyiz. Ahlaki görüşümüzü fiiliyata dökmek, bunu başkalarına dayatmak demektir. İnsanların güç ve itibar arzusu, kendini aldatma ve kendini haklı görmeyle birleştiğinde felakete davetiye çıkarır, en kötüsü de bu güç, insan fırsatçılığını yok etmek gibi Donkişotvari hedeflere yönlendirildiğinde ortaya çıkar. Muhafazakâr felsefeci Michael Oakshott’ın yazdığı gibi, “Özünde imkânsız olan bir şeyi yapmaya çalışmak, daima yozlaşmaya açık bir girişim olmuştur.”</p>

  <p>Dolayısıyla bu iki görüş, birbiriyle ilgisiz birçok meselede karşıt konumlarda yer alır. Ütopyacı Görüş toplumsal hedefleri dile getiren ve doğrudan bu hedefleri gözüne kestiren siyasetler tasarlar; fakirlikle savaşta ekonomik eşitsizliğe, çevresel düzenlemelerle kirliliğe, pozitif ayrımcılıkla ırk dengesizliklerine, yiyecek katkı maddelerine getirilen yasaklarla kanserojenlere saldırılır. Trajik Görüş ise bu siyasetleri yürürlüğe koyacak, yani bürokratik derebeyliklerini genişletecek kişilerin kendi çıkarlarını kollayan niyetlerine ve bu politikaların sayısız sonucunu öngörmekteki beceriksizliklerine işaret eder; özellikle de kendi çıkarının ardını kovalayan milyonlara karşıt, toplumsal hedefler ortaya konduğunda. Bu yüzden, der Trajik Görüşçüler, Ütopyacılar refahın bağımlılık yaratabileceğini ya da kirlilik yaratan bir maddeyi yasaklamanın insanları başka bir madde kullanmaya iteceğini öngöremez.</p>

  <p>Bunun yerine Trajik Görüş arzulanır sonuçlar doğuran sistemler arar, sistemin hiçbir üyesi bilhassa bilge veya erdemli olmasa bile. Bu görüşe göre piyasa ekonomileri bu hedefe ulaşmaktadır: Smith’in bahsettiği, iyilikseverlik yerine kendi çıkarlarını gözettikleri için bize akşam yemeği veren kasabı, bira üreticisini ve fırıncıyı hatırlayın. Kimin neye, nerede ve ne zaman ihtiyacı olacağını öngörmek adına, ekonomiyi oluşturan malların ve hizmetlerin iç akışını bilmesi gereken bir ana tasarımcıya gerek yoktur. Mülkiyet hakları insanları çalışıp üretmeye teşvik eder; sözleşmeler ticari kazançlarının keyfini sürmelerini mümkün kılar. Fiyatlar, üreticiler ile tüketicilere malın miktarı ve piyasanın talebi hakkında bilgi verir, böylece birkaç basit kural uyarınca hareket edebilirler –kâr getiren şeyden daha çok üret, pahalı şeyden daha az satın al– ve gerisini de “görünmez el” halledecektir. Sistemin zekâsı, illa zeki olması gerekmeyen milyonlarca üretici ve tüketici arasında dağılmıştır, ayrıca belirli bir kişi tarafından da dile getirilemez.</p>

  <p>Ütopyacı Görüşe sahip insanlar, serbest pazarlardaki başına buyrulduktan kaynaklanabilecek piyasa kusurlarına işaret eder ve serbest piyasanın oluşturabileceği servetin eşit dağılmaması durumuna da dikkat çekerler. Trajik Görüş karşıtları, adalet kavramının hukuk çerçevesi içindeki insan kararlarına uygulandığında bir anlamı olduğunu, “toplum” denen bir soyutlama için geçerli olmayacağını ileri sürer. Friedrich Hayek şöyle yazmıştır: “Sağlanan faydalar ve ödenen bedellerin piyasa mekanizması tarafından paylaştırılma biçimi, bunların sürekli belirli insanlara paylaştırılışıyla sonuçlandığı durumlarda adaletsizlik olarak değerlendirilmelidir.” Fakat toplumsal adalet kaygısının bir kafa karışıklığına dayandığını ileri sürer, çünkü “kendiliğinden seyreden bir düzende belirli insanların bir kenara ayrılması, haklı ya da haksız olarak değerlendirilemez.”<a class="noteref" href="../Text/notlar.xhtml#n1614" id="ref14">14</a></p>

  <p>Sol ile sağ arasındaki günümüz çarpışmalarının bir kısmı bu farklı felsefelerin doğrudan dışında kalır: Büyük hükümet mi küçük hükümet mi, yüksek vergi mi düşük vergi mi, korumacılık mı serbest ticaret mi, istenmeyen sonuçların (fakirlik, eşitsizlik, ırksal dengesizlik vb) önüne geçecek önlemler mi oyun sahasını eşitleyip ve kuralları yürürlüğe koyan önlemler mi gibi tartışmalar. İnsan potansiyeline dair karşıt görüşleri konu alan başka çatışmalar bu kadar belirgin değildir. Trajik Görüş, her ne kadar bu görevleri yerine getiren kişi ilk anda faydalarını göremese de, mütevelli görevlerin üzerinde durur; çünkü kendi değerleri veya öngörülerinden emin olamayan kusurlu varlıkların, sınanmış bir sisteme katılmasını mümkün kılacaktır. Ütopyacı Görüş, toplumsal sorumluluğu vurgular ve insanların yüce bir ahlaki standarta göre eylemde bulunması gerektiğinden bahseder. Lawrence Kohlberg’in meşhur ahlaki gelişim kuramında, soyut ilkeler lehine kuralları görmezden gelme isteği “yüce aşama” olarak tanımlanmıştır (belki çoğu insanın bu noktaya erişemeyeceği kastediliyordur).</p>

  <p>En açık örnek, bir tarafta katı bir inşacılık ve hukuksal sınırlamanın, diğer tarafta toplumsal adalet peşinde koşan hukuksal aktivizmin bulunduğu tartışmadır. ABD Yüksek Mahkemesi’nin 1954’ten 1969’a dek başyargıçlığını yapan Earl Warren, bir hukuksal aktivizm yanlısı prototipiydi. Mahkemeyi ayrımcılığı kaldırıp zanlıların haklarını genişletmeye yöneltti. Sorgulamalarının ortasında avukatlara müdahale edip “bu <em>doğru</em> mu? bu <em>iyi</em> mi?” diye sormasıyla tanınır. Karşıt görüş Oliver Wendell Holmes tarafından dile getirildi. Kendisi görevinin “kuralları sevsin sevmesin, oyunun kurallara göre oynandığına dikkat etmek olduğunu” söylemiş; “Hayat ve rekabetin koşullarını iyileştirmenin asıl hedef olduğunu” kabul edip şöyle eklemişti: “fakat bazı yerlerde bu şartları daha da aşağıya çekmediğimi nereden bileceğim?”<a class="noteref" href="../Text/notlar.xhtml#n1615" id="ref15">15</a> Trajik Görüş yandaşları, hukuksal aktivizmin bencillik ve kaprise bir davet, oyunu kamu kurallarına göre oynayanlara bir haksızlık olarak görür. Ütopyacı Görüş yandaşlarıysa hukuksal kısıtlamayı keyfî adaletsizliklerin aptalca korunması olarak kabul eder; Dickens’ın Bay Bumble karakterinin dediği gibi “Hukuk bir eşektir.”<a class="noteref" href="../Text/notlar.xhtml#n1616" id="ref16">16</a> Ünlü bir örnek 1856 tarihli Dred Scott hükmüdür. Bu davada Yüksek Mahkeme dar bir hukuksal zemine yaslanarak azat edilmiş bir kölenin özgürlüğünü resmîleştirmek için dava açamayacağı ve Kongrenin federal bölgelerde köleliği yasaklayamayacağı kararını vermişti.</p>

  <p>Radikal hukuksal reform gibi, radikal siyasal reform da, kişinin insan zekâsı ve bilgeliğine güvenmesine bağlı olarak daha çekici veya daha itici görünecektir. Ütopyacı Görüşte, toplumsal sorunların çözümü hemen gündeme taşınır. Lyndon Johnson, 1967’de şiddeti doğuran şartlar hakkında konuşurken “hepimiz bu koşulların ne olduğunu biliyoruz: cahillik, ayrımcılık, varoşlar, fakirlik, hastalık ve işsizlik” demiştir.<a class="noteref" href="../Text/notlar.xhtml#n1617" id="ref17">17</a> Çözümleri zaten biliyorsak, tek yapmamız gereken bunları hayata geçirmektir, bunun için de sadece samimiyet ve kararlılık gerekir. Aynı mantıkla, bu çözümlere karşı olan kişi körlük, sahtekârlık ve vurdumduymazlıkla hareket ediyor olmalıdır. Bunun yerine Trajik Görüş yandaşları, toplumsal sorunların çözümünü betimlemenin zor olduğunu söyler. İnsanlar arasındaki çıkar çatışmaları elimizde fazla seçenek bırakmaz ve bütün seçenekler kusurludur. Radikal reform karşıtları, insan kibrine karşı temkinli bir güvensizlik göstermektedir.</p>

  <p>Üniversitelerin siyasal yönelimi, insan potansiyeline dair zıt görüşlerin başka bir tezahürüdür. Trajik Görüş yandaşları, süslü kelimeler ve dil oyunlarıyla dolu önermelerle ifade edilen bilgilere güvenmez; bu ifade tarzı akademisyenler ve siyasal analistlerin nişanı gibidir. Bunun yerine bir sistemin (piyasa ekonomisi veya toplumsal töreler gibi) bütününe nüfuz eden ve dünyadan alınan tepkiler uyarınca birçok basit etkenin katkısıyla ayar yapılan bilgiye güvenirler. (Bilişsel bilimciler simgesel temsiller ile dağıtımlı sinir ağları arasındaki ayrımı hatırlayacaktır ve bu da tesadüf değildir: toplumlarda dağıtımlı zekânın önde gelen avukatı Hayek, ilk dönemlerinde bir sinir ağı modellemecisiydi.)<a class="noteref" href="../Text/notlar.xhtml#n1618" id="ref18">18</a> XX. yüzyılın büyük kısmında siyasal muhafazakârlığın üzerine anti-entelektüel yaftası yapışmıştır, sonra muhafazakârlar, kalplere, zihinlere hitap etme savaşında geride kalmamaya karar verdi, üniversitelerdeki ağırlığını dengelemek için siyasal düşünce kuruluşlarına finansal destek sağladılar.</p>

  <p>Son olarak, suç ve savaş hakkındaki uzlaşmazlık, birbirleriyle çarpışan insan doğası kuramlarının dışında kalır. Savaşın yol açtığı zalimlikler ve zarar düşünüldüğünde, Ütopyacı Görüştekiler savaşı yanlış anlamalar, dar görüşlülük ve akıl dışı tutkulardan doğan bir patoloji olarak görür. Savaş, halkın barışçıl duygularını ifade etmesi, düşmanlar arasında sağlıklı bir iletişimin sağlanması, kılıçların karşılıklı daha az çekildiği bir dil, daha az silah, askeri ittifakların azalması, vatanseverliğe vurgu yapılmaması ve bedel ne olursa olsun savaştan kaçınmakla engellenecektir. Trajik Görüş yanlıları, insan doğasına dair olumsuz kanılarıyla birlikte, savaşı, kendileri veya ulusları için bir şeyler kazanabileceğini düşünen insanlar için akılcı ve çekici bir strateji olarak görürler. Belirli durumlarda hesaplar yanlış yapılabilir ve kaybedenlerin acılarına ağırlık vermedikleri için bu hesaplar ahlaken kötü olabilir, fakat bunlar kelime anlamıyla patolojik veya akıl dışı değildir. Buna göre barışı güvence altına almanın tek yolu, silah geliştirerek potansiyel saldırganlar için savaşın maliyetini yükseltmek, vatanseverlik duygularını uyandırmak, cesareti ödüllendirmek, kişinin güç ve kararlığını sergilemesi, şantajı caydırmak için güç üzerinden pazarlık yapmaktır.</p>

  <p>Aynı iddialar, suçla ilgili görüşleri de böler. Ütopyacı Görüştekiler, suçu özünde akıl dışı görür ve kökündeki sebepleri tanımlayarak engellemeye çalışır. Trajik Görüş yanlıları, suçu özünde akılcı bir eylem olarak görür ve esas sebebin çok açık olduğuna inanır: İnsanlar banka soyar, çünkü orada para vardır. Suçun önüne geçmek için en etkin programın, akılcı teşviklere doğrudan darbe indirmek olduğunu söylerler. Ağır ceza ihtimali, suçun öngörülebilir bedelini artıracaktır. Kamu düzeyinde kişisel sorumluluğa vurgu yapmak, hukuk tarafından açık bırakılan fare deliklerini kapayarak bu teşviklerin yürürlüğe konulmasına yardımcı olur. Anne babaların çocuklarını katı bir disiplinle yetiştirmeleri de, çocukların bu zorunlulukları hayatlarının erken bir aşamasında içselleştirmesini mümkün kılar.<a class="noteref" href="../Text/notlar.xhtml#n1619" id="ref19">19</a></p>
  <hr />

  <p class="nonindent">Bu savaş alanına bir masum olan E. O. Wilson da sürülmüştür. 1970’lerde yayımlanan evrim biyolojisi ve davranış genetiği görüşleri, Ütopyacı Görüş yandaşlarınca hakaret olarak görülmüştür. Nihayetinde bu görüş, Boş Sayfa (kalıcı insan doğası yoktur, der), Soylu Vahşi (bencil veya kötücül içgüdüler yoktur, der), Makinedeki Hayalet (daha iyi bir toplumsal düzenleme seçebilecek ve zincirlerinden bağımsız bir “biz” kavramından bahseder) kuramlarına dayanıyordu. Oysa bilimciler <em>bencil genlerden</em> bahsediyordu! Üstelik adaptasyonların türün iyiliğini değil, birey ve akrabalarının iyiliğini hedeflediğini söylüyorlardı (sanki Thatcher’ın “toplum diye bir şey yoktur” iddiasını doğrular gibi). İnsanların özgeciliğe temkinli yaklaştığını, çünkü özgeciliğin hilekârlara karşı kırılgan olduğunu söylüyorlardı. Devlet öncesi toplumlarda erkeklerin besin kıtlığı yaşanmasa bile savaştığını, çünkü statü ve kadınların daima Darvinci teşvikler olduğunu söylüyorlardı. Ahlak anlayışının belirli eğilimlerle delik deşik olduğunu ve kendini aldatma eğiliminin de buna dahil olduğunu söylüyorlardı. Ayrıca genetik çıkar çatışmasının sosyal hayvanlarda bulunduğunu ve bunun da bizi daimi bir trajedi içinde bıraktığını söylüyorlardı. Sanki bilimciler Trajik Görüş yandaşlarına şöyle diyordu: Siz haklısınız, onlar yanılıyor.</p>

  <p>Ütopyacılar, bilhassa da radikal bilim hareketindekiler, insan zekâsı ve niyetlerine dair güncel bulguların yersiz olduğu yanıtıyla karşılık verdi. Bu bulgular, bize sadece günümüz toplumunda ne başarabileceğimizi söyleyebilir, yarın neye ulaşacağımızı söyleyemez. Değiştirmeye karar verirsek, toplumsal düzenlemelerin değişebildiğini bildiğimiz için, insan doğasının sınırları hakkında konuşan her bilimci, baskı ve adaletsizliğin sürmesini <em>istiyor</em> demektir.</p>

  <p>Benim görüşüm, insan doğasına dair yeni bilimlerin, Trajik Görüşün kimi versiyonlarını gerçekten haklı çıkardığı ve yakın bir zamana dek entelektüel hayatın büyük kısmına hükmetmiş olan Ütopyacı bakışın temelini oyduğu yönündedir. Elbette bu bilim dalları, belirli sağcı veya solcu görüşlerle bağlantılı değerlerin farklarına dair hiçbir şey söylemez (işsizlik ile çevre koruması, çeşitlilik ile ekonomik verim, birey özgürlüğü ile toplumun bölünmezliği arasındaki ödünler gibi). Ne de bunlar doğrudan, dünyayla ilgili varsayımların girift bir karışımına dayanan siyasetlerden bahseder. Fakat bu bilimler, zihnin nasıl çalıştığıyla ilgili genel iddialar olan bu görüşlerin belirli kısımlarına hitap eder. Bu iddialar, mevcut olgular ışığında değerlendirilebilir, tıpkı herhangi bir deneyci varsayım gibi. İnsan doğasının uzak bir geleceğin hayalî toplumunda kökten değişebileceğini söyleyen ütopyacı düşünce, elbette tamamen yanlış değildir, fakat bana kalırsa, önceki bölümlerde söz ettiğim keşiflerin çoğu bunun pek olası olmadığını gösterir. Bu keşiflerin arasına aşağıdakileri dahil edebilirim:</p>

  <ul>
    <li>Bütün insan toplumlarında aile bağlarının önceliği ve sonuçta akraba kayırmacılığı ile miras uygulamalarına başvurulması.<a class="noteref" href="../Text/notlar.xhtml#n1620" id="ref20">20</a><br /></li>

    <li>İnsan gruplarında toplumsal paylaşmanın dar kapsamı, karşılık verme ruhunun daha yaygın olması, sonuçta ortaya çıkan toplumsal aylaklık fenomeni ve karşılık verme kurumunun hayata geçirelemediği durumlarda kamu yararına katkı yapma mekanizmasının çökmesi.<a class="noteref" href="../Text/notlar.xhtml#n1621" id="ref21">21</a><br /></li>

    <li>İnsan toplumlarındaki baskınlık ve şiddetin evrenselliği (sözde barışsever olan avcı-toplayıcılar da dahil), bunların temelindeki genetik ve sinirsel mekanizmaların varlığı.<a class="noteref" href="../Text/notlar.xhtml#n1622" id="ref22">22</a><br /></li>

    <li>Toplumlarda etnik merkezciliğin ve gruplar arası düşmanlığın başka biçimlerinin evrenselliği, bu düşmanlığın kendi toplumumuz içindeki insanlara karşı yönelmesinin kolaylığı.<a class="noteref" href="../Text/notlar.xhtml#n1623" id="ref23">23</a><br /></li>

    <li>Zekâ, vicdan ve antisosyal eğilimlerin kısmi kalıtsallığı tamamen adil olan ekonomik sistemlerde bile bir dereceye dek eşitsizliğin doğacağını akla getirir, bu yüzden eşitlik ile özgürlük arasında içkin bir takasla yüzleşiriz.<a class="noteref" href="../Text/notlar.xhtml#n1624" id="ref24">24</a><br /></li>

    <li>Savunma mekanizmaları, olayları kendine yontma ve bilişsel uyumsuzluk daralmasının hüküm sürmesi, böylece insanların özerklikleri, bilgelikleri ve dürüstlükleri hakkında kendilerini aldatması.<a class="noteref" href="../Text/notlar.xhtml#n1625" id="ref25">25</a><br /></li>

    <li>İnsan ahlak anlayışının önyargıları. Bunlara akrabalar ve arkadaşları tercih etmek, tabu zihniyetine duyarlılık, ahlaki tutuculuk, mevki, temizlik ve güzellikle bir tutmak dahildir.<a class="noteref" href="../Text/notlar.xhtml#n1626" id="ref26">26</a><br /></li>
  </ul>

  <p>Bize zihnin sınırsız bir şekilde dövülüp şekillenemeyeceğini yalnızca geleneksel bilimsel veriler söylemez. 1960’larda aydınlar arasındaki yaygın inançlara –demokrasilerin eskidiği, devrimin arzulandığı, polis ve silahlı güçlerden vazgeçilebileceği, toplumun yukardan aşağıya tasarlanabileceği– günümüzde nadir rastlanmasının tesadüf olduğunu düşünmüyorum. Trajik Görüş ve Ütopyacı Görüş, yorumlanmaları onlarca yıl öncesine göre günümüzde daha açık olan tarihsel olaylara ilham vermişlerdir. Bu olaylar, söz konusu görüşlerin insan psikolojisiyle ilgili iddialarını sınamak için ek veri şeklinde hizmet edebilir.</p>

  <p>Bu görüşler, can verdikleri siyasal devrimler bağlamında en keskin şekilde çelişir. Ütopyacı Görüşün ilk devrimi Fransız Devrimi’ydi – Wordsworth’un o zamanları nasıl betimlediğini ve “insan doğası yeniden doğmuş gibiydi” dediğini anımsayın. Devrim eski rejimi tahttan indirdi; sonra da özgürlük, eşitlik, kardeşlik, idealleriyle, ahlaken üstün önderler soyuna yetki verilmesiyle kurtuluşun geleceğine dayanan inançla işe en baştan başladı. Ama devrim elbette ardı ardına önderlerini giyotine yolladı; hiçbir önder bilgelik ve erdeme daha güçlü sahip çıktığını iddia eden gaspçılarla boy ölçüşemedi. Kadroları devrilen hiçbir siyasal yapı yaşayamamıştır; sonuçta bırakılan boşluğu Napoleon dolduracaktı. Rus Devrimi de Ütopyacı Görüşle can bulmuş ve Stalin’in kişisel tarikatı haline gelene dek bu devrim de birbiri ardına önderlerinin başını yakmıştır. Çin Devrimi de kaderini baskınlık, şehvet ve kendini aldatma gibi zaafları büyük miktarda sergileyen bir adamın hayırseverliği ve bilgeliğine bırakmıştı. İnsan doğasının daimi sınırları, sırf devrimcilerin vicdanî emellerine dayanan siyasal devrimlerin faydasızlığını kanıtlar. The Who grubunun devrimle ilgili bir şarkısının sözleriyle ifade edersek: Yeni patronla tanış; eski patronla aynı.</p>

  <p>Sowell, Marksizmin, bu iki görüşün melezi olduğunu belirtir.<a class="noteref" href="../Text/notlar.xhtml#n1627" id="ref27">27</a> Geçmişi, eski üretim biçimlerinin feodalizm ve kapitalizmden başka toplumsal düzenlerden başka bir tercih yaratmadığı zamanları yorumlamak için Trajik Görüşe başvurur. Gelecek içinse Ütopyacı Görüşe başvurur; gelecekte madde ve sosyal ortamla birlikte doğamızı diyalektik bir ilişkide biçimlendirebiliriz, der. Bu yeni dünyada insanlar çıkarları yüzünden değil kendilerini gerçekleştirmek sayesinde harekete geçecektir; böylece “herkesten yeteneğine göre ve herkese ihtiyacına göre” idealini gerçekleştirmek mümkün olacaktır. Marx komünist bir toplumun şöyle olacağını yazmıştır:</p>

  <blockquote>
    <p class="nonindent">İnsan ile doğa, insan ile insan arasındaki karşıtlığın gerçek çözümü olacaktır; varlık ile öz, nesnellik ile öznellik, özgürlük ile gereklilik, birey ile tür arasındaki çatışmanın gerçek çözümüdür. Tarih muamması çözülecektir.<a class="noteref" href="../Text/notlar.xhtml#n1628" id="ref28">28</a></p>
  </blockquote>

  <p class="nonindent">Bundan daha az trajik veya daha ütopyacı bir biçime kavuşamaz. Marx bencillik ve baskınlık duygularının genel iradeyi yürütenleri yozlaştıracağına yönelik kaygıyı defterden silmiştir. Örneğin, anarşist Mikhail Bakunin’in görev başındaki işçilerin despotlaşacağına yönelik korkusunu hafifsemiştir: “Bay Bakunin işçi kooperatifindeki bir yöneticinin konumuna aşina olsaydı, yetkiyle ilgili tüm kâbuslarını cehenneme yollayabilirdi.”<a class="noteref" href="../Text/notlar.xhtml#n1629" id="ref29">29</a></p>

  <p>Radikal bilimin şaşaalı günlerinde, insan doğasına dair Marksist görüşle çelişecek herhangi bir önerme, kendiliğinden yanlış kabul edilir ve yok sayılırdı. Fakat tarih –kontrollü bir deney olmasa da– bir tür deneydir ve ortaya çıkardığı veriler, radikal değerlendirmenin olayı yanlış anladığı izlenimini uyandırmaktadır. Marksizm artık neredeyse herkes tarafından, en azından dünyada hayata geçtiği yerlerde başarısızlığa uğramış bir deney olarak kabul edilmekte.<a class="noteref" href="../Text/notlar.xhtml#n1630" id="ref30">30</a> Marksizmi benimseyen uluslar ya çöktü, ya bundan vazgeçti veya ruhunu kaybedip diktatörlüğe dönüştü. Daha önceki bölümlerde gördüğümüz gibi, insan doğasını yeniden yaratmak hırsı, bu ulusların önderlerini totaliter despotlara ve kitle katliamcılarına dönüştürdü. Ayrıca merkezî planlamacıların bütün bir ekonomiyi yönetecek kadar ahlaken tarafsız ve bilişsel yetileri yeterli olduğu varsayımı, ciddi sonuçlar doğuran komik verimsizliklere yol açtı. Avrupa sosyalizminin daha insancıl biçimleri bile, öyle bir noktaya sürüklendi ki bu noktada sözde komünist partinin sahip olduğu ilkelere daha kısa süre önce gerici denirdi. Karıncalar konusunda dünya çapında uzman olan Wilson, Marksizm hakkındaki hükmüyle son noktayı koydu: “Harika kuram, yanlış tür.”<a class="noteref" href="../Text/notlar.xhtml#n1631" id="ref31">31</a></p>
  <hr />

  <p class="nonindent">E. M. Forster “demokrasi için iki kere alkış” istemişti. Winston Churchill “demokrasi, denenmiş olan diğer tüm yönetim biçimleri dışında, en kötü yönetim biçimidir” demişti. Bunlar Trajik Görüşe yakışan methiyelerdir. Bütün hatalarına rağmen liberal demokrasiler, hüzünlü türümüzün şimdiye dek ulaşabildiği büyük ölçekli toplumsal örgütlenmelerin en iyi biçimi gibi görünüyor. Alternatiflerine kıyasla daha fazla refah, özgürlük, sanatsal ve bilimsel hareketlilik, daha uzun ve daha sağlıklı hayatlar sağlar, daha az hastalık ve kirliliğe yol açar. Modern demokrasilerde asla kıtlık olmamış ve birbirleriyle neredeyse hiç savaşmamışlardır, dünyanın her yerindeki insanlar bu ülkelerde yaşamanın ilk tercihleri olduğunu sınırları yürüyerek veya teknelerle geçmeye çalışarak göstermiştir. Radikal devrimler ve Marksist hükümetlerin başarısızlığı gibi, demokrasilerin mütevazı başarısı da, insan doğasına dair rakip kuramlar için başka bir deney alanı olabilecek kadar geniş kabul görmüştür.</p>

  <p>XVII. ve XVIII. yüzyıl İngiltere’sinde doğan modern demokrasi kavramı Amerikan bağımsızlık hareketinin kuramsallaştırma çılgınlığı sırasında rafineleştirildi. Toplum sözleşmesinin Hobbes, Locke, Hume gibi büyük kuramcılarının aynı zamanda koltuk psikoloğu oluşu tesadüf değildir. Madison’ın yazdığı gibi “Hükümet, insan doğasına dair en büyük düşünce olmaktan başka nedir?”<a class="noteref" href="../Text/notlar.xhtml#n1632" id="ref32">32</a></p>

  <p>Amerikan Devrimi’nin (bazen “muhafazakâr devrim” olarak yaftalanır) ardındaki beyinler, Hobbes ve Hume gibi düşünürlerin Trajik Görüşünü miras almıştır.<a class="noteref" href="../Text/notlar.xhtml#n1633" id="ref33">33</a> (Kumcuların Rousseau’dan hiç etkilenmedikleri görünüyor, ayrıca demokrasi fikrini Iroquois Federasyonu’ndan aldıkları inancı, sadece 1960’ların uydurmasıdır.)<a class="noteref" href="../Text/notlar.xhtml#n1634" id="ref34">34</a> Hukuk akademisyeni John McGinnnis, kurucuların insan doğası kuramı, doğrudan modern evrim psikolojisinden gelmiş gibidir, der.<a class="noteref" href="../Text/notlar.xhtml#n1635" id="ref35">35</a> Söz konusu insan doğası kuramı, bireylerin kendi çıkarlarını “hayat, özgürlük, mutluluk arayışına” dair vazgeçilemez haklar biçiminde kovalamasını kabul eder. Devlet, özerk bir süperorganizmanın vücut bulması yerine, bu hakların korunması için oluşturulmuş bir anlaşmayla ortaya çıkar. Hakların korunması gerekir; çünkü insanlar bir arada yaşarken, farklı yetenekler ve koşullar, kimilerinin, başkalarının da istediği şeylere sahip olmasına yol açar. (“Mülk edinme konusunda insanların farklı ve eşit olmayan yetileri vardır” diye belirtir Madison.)<a class="noteref" href="../Text/notlar.xhtml#n1636" id="ref36">36</a> İnsanlardan istediğiniz şeyi almanın iki yolu vardır: Çalarsanız ya da karşılığında bir şey verirsiniz. İlki baskınlık psikolojisine girer, ikincisi karşılıklı özgeciliğe. Barışçıl ve müreffeh bir toplumun amacı şiddet ve tahribata yol açan baskınlığın uygulanmasını azaltmak, karşılıklı ticareti, kazancı ve herkesin durumunun iyileşmesine yol açan karşılıklı özgeciliği azamiye çıkartmaktır.</p>

  <p>McGinnis, ABD Anayasasının bu hedefleri hayata geçirmek için bilinçli olarak tasarlandığını gösterir. Kongreye eyaletler tarafından dayatılan ticaret engellerini kaldırma yetkisi veren Ticaret Maddesi karşılıklı alışveriş yapılmasını cesaretlendirmiş. Eyaletlerin yürürlükteki sözleşmeleri sekteye uğratmasını engelleyen Sözleşmeler Maddesi onları hilekârlara karşı korumuştur. Hükümetin bedelini ödemeden kişisel mülkiyetleri kamulaştırmasını yasaklayan İstimlak Maddesi, yöneticilerin daha üretken vatandaşların meyvelerine el koymasını engelledi.</p>

  <p>Anayasa yapıcılarını en çok etkileyen insan doğası özelliği, baskınlık ve itibar kazanma güdüsüydü; bu dürtünün her tür hükümet biçimini tehlikeye atmasından korkuyorlardı. Kararları verip yasaları yürütmek için birilerine güç verilmesi gerekiyordu ve bu birileri de doğaları gereği yozlaşmaya açıktı. Bu yozlaşmanın nasıl öngörüp sınırlandırılacağı, anayasa yapıcılarında saplantı haline gelmişti. John Adams şöyle yazmıştır: “Başka insanların saygısını kazanma arzusu, insan <em>doğasının</em> açlık gibi gerçek bir isteğidir. Hükümetin başlıca amacı bu tutkuyu düzenlemektir.”<a class="noteref" href="../Text/notlar.xhtml#n1637" id="ref37">37</a> Alexander Hamilton “Şöhret sevgisi, soylu zihinlerin önde gelen tutkusudur” diye yazarken, James Madison ise şunu yazmıştı: “İnsanlar melek olsaydı, hükümete gerek olmazdı. İnsanları melekler yönetecek olsaydı, hükümetin üzerinde ne iç ne de dış kontrol gerekli olurdu.”<a class="noteref" href="../Text/notlar.xhtml#n1638" id="ref38">38</a></p>

  <p>Dolayısıyla hem iç hem dış kontrol öğeleri olmalıydı. Madison “parşömen engellerinin” yeterli olmadığını söylemiş, bunun yerine “hırsın karşısına başka bir hırs çıkarmak gerekir” demişti.<a class="noteref" href="../Text/notlar.xhtml#n1639" id="ref39">39</a> Fazlasıyla güçlenen herhangi bir kesimi kıpırdayamaz hale getirmek için kontrol ve denge kurumları kuruldu. Buna yetkinin federal hükümet ile eyalet hükümetleri arasından bölünmesi, yürütme, yasama, yargı arasında güç ayrılığı ve yasamanın iki kola ayrılması dahildir.</p>

  <p>Madison, Anayasanın insan doğasının savaşı cesaretlendiren kısmını dizginlemesi konusunda özellikle katıydı. Bunun ilkel bir kan arzusu değil, itibar kazanma arzusu olduğunu ilan etmişti:</p>

  <blockquote>
    <p class="nonindent">Savaş aslında itibar yükseltmenin gerçek ilacıdır. Savaşta fiziksel güç yaratılır, bunu yönlendirmek de yöneticinin iradesine kalmıştır. Savaşta kamu hazineleri açılır, bunları harcayacak olan da yöneticinin elidir. Savaşta devlet görevlilerin hem şerefi hem de maaşı artar; bunların keyfi, yöneticinin idaresi altında sürülür. Nihayetinde, savaşta zaferle birlikte defne bir çelenk kazanılır ve bu çelenk yöneticinin başına konur. Hırs, tamahkârlık, kibir, şerefli ya da bulaşıcı şöhret aşkı gibi insan göğsünden çıkan en güçlü tutkular, en tehlikeli zayıflıklar, barış sağlama arzusu ve görevine karşı komplo içindedir.<a class="noteref" href="../Text/notlar.xhtml#n1640" id="ref40">40</a></p>
  </blockquote>

  <p class="nonindent">Bu düşünce de savaş ilan etme gücünü başkana değil Kongre’ye veren Savaş Güçleri Maddesine ilham verdi. (Vietnam savaşı sırasında bu maddenin etrafından dolaşılmıştır; Johnson ile Nixon asla resmen savaş ilan etmediler.)</p>

  <p>McGinnis konuşma, toplanma ve basın özgürlüklerinin bile insan doğası özelliklerine göre hayata geçirildiğini belirtir. Anayasacılar bu özgürlükleri tiranlığı önlemenin bir yöntemi olarak gerekçelendirmişti: Özgürce haberleşen vatandaşların oluşturduğu ağ, hükümetteki bireylerin gücüne karşı çıkabilir. Şimdi dediğimiz gibi halk “güce gerçeği anlatabilir.” Bu haklarla korunan güç paylaşımı dinamiği örneğine evrimsel geçmişimizde de rastlayabiliriz. Frans de Waal, Robin Dunbar ve Christopher Boehm adlı primatologlar alt rütbeli primatlardan oluşan bir koalisyonun tek başına bir alfa erkeğini nasıl alaşağı edebileceğini göstermişlerdir.<a class="noteref" href="../Text/notlar.xhtml#n1641" id="ref41">41</a> McGinnis gibi onlar da bunun siyasal demokrasinin kaba bir benzeri olabileceğini söylemişlerdir.</p>

  <p>Bunlardan hiçbiri ABD Anayasasının mutlu ve ahlaklı bir toplumun güvencesi olduğu anlamına gelmez. O günün dar boyutlu ahlaki kapsamı içinde çalışan Anayasa, yerli halkların soykırıma uğraması, Afrika kökenli Amerikalıların köleleştirilip ayrımcılığa uğraması, kadınlara oy hakkı verilmemesi gibi sorunları engelleyememiştir. Dış ilişkilerin yürütülmesi hakkında pek bir şey söylememiştir; dış politikaya (stratejik ittifaklar haricinde) genelde kötücül güç siyaseti kılavuzluk etmiştir. Bahsi geçen ilk zayıflıklar için hukuksal kapsamın genişletilmesine yönelik önlemlere başvurulmuştur, örneğin 14. Ek Kanunun Eşit Koruma maddesi gibi; dış politikadaki zayıflık ise çözülmemiştir, belki de çözülemez; çünkü diğer ülkeler ulusal bir belgenin çizdiği çemberin illa ki dışındadır. Anayasa aynı zamanda meritokrasinin dibindekilere şefkat gösterme ilkesinden yoksundur, çünkü zenginliğin dağıtılmasının tek mekanizması olarak fırsat eşitliğini kabul etmiştir. Ayrıca demokrasinin fiilen işlemesi için gerekli olduğu görünen değerleri ve gelenekleri güvence altına alma kabiliyeti de yoktur.</p>

  <p>Anayasal demokrasinin göreli başarısını kabul etmek için koyu bir vatansever olmaya gerek yoktur. Fakat bunun kabulü, anayasanın mimarlarını yönlendirmiş olan insan doğası kuramında doğru bir şeyler olduğu fikrini uyandırır.</p>
  <hr />

  <blockquote>
    <p class="nonindent">Sol yeni bir paradigmaya ihtiyaç duyuyor.</p>

    <p class="right">— Peter Singer,<br />
    <em>A Darwinian Left</em> (1999, s. 5)</p>

    <p class="extract">Muhafazakârların Charles Darwin’e ihtiyacı var.</p>

    <p class="right">— Larry Arnhart<br />
    (“Muhafazakârlar, Darwin ve Tasarım” (2000)</p>
  </blockquote>

  <p class="nonindent">Bu da ne? Çağdaş sağ ve çağdaş soldan yükselen bu seslerin, bunca yıldır sövdükleri evrim psikolojisini kucaklaması iki şey gösterir. İlki, biyolojik gerçeklerin makul politik felsefeler içinde toplanmaya başlamasıdır. İnsan doğasının isteğe göre şekillendirebileceğine yönelik solcu inanç ile ahlakın Tanrının bahşettiği manevi ruha dayandığına yönelik sağcı inanç, bilimin eziciliğine karşı birlikte mücadele edip birbirlerinin arkalarını kollar oldular. 1990’ların popüler bir araba çıkartması YETKEYİ SORGULA diyor; bunu yanıtlayan bir başka araba çıkartmasındaysa YERÇEKİMİNİ SORGULA yazıyordu. Tüm siyasal felsefeler, tezlerinin ne zaman yerçekim sorgulamasına dönüştüğüne karar vermek zorundadır.</p>

  <p>İkinci gelişme, insan doğasının kabulünün artık siyasal sağla bağdaştırılamayışıdır. Ütopyacı Görüş kızağa çekildikten sonra, siyasal görüşlerin alanı son derece genişlemiştir. Her şey bir yana Trajik Görüş, en melankolik biçimi dışında pek de haklı çıkmamıştır. Tüm bencilliğine rağmen, insan zihninde bir ahlak anlayışı vardır. Bu anlayışın uygulama alanları düzenli olarak genişlemiştir ve dünyada dayanışma yayıldıkça daha da genişleyebilir. Tüm kısıtlamalarına rağmen, insanın bilişsel yetileri ucu açık bir kombinasyonlu sistemdir; bu sistem, ilkesel olarak insan ilişkileri konusundaki ustalığını artırabilir, tıpkı fiziksel dünya ve canlılar dünyası üzerindeki ustalığını artırdığı gibi.</p>

  <p>Kendi paylarına gelenekler, yalnızca insan doğasına uyum göstermemişlerdir, aynı zamanda teknoloji ve ekonomik değiştokuş bağlamında da insan doğasıyla uyumludurlar (Marx’ın bu görüşünü kabul etmek için Marksist olmaya gerek yoktur). Aile ve hukuk ilkesi gibi bazı geleneksel kurumlar, insan psikolojisinin sonsuza dek değişmeyecek özelliklerine uyum sağlamış olabilir. Her şeyin ilk doğan erkek çocuğa miras kalması gibi diğer gelenekler ise açıkça derebeylik sisteminin taleplerine uygundu, çünkü derebeylik sisteminde aile toprağının bölünmemesi gerekiyordu; ama endüstriyelleşmenin şafağında ekonomik sistem değiştiğinde bu gelenek de kaybolmuştur. Daha yakın bir zamanda, feminizm kısmen gelişkin üreme teknolojilerine ve hizmet ekonomisine geçişe karşı bir tepkiydi. Toplumsal gelenekler sırf insan doğasına uyarlanmadıkları için insan doğasına saygı duymak, tüm gelenekleri korumayı gerektirmez.</p>

  <p>Bu sebeplerle, siyasal inançların Trajik Görüş ile Ütopyacı Görüş arasında yüzyıllardır var olan ayrımı kısa yoldan aşacağını düşünüyorum. Bu inançlar, insan doğasının farklı yönlerini ele alarak, birbiriyle çatışan hedeflere farklı ağırlık vererek ya da belirli eylemlerin olası sonuçlarını farklı şekillerde değerlendirerek birbirlerinden uzaklaşacaklardır.</p>

  <p>Bu bölümü, insan doğası ve sağ siyaset arasındaki geleneksel dizilişte parazit yapan bazı solcu düşünürlere göz atarak kapayacağım. Adının da gösterdiği gibi <em>A Darwinian Left</em> [Darvinci sol] kitabı, yeni dizilişin haritasını çizmeye çalışan en sistemli girişimdir.<a class="noteref" href="../Text/notlar.xhtml#n1642" id="ref42">42</a> Singer bu eserinde şöyle der (s. 6): “Sol görüşün, evrimleşmiş hayvanlar olduğumuz ve kalıtımın izini sadece DNA ile anatomimizde değil davranışlarımızda da taşıdığımız gerçeğini ciddiye alma zamanı gelmiştir.” Singer için bunun anlamı, insan doğasının sınırlarını kabul etmek demekti; bu durum da insanın kusursuzluğa erme hedefini imkânsız bir hale getirir. Ayrıca insan doğasının özgün bileşenlerini kabul etmek anlamına gelir. Bu bileşenlere, rekabetçi ekonomik sistemlerin devlet tekelinden daha iyi çalışacağını ima eden fırsatçılık özelliği; güçlü hükümetleri aşırı kibirli otokratlara karşı hassaslaştıran baskınlık güdüsü; ulusal hareketleri ayrımcılık ve soykırım tehlikesi içine sokan etnik merkezcilik; hayatın tüm yönlerinde toplumsal cinsiyet eşitliğine dair katı önlemlerin yumuşatılmasını gerektiren cinsiyetler arası farklar dahildir.</p>

  <p>O halde sola ne kaldı? diye sorulabilir. Singer şu yanıtı verir (s. 8-9): “Zayıflar, fakirler, sömürülüp soyulan insanlar ya da iyi bir hayat sürecek imkânlardan yoksun olanların, yok edebileceğimiz acılarına omuz silkersek, solcu değiliz demektir. Dünyanın böyle olduğunu, hep böyle kalacağını ve bu konuda yapacak hiçbir şeyimizin olmadığını söyleyip geçersek, solculuk hareketinin bir parçası sayılmayız.” Geleneksel solculuk gibi Singer’ın da solculuğu, bozguncu Trajik Görüşe karşı zıtlığıyla tanımlanır. Fakat bu solculuğun “bir şeyler yapmak” amacı, Robert Kennedy’nin 1960’larda “yeni bir dünya toplumu” kurmak hedefine kıyasla kapsamını epeyce daraltmıştır.</p>

  <p>Darvinci solun, değerlerin belirsizce ifade edilişinden siyasal inisiyatifin aşırı kullanımına dek uzanan bir yelpazesi vardır. Daha belirsiz olan uçta duran iki kuramcıyla zaten tanıştık. Chomsky doğuştan sahip olunan dil yetisi üzerine tezini, 1950’lerin ikinci yarısında davranışçıların kapısına çivilemesinden bu yana, doğuştan bilişsel yetilerle donatıldığımız görüşünün sesi en çok çıkan savunucusu olmuştur. Aynı zamanda Amerikan toplumunu ateşli bir sol dille eleştirmiştir, üstelik kısa süre önce de yeni bir radikal kampüs nesline ilham vermiştir (Rage Against the Machine söyleşisinde gördük). Chomsky yaptığı bilim ile siyaset arasındaki bağlantıların kâğıt gibi ince fakat gerçek olduğunu söyler:</p>

  <blockquote>
    <p class="nonindent">Gelecek toplum düzenine dair görüş, insan doğası kavramına dayanır. Aslında insan, sınırsız bir ölçekte şekillendirilebiliyorsa, bütünüyle esnek bir varlıksa, doğuştan sahip olunan zihin yapıları bulunmuyorsa, kültürel veya sosyal kişiliğinin içsel gereksinimleri yoksa, o zaman insan, Devlet yetkesi, şirket yöneticisi, teknokrat ya da merkezî komite tarafından “davranışları biçimlendirilmesi” için uygun bir denektir. İnsan türüne bir parça güvenen kişiler, böyle olmadığını umar, ayrıca entelektüel gelişimin büyüyen ahlaki vicdan, kültürel edimler ve özgür bir toplumda katılımcı olmanın çerçevesini oluşturan iç özelliklerini belirlemeye çalışırlar.<a class="noteref" href="../Text/notlar.xhtml#n1643" id="ref43">43</a></p>
  </blockquote>

  <p class="nonindent">Siyasal görüşünü “özgürlükçü sosyalist” ve “anarko-sendikalist” olarak betimler; bahsettiği anarşizm, kendiliğinden oluşan işbirliğine değer vermektedir (anarko-kapitalizmin aksine; bu anarşizm bireyciliğe değer verir).<a class="noteref" href="../Text/notlar.xhtml#n1644" id="ref44">44</a> Bu görüşün Descartes’çı bir gelenekten geldiğini, bu geleneğin “Rousseau’nun tiranlık, baskı ve yerleşik düzene karşı çıkışını, Kant’ın özgürlük savunuculuğunu, Humboldt’un gönüllü birliktelik şartlarında insanların Özgürce yaratma ihtiyacını vurgulayan kapitalizm öncesi liberalizmini, Marx’ın yabancılaşmış parçalı işbölümünün insanları makineleştirdiğini, “türün özellikleri” olan ve yoldaşlarıyla birlikte yürüttüğü “özgür bilinçli etkinlikler” ile “üretici yaşantı”dan mahrum bıraktığını söyleyen eleştirisini” içerdiğini belirtmiştir.<a class="noteref" href="../Text/notlar.xhtml#n1645" id="ref45">45</a> Dolayısıyla Chomsky’nin siyasal inançları, insanların haberleşmek için doğuştan sahip olunan bir arzu ve yaratıcı özgür ifade dürtüsüyle donatıldığını söylediği bilimsel inancıyla, ki dil bunun paradigma emsalidir, aynı titreşime sahiptir. Bu yaklaşım, toplumun hiyerarşik kontrol ile kâr güdüsü yerine işbirliği ve doğal üretimle örgütlenebileceği umuduna sarılır.</p>

  <p>Chomsky’nin insan doğası kuramı güçlü bir doğuştancı esinti taşısa da, her noktada genetik çıkar çarpışmalarını gösteren modern evrim biyolojisinin yanında masum kalır. Bu çarpışmalar insan doğasına dair karanlık bir görüş ortaya çıkarmış ve bu görüş, anarşizm rüyaları görenlerin başını daima ağrıtmıştır. Fakat bu çatışmaları ilk açıklayan düşünür Robert Trivers de solcu bir radikaldi, ayrıca nadir görülen <em>beyaz derili</em> Kara Panterler’den biriydi. 6. Bölümde gördüğümüz gibi, Trivers sosyobiyolojiyi devrimci bir disiplin olarak görüyordu. Çıkar çatışmalarına gösterilen hassasiyet, örneğin kadınlar ve genç nesiller gibi baskılanmış unsurların çıkarlarını aydınlatabilir, ayrıca seçkin kesimlerin kendi hakimiyetlerini haklı çıkarmak için kullandığı yanıltmacayı ve kendilerini aldatma yollarını gözler önüne serebilir.<a class="noteref" href="../Text/notlar.xhtml#n1646" id="ref46">46</a> Böylece sosyobiyoloji, yönetici sınıfın gerekçelerini çırılçıplak bırakmak için bilim ve muhakemeyi kullanarak, Locke’ın özgürlükçü geleneğini izler. Locke’ın zamanında muhakeme, kralların ilahi haklarını sorgulamak için kullanılırdı; belki de günümüzde, güncel siyasal düzenlemelerin herkesin çıkarına hizmet ettiği yalanını sorgulamak için muhakemeden faydalanılabilir.</p>

  <p>Birçok insanı hayrete düşürecek olsa da, IQ testlerinin kullanımı ve zekâda doğuştan sahip olunan farkların tanınması, solcu siyasal hedefleri desteklemektedir; ki geçmişte de böyle olmuştur. Gazeteci Adrian Wooldridge, IQ testlerinin Britanyalı solcular tarafından –bu testin soylu üst sınıf avanaklarının yönettiği bir kast sistemine sahip toplumda devrim yapacağını düşündükleri için– hoş karşılandığını belirtir.<a class="noteref" href="../Text/notlar.xhtml#n1647" id="ref47">47</a> Diğer liberaller ve sosyalistlerle birlikte Sidney ve Beatrice Webb de eğitim sistemini “yetenekli fakirleri dükkânlar ya da sabanlardan kurtarıp” onları yönetici seçkinlerin arasına yönlendirecek bir “kabiliyet yakalama makinesi”ne dönüştürmeyi umuyorlardı. T. S. Elliot gibi muhafazakârlar onlara karşı çıktı; insanları yeteneklerine göre sıralayan bir toplumun iki uçta da sınıf ve gelenek bağlarını parçalayarak sivil toplumun örgütlenişini bozmasından endişeleniyorlardı. Bir yanda –onları yeteneklerine göre ayırarak– işçi sınıfı toplumunu parçalayacaktı. Öte yanda, üst sınıfların soylulara özgü yükümlülüklerini ellerinden alacak – dolayısıyla bu sınıflar, yükümlülüklerini miras alıp talihsiz insanlara yardım etme sorumluluğu hissetmek yerine başarılarını “hak etmek” zorunda kalacak ve kimseye karşı sorumluluk duymayacaktı. Wooldridge “Solun IQ testlerini görmezden gelmeye tahammül edemeyeceğini, bütün yetersizliklerine rağmen bu yöntemin yeteneği varoşlar, lüks evler veya nerede olursa olsun belirlemek için şimdilik en iyisi olduğunu, yeteneğin kendisine uygun eğitim ve iş fırsatlarına kavuşma güvencesini sağladığını” ileri sürmüştür.</p>

  <p>Kendi paylarına Richard Herrnstein ve Charles Murray (<em>The Bell Curve</em> adlı kitabın yazarları) zekânın kalıtsallığının bütün solu, Rawlsçı sosyal adalet anlayışına bağlılıkla lehimlemesi gerektiğini söylemişlerdi.<a class="noteref" href="../Text/notlar.xhtml#n1648" id="ref48">48</a> Zekâ bütünüyle sonradan edinilen bir şey olsaydı, o zaman eşit fırsat siyasetleri, zenginlik ve gücün eşit dağılımının güvencesi olmaya yetebilirdi. Fakat bazıları daha az yetenekli beyinlerle doğma talihsizliği yaşıyorsa, ekonomik rekabetin mükemmel bir adillik ile yapıldığı bir sistemde bile, kendilerinin kusuru olmadan fakirlik batağına saplanabilir. Sosyal adalet, en kötü durumdaki kişilerin refahını gözetmeyi içeriyorsa, o zaman genetik farklılıkların farkında olmak, zenginliklerin fiilen dağıtılmasını gerektirir. Aslında Herrnstein bir muhafazakâr, Murray ise sağ eğilimli bir özgürlükçü ve toplumcu olmasına rağmen, asgari ücretlilerden eksi gelir vergisi alınması gibi zenginliklerin yeniden dağıtımına yönelik önlemlere karşı değillerdi; bu önlemler, kurallara göre oynayan, ama yine de tutunamayan insanlara nefes alma fırsatı veriyordu. Murray’ın özgürlükçülüğü, bundan daha aktivist olan hükümet programlarına karşı çıkmasına yol açıyordu, fakat o ve Herrnstein, kalıtıma solun doldurulması gereken boş bir alan olduğunu belirtmişlerdir.</p>

  <p>Muhafazakâr siyasal kurama karşı önemli bir meydan okuma da Richard Thaler ve George Akerlof gibi davranış ekonomistlerinden gelmiştir; onlar Herbert Simon, Amos Tversky, Daniel Kahneman, Gerd Gigerenzer ve Paul Slovic’in evrimsel bilişsel psikolojisinden etkilenmişti.<a class="noteref" href="../Text/notlar.xhtml#n1649" id="ref49">49</a> Bu psikologlar, insanlarda düşünme ve karar vermenin saf mantık motorları olmak yerine biyolojik adaptasyonlar olduğunu ileri sürmüştü. Bu zihinsel sistemler sınırlı bilgi miktarıyla çalışır ve sınırlı zaman içinde karar vermek zorundadır, nihayetinde de statü ve güvenlik gibi evrimsel hedeflere hizmet ederler. Muhafazakârlar, toplumu yeniden tasarlamak adına toplumsal davranışları yeterince anlayabiliyoruz bahanesini dizginlemek için daima insan mantığının sınırlı olduğu görüşüne başvurmuştur. Fakat bu sınırlamalar aynı zamanda klasik ekonomi ve laik muhafazakârlığın temelini oluşturan akılcı fırsatçılığın da altını oyar. Adam Smith’ten bu yana klasik ekonomistler, dış müdahalenin yokluğunda kendi çıkarları doğrultusunda kararlar alan bireylerin, hem kendileri hem de toplumları için en iyisini yapacağını ileri sürmüşlerdir. Fakat insanlar kendileri için en iyi olanı hesaplamanın altından her zaman kalkamıyorsa, klasik ekonomistlerin sapıklık olarak gördüğü vergiler ve düzenlemelerle durumları iyileşebilir.</p>

  <p>Örneğin, faiz oranları ve hayat beklentileri konusunda bilgilendirilmiş akıllı kişiler, maaşlarının uygun bir oranını yaşlılıklarında rahat etmek için bir kenara ayırmalıdır. Sosyal güvenlik ve zorunlu tasarruf planları gereksiz ve aslında zararlı sayılmalı; çünkü insanların seçim hakkını, yani şimdiki harcamaları ile ilerisi için yaptıkları tasarruf arasında denge bulma fırsatını ellerinden almaktadır. Fakat ekonomistler defalarca gördüler ki insanlar paralarını ayyaş gemiciler gibi harcar. Sanki birkaç yıl içinde öleceklerini düşünüyorlarmış ya da geleceği tahmin etmek bütünüyle imkânsızmış gibi para harcarlar; bu yaklaşım günümüzdeki hayattan çok evrimsel atalarımızın gerçekliğine yakındır.<a class="noteref" href="../Text/notlar.xhtml#n1650" id="ref50">50</a> Durum buysa, o zaman insanların kendi tasarruflarını yönetmelerine izin vermek (örneğin tüm maaşlarını ellerine verip istedikleri gibi yatırım yapmalarına izin vermek) onların çıkarlarına ters düşebilir. Sirenlerin adasının yanından geçen Odysseus gibi, insanlar da işveren veya hükümetin kendilerini zorunlu tasarruf direğine bağlamasıyla mantıken hemfikir olabilir.</p>

  <p>Ekonomist Robert Frank, akıllı oyuncu kuramı ve onun uzantısı olan serbest piyasa ekonomisinin diğer yetersizliklerine dikkat çekmek için, statünün evrim psikolojisine başvurmuştur.<a class="noteref" href="../Text/notlar.xhtml#n1651" id="ref51">51</a> Akıllı oyuncular, sadece zorunlu emeklilik tasarrufundan değil, görünürde onları koruyan tüm siyasetlerden – zorunlu sağlık yardımları, işyeri güvenliği yönetmeliği, işsizlik sigortası, sendika aidatları vb– kaçınmalıdır. Tüm bunlar normalde maaşlarına yansıyacak paradan kesilen giderlerdir, ayrıca işçiler korumacı siyaset güden bir şirket için maaşlarından kesinti yapılmasına veya daha riskli bir işte çalışıp daha çok maaş almaya kendileri karar verebilir. En iyi çalışanları elde etme rekabetindeki şirketler de istedikleri çalışanların talep ettiği dengeyi tutturmalıdır.</p>

  <p>Frank, sürtüşmenin, insanların statü elde etme isteğinden çıktığını belirtir. Parayı ilk önce sadece kendilerinin haberdar oldukları şeyler (sağlık sigortası, iş güvenliği, emeklilik tasarrufu) yerine, komşularının önüne geçebilecekleri şeylere (ev, araba, giysi, prestijli eğitim) harcarlar. Maalesef statü, sıfır toplamlı bir oyundur, dolayısıyla herkesin ev ve arabalara harcayacak daha çok parası olursa, yalnızca ev ve arabaları büyür, fakat insanlar daha mutlu olmaz. Ancak rakiplerin de kask takmasını zorunlu kılan bir kuralın varlığında kask takmaya razı olan hokey oyuncuları gibi, insanlar da, kendilerini uzun vadede daha mutlu edecek sağlık sigortası gibi gizli menfaatler için, herkesi ödeme yapmaya zorlayacak düzenlemelere rıza gösterebilir – her ne kadar bu düzenlemeler göz ardı edilebilecek bir paraya patlasa da. Aynı sebeple, der Frank, şimdiki dereceli gelir vergisi yerine, dik bir dereceyle yükselen tüketim vergisi konsa durumumuz daha iyi olur. Tüketim vergisi daha pahalı arabalar, evler ve saatler almayı gerektiren bu yersiz silahlanma yarışını dindirebilir, bunlar yerine insanların mutluluğunu bariz artıracak boş vakitler, daha güvenli sokaklar, daha hoş işe gitme ve çalışma koşulları konabilirdi.</p>

  <p>Son olarak, Darvinci solcular ekonomik eşitsizliğin evrim psikolojisini de incelemektedir. Eskiden Marksist, şimdi Darvinci olan Samuel Bowles ve Herbert Gintis adlı ekonomistler, etnografi ve davranış genetiği literatürünü incelemişlerdir; bu dallar, insanların ne karınca benzeri özgeciler ne de benmerkezci cimriler olduğu izlenimini uyandırıyor.<a class="noteref" href="../Text/notlar.xhtml#n1652" id="ref52">52</a> 14. Bölümde gördüğümüz gibi, insanlar paylaşmaya hazır olduğunu düşündüğü insanlarla paylaşır ve paylaşmak istemeyenleri de cezalandırır. (Gintis buna “güçlü karşılıklılık” der; karşılıklı özgeciliğe veya “zayıf karşılıklılık”a benzer, fakat birebir değiştokuş yerine insanların kamu yararına katkı yapmayı istemesini hedefler).<a class="noteref" href="../Text/notlar.xhtml#n1653" id="ref53">53</a> Bu psikolojinin, insanları refahın ayrımcılık güdülmeksizin dağıtılmasına ve sosyal programın genişlemesine karşıt yapmasının sebebi, insanların açgözlü veya vurdumduymaz olması değil, bu tür programların aylakları ödüllendirip çalışkanları cezalandırdığını düşünmeleridir. Bowles ve Gintis, günümüzün güya refah karşıtı ikliminde bile, anketlerin, çoğu insanın bir tür evrensel sosyal sigorta için daha yüksek vergi ödemeye istekli olduğunu gösterdiğini belirtiyorlar. Yiyecek, barınak, sağlık gibi temel ihtiyaçları güvence altına almak, kötü talihin kurbanlarına yardım etmek, kendilerine yetemedikleri için düşmüş ve dışlanmış insanlara el uzatmak için para ödemeye hazırlar. Başka bir deyişle, insanlar battaniye gibi herkesin üstünü örten bir refah devletine, <em>açgözlülükleri</em> yüzünden değil, <em>adalet</em> duyguları yüzünden karşıdır. Kamu vicdanını yeniden yazmaya çabalamayan ve yardımı hak eden fakirler ile hak etmeyen fakirleri ayırt eden bir refah sisteminin insan doğasına mükemmel uyum göstereceğini ileri sürerler.</p>

  <p>Ekonomik eşitsizlik siyasetleri, önünde sonunda ekonomik özgürlük ile ekonomik eşitlik arasındaki karşılıklı ödünlere bağlıdır. Bilim insanları bu ihtiyaçların nasıl tartılacağını dikte ettiremeseler de, ahlaken uygun düşen bedellerin değerlendirilmesinde yardımcı olup daha bilinçli bir tercih yapmamızı mümkün kılabilirler. Baskınlık ve statü psikolojileri bir kez daha bu değerlendirmede rol oynar. Mutlak koşullara bakarsak, günümüz fakirlerinin durumu, aristokrasinin sadece bir yüzyıl önceki durumundan maddi olarak daha iyidir. Daha uzun yaşayıp daha iyi besleniyorlar, merkezî ısıtma, buzdolabı, telefon, zamanın su gibi akmasını sağlayan televizyon ve radyo eğlencesi gibi eskiden hayal bile edilemeyen lükslere sahipler. Muhafazakârlar, bu durumun alt gelire mensup kişilerin hayatının her türlü bedele rağmen taşınması gereken haklı bir öfke yarattığını ileri sürmeyi zorlaştırdığını söyler.</p>

  <p>Fakat insanların refah anlayışı, sosyal statülerinin değerlendirilmesinde dayanıyorsa –ki sosyal statü görelidir– o durumda aşırı eşitsizlik hali, alt basamaktaki insanların durumları insanlığın çoğundan daha iyi bile olsa, kendilerini yenilmiş hissetmesine sebep olabilir. Bu sadece incinmek meselesi değildir: aşağı statüdeki insanlar daha sağlıksızdır ve genç ölürler, ayrıca eşitsizliğin daha büyük olduğu toplumlarda genel sağlık daha kötü ve ortalama yaşam süresi daha kısadır.<a class="noteref" href="../Text/notlar.xhtml#n1654" id="ref54">54</a> Tıp araştırmacısı Richard Wilkinson, bu durumu belgelemiştir, ayrıca aşağı bir statünün eski bir baskı tepkisini tetiklediğini, bu tepkinin de doku onarımı ve bağışıklık işlevini feda edip vücudu ani bir “kaç ya da savaş” tepkisine hazırladığını ileri sürmüştür. Martin Daly ve Margo Wilson ile birlikte Wilkinson, ekonomik eşitsizliğin ölçülebilir başka bir bedeline işaret etmişlerdir. Varlık eşitsizliğinin daha yüksek olduğu bölgelerde (mutlak seviyedeki varlık değerlerine bakıldığı durumlarda bile) suç oranı daha yüksektir, bunun sebebi kısmen, aşağı statünün insanlarda yükselmeyi saplantı haline getirmesi ve birbirlerini ipe sapa gelmez hakaretler yüzünden öldürmelerine yol açmasıdır.<a class="noteref" href="../Text/notlar.xhtml#n1655" id="ref55">55</a> Wilkinson, ekonomik eşitsizliğin azaltılışının milyonlarca insanın daha mutlu, güvenli ve uzun yaşamasını sağlayacağını ileri sürer.</p>

  <p>İnsan doğası, yüzyıllar boyunca sağcıların korumasında kalmış olsa da solcu doğuştancılardan oluşan bu kalabalık koridor şaşırtıcı değildir. Hem tarih hem de bilimden haberi olan Darvinci sol, istenmeyen felaketler getirmiş olan Ütopyacı Görüşü terk etmiştir. Ütopyacı olmayan bu sol, günümüz laik sağından farklı mıdır veya kendilerine özgü siyasetleri, mal oldukları bedele değer mi diye burada tartışacak değilim. Esas mesele, insanoğlu hakkında daha çok şey öğrendikçe, geleneksel siyasal dizilişlerin değişmesi gerektiğidir. Solcular ve sağcıların ideolojileri Darwin’den, Mendel’den ve daha hiç kimse gen, sinir hücresi ya da hormon ne demektir bilmeden önce şekillenmiştir. Her siyaset bilimi öğrencisine, siyasal ideolojilerin insan doğası kuramlarına dayandığı öğretilir. Neden bu ideolojiler, üç yüzyıl geride kalmış kuramlara dayanmak zorunda olsun ki?</p>
</body>
</html>
