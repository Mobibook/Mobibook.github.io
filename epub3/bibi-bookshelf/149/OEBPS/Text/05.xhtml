<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>5</span>
  </div>

  <h1>SAYFANIN SON DİRENİŞİ</h1>

  <p class="nonindent">İnsan doğası bilimsel bir konudur ve yeni olgular anlaşıldıkça bununla ilgili görüşümüz de değişecektir. Olgular bazen bir kuramın zihnimize gereğinden fazla doğuştan sahip olunan yapı bahşettiğini kanıtlayabilir. Örneğin, belki de dil yetilerimiz isimler, fiiller, sıfatlar ve edatlarla değil de konuşmanın isme benzeyen kısımları ile fiile benzeyen kısımlarını birbirinden ayırt edebilme yeteneğiyle donatılmıştır. Bazen de bir kuram sayesinde zihnimize bahşedilen doğuştan gelen mekanizma sayısının gerekenden az olduğu anlaşılır. Günümüzde, kişilikle ilgili hiçbir kuram, ayrı büyütülmüş bir tek yumurta ikizi çiftinin iki üyesinin de neden bileklerini lastik bantla sarmaktan hoşlandığını ve kalabalık asansörlerde burunları akıyormuş gibi yapmayı sevdiklerini açıklayamaz.</p>

  <p>Zihnimizin duyulardan gelen bilgileri nasıl kullandığı da anlaşılması gerekenler arasındadır. Dil ve sosyal etkileşim yetilerimiz işe koyuldukları anda, bazı öğrenme türleri, bilginin ileride kullanılmak üzere kaydedilmesinden ibaret olabilir; örneğin bir kişinin ismini ya da yeni yasal mevzuatın içeriğini öğrenmek gibi. Diğer öğrenme çeşitleri de telefon numarası çevirmeye, şalter açmaya veya ortalama zorlukta bir hesaplamaya benzeyebilir. Bu durumda öğrenme aygıtı iş başındadır, ama parametrenin yeri boş bırakılmıştır, böylece zihin yerel koşullardaki çeşitliliğe uyabilir. Başka öğrenme çeşitleriyse duyumotor sistemlerine ince ayar yapmak için normal çevreden gelen bilgileri kullanabilir, örneğin yerçekiminin varlığı ya da görsel alandaki renklerin ve çizgilerin sayısı gibi. Daha başka öğrenme çeşitlerindeyse insanın doğası ile yetiştirme koşulları etkileşime girebilir ve bu ikisi arasındaki ayrım bulanıklaşabilir.</p>

  <p>Bu kitap, gerçek tablo ne olursa olsun, karmaşık evrensel insan doğasının bu tablonun bir parçası olacağı öngörüsüne dayanıyor. Zihnin muhakeme ve iletişim yetileriyle, duygular ve dürtülerle donatıldığına, tüm kültürlerde bunların ortak bir mantığının bulunduğuna, bunların baştan tasarlanmasının veya silinmesinin hiç kolay olmadığına, insan evrimine müdahale etmiş doğal seçilim ile şekillendirildiğine ve temel tasarımlarının bir parçasını (kimi varyasyonları da) genomdaki bilgilere borçlu olduğumuza inanmak için geçerli sebepler olduğunu düşünüyorum. Bu genel tablonun amacı, günümüzdeki ve gelecekteki çeşitli kuramları, ayrıca öngörülebilir bilimsel keşifleri kucaklamaktır.</p>

  <p>Fakat bu tablo <em>her</em> kuramı veya keşfi kucaklamaz. Bilim insanlarının, genomda doğuştan sahip olunan bir devreyi belirleyecek yeterlilikte bilgi taşınmadığını keşfetmesi ya da bu devreyi beyine bağlayacak hiçbir mekanizma keşfetmemesi mantığa aykırı değildir. Ya da belki beyin dokusunun herhangi bir duyu girdisini soğurabilen ve herhangi bir hedefi gerçekleştirecek şekilde kendisini örgütleyebilen çok amaçlı bir malzemeden yapıldığını keşfedeceklerdir. İlk keşif doğuştan sahip olunan örgütlenmeleri imkânsız, ikinci keşif ise gereksiz kılar. Bu keşifler, insan doğası kavramının sorgulanmasını gerektirirdi. İnsan doğası kavramına yöneltilen ahlaki ve siyasal itirazların aksine (bunlar kitabın geri kalanında bahsedeceğim türde itirazlardır) bu keşiflerden doğacak olan itirazlar <em>bilimsel</em> nitelikli olurdu. Eğer ufukta bu tür keşifler görünüyor olsaydı, onlara daha dikkatli bakmam gerekirdi.</p>

  <p>Bu bölüm, üç bilimsel gelişme hakkındadır; ki bu gelişmeler bazen karmaşık insan doğası ihtimalinin altını oyuyormuş gibi yorumlanır. İlk gelişme İnsan Genomu Projesi’nden gelmektedir. İnsan genomu dizisi 2001 yılında yayımlandığında genetikçiler gen sayısının öngörülerin altında kaldığını görüp şaşırmışlardı. Hesaplar 34.000 çevresinde dolanıyordu, oysa daha önceki rakam tahminleri 50.000 ila 100.000 arasında değişiyordu.<a class="noteref" href="../Text/notlar.xhtml#n051" id="ref1">1</a> Kimi yazarlar, gen sayısının öngörülerin altında kalmasının, doğuştan sahip olunan yetenekler veya eğilimlerle ilgili herhangi bir iddiayı çürüteceği sonucuna vardılar; çünkü sayfa, üzerinde fazla yazı bulunduramayacak kadar küçüktü. Hatta bazıları bu durumu, özgür irade kavramının hakkını korumak olarak gördü: makine ne kadar küçükse, içinde hayalete de o kadar yer vardı.</p>

  <p>İkinci meydan okuma biliş süreçlerini açıklamak için kullanılan sinir sistemi ağlarına dair bilgisayar modellemelerinden gelir. Bu yapay sinir ağları, kendilerine verilen istatistik örüntülerini öğrenmek konusunda oldukça becerikli olabilir. Bağlaşımcılık denen bilişsel bilim ekolüne ait kimi modellemeciler, genel nitelikli sinir ağlarının, insanların bilişsel yetilerinin tümünü açıklayabileceğini, sosyal çıkarım veya dil gibi özel yetiler için çok az miktarda doğuştan sahip olunan yapı bulunduğunu veya hiç bulunmadığını ileri sürdüler. 2. bölümde bağlaşımcılık ekolünün kurucuları David Rumelhart ve James McClelland ile tanışmıştık. Rumelhart ve McClelland, insanların farelerden daha zeki olmasını sadece çağrışımcı beyin kortekslerinin daha büyük olmasına ve insanların çevresinde bu korteksin örgütlenmesini yaratacak bir kültür bulunmasına bağlamıştı.</p>

  <p>Üçüncü gelişme sinirsel esneklik üzerine yürütülen –beynin rahimde ve çocukluğun erken dönemlerinde nasıl geliştiğini, bir şeyler öğrenen hayvanların deneyimlerinin nasıl kaydedildiğini inceleyen– araştırmalardan geliyor. Kısa süre önce sinirbilimciler, beyindeki değişikliklerin öğrenmeye, öğrenilenleri tekrarlamaya ve duyulardan gelen girdilere nasıl tepki verdiğini gösterdiler. Bir yoruma göre bu keşifler aşırı esneklik olarak da adlandırılabilir. Bu yaklaşıma göre beyin korteksi –algı, düşünmek, dil ve bellekten sorumlu olan kıvrımlı gri madde– çevrenin yapısı ve taleplerine göre neredeyse sınırsız biçimde şekil verilebilen proteinli bir maddedir. Burada boş sayfa, esnek sayfaya dönüşmüştür.</p>

  <p>Bağlaşımcılık ve aşırı esneklik yaklaşımları, Batı Kutbu bilişsel bilimcileri arasında popülerdir; ki onlar sayfanın tamamen boş olduğunu kabul etmez, fakat doğuştan sahip olunan örgütlenmeleri, dikkat ve bellekteki basit eğilimlerle kısıtlamayı isterler. Aşırı esneklik görüşü ayrıca, eğitim ve toplumsal siyaset mecralarında kendi alanlarının önemi artırmak isteyen sinirbilimcilere, bebek gelişimini hızlandıran ve öğrenme zorluklarını tedavi eden ya da yaşlanmayı yavaşlatan ürünler satmak isteyen girişimcilere de cazip gelmektedir. Doğa bilimlerinin dışında, bu üç gelişme de, biyolojinin ilerlemesini püskürtmek isteyen kimi beşerî bilim akademisyenleri tarafından da hoş karşılanmıştır.<a class="noteref" href="../Text/notlar.xhtml#n052" id="ref2">2</a> Sıska genom, bağlaşımcılık ve aşırı esneklik, Boş Sayfa kuramının son direnişidir.</p>

  <p>Bu bölümün konusu, yukarıdaki iddiaların Boş Sayfa öğretisini haklı çıkarmadığını, aslında bu kuramın <em>ürünleri</em> olduğunu anlatır. Birçok insan (birkaç bilimci de dahil) kanıtları seçici bir gözle, hatta bazen tuhaf bir bakış açısıyla okumuş; bunları zihnin doğuştan sahip olunan bir yapı barındıramayacağı görüşüyle ya da doğuştan gelen yapıların –var olsalar bile– nasıl olup da genlerde şifrelenip beyinde ortaya çıkacağını söyleyen basit kanaatlerle bağdaştırmıştır.</p>

  <p>En başından belirteyim ki, bu son moda ve en başarılı boş sayfa kuramlarını inandırıcılıktan fazlasıyla uzak buluyorum; aslında tutarlılık gösterdiklerini de söyleyemem. Hiçlikten yalnızca hiçlik doğar, oysa beynin bir şekilde karmaşık bir yapıya kavuşması da gerekmektedir. Tek başına çevre buna sebep olamaz, çünkü beyin sahibi olmanın tek amacı belirli hedefleri gerçekleştirmektir ve bu hedeflerin ne olabileceği konusunda çevrenin hiçbir fikri olamaz. Belirli bir çevre, baraj inşa eden, yıldızları izleyerek göç eden, dişileri etkilemek için şarkı söyleyip dans eden, ağaçlara koku işaretleri bırakan, soneler yazan ve benzeri şeyler yapan organizmaların isteklerini uzlaştırabilir. İnsan sesi duymak bir tür için kaçması için uyarı anlamına gelirken, başka bir tür için ses repertuvarına eklenebilecek yeni ve ilginç bir parça olabilir; üçüncü bir türe de dilbilgisel çözümleme yapması için öğütülecek malzeme verir. Dünyada bulunan bilgi, onunla ne yapmanız gerektiğini söylemez.</p>

  <p>Ayrıca beyin dokusu, sahibine işe yarar bir güç sunan bir tür cin falan değildir. O fiziksel bir mekanizmadır, girdileri belirli yollarla çıktılara dönüştüren maddesel bir düzendir. Tek bir soysal maddenin derinlikli görmek, elleri kontrol etmek, eş cezbetmek, çocukları büyütmek, yırtıcılardan sakınmak, avları tuzağa düşürmek ve benzeri işleri bir <em>parça</em> bile uzmanlaşma olmaksızın becermesi fikri, pek de inanılır değildir. Beynin bu sorunları “esnekliği” sayesinde çözdüğünü söylemek, bu sorunları büyüyle çözdüğünü söylemekten daha doğru değildir.</p>

  <p>Yine de bu bölümde, insan doğasına yöneltilen son bilimsel itirazları da dikkatli bir şekilde inceleyeceğim. Bu keşiflerden her biri, keşfin kendisinden çıkartılan abartılı sonucu destekliyor olmasa bile, kendi bağlamında önemlidir. Boş Sayfa öğretisinin son destek noktalarını değerlendirdikten sonra, alternatif öğretinin bilimsel savunmasını özetleyebilirim.</p>
  <hr />

  <p class="nonindent">İnsan genomu çoğunlukla türümüzün özü olarak görülmüştür; dolayısıyla 2001 yılında genom dizisi yayımlandığında, yorumcuların insan ilişkileri bakımından genomu doğru şekilde yorumlamak adına acele etmesi hiç şaşırtıcı değildi. Şirketi, genom okuma yarışında bir kamu ortaklığına karşı rekabet eden Craig Venter, bir basın konferansında, gen sayısının beklenenden az oluşunun, “biyolojik belirlenimcilik görüşünün doğru olduğunu ileri sürecek kadar genimizin olmadığını” gösterdiğini söylemiş ve şunu eklemişti: “İnsan türünün harika çeşitliliği, genetik şifremize kazılı değildir. Belirleyici etken yaşadığımız çevredir.” Birleşik Krallık’ta <em>The Guardian</em> gazetesi bu hikâyeyi manşete taşıdı: “İnsan davranışlarının sırrı aydınlatıldı: Eylemlerimizin anahtarı genler değil çevre.”<a class="noteref" href="../Text/notlar.xhtml#n053" id="ref3">3</a> Aynı gün <em>The Observer</em> adlı başka bir Britanya gazetesinde “Anlaşılan sandığımızdan daha özgürmüşüz” diye yazan bir gazeteciye göre bu buluş “solcuları rahatlattı, çünkü onlar insanların potansiyeline inansalar da bir dayanaktan yoksundular. Fakat bu iş ilk günah fikrinden ve yönetici sınıflardan hoşlanan sağcılar için hiç iyi olmadı.”</p>

  <p>Tüm bunlar 34.000 sayısından çıkarılmıştır! Bu da şu soruyu doğuruyor: Türümüzün çeşitliliğinin genetik şifrede yazılı olduğunu veya düşündüğümüz kadar özgür olmadığımızı ya da sağcıların haklı ve solcuların haksız olduğunu kanıtlamak için kaç gen gereklidir? 50.000 mi 100.000 mi? Bunun aksine sadece 20.000 genimiz olduğu anlaşılsaydı, bu bizi daha mı özgür kılacak veya çevreyi daha mı önemli yapacak ya da solcular daha çok mu rahatlayacaktı? Gerçek şu ki, bu sayıların ne anlama geldiğini kimse bilmiyor. Doğuştan sahip olunan modüller veya çok amaçlı öğrenme programlarından oluşan bir sistemi ya da bunların ortasında bir yapının inşası için, ilk günahın veya yönetici sınıfların üstünlüğüne dair konuşmak için kaç gen gerektiği hakkında kimsenin en ufak bir fikri yoktur. Genlerin beyni nasıl inşa ettiğiyle ilgili bugünkü cehaletimiz söz konusu olunca, insan genomundaki gen sayısı, sadece bir rakamdır.</p>

  <p>Buna inanmıyorsanız, yassı solucan <em>Caenorhabtidis elegans</em> canlısını düşünün. Yaklaşık 18.000 geni vardı; yani bu genom yorumcularının mantığına göre, insanoğluna kıyasla iki kat özgür, iki kat çeşitliliğe sahip ve iki kat potansiyel barındıran bir canlı olması gerekir. Ama aslında, katı bir genetik program tarafından büyütülmüş 959 hücreden oluşan mikroskobik bir solucandır ve sabit bir bağlantı diyagramı aracılığıyla yönetilen tam 302 sinir hücresinden oluşan bir sinir sistemine sahiptir. Davranışlar bakımından incelendiğindeyse bu hayvan yer, çiftleşir ve belirli kokulara doğru gidip belirli kokulardan kaçar; yapabildikleri hepi topu bu kadardır. Tek başına bu kadarı bile, davranış çeşitliliği ve özgürlüğümüzün aslında basit değil, karmaşık bir biyolojik yapıya sahip olmamızdan kaynaklandığını açıklığa kavuşturmalıdır.</p>

  <p>Yüz trilyon hücresi ve yüz milyar sinir hücresiyle insanların, mütevazı küçük bir solucana kıyasla neden sadece iki kat gene ihtiyaç duyduğu gerçek bir bilmecedir. Birçok biyolog, insan genlerinin sayısının var olandan daha düşük sayıldığına inanıyor. Bir genomdaki genlerin sayısı ancak tahmin edilebilir ve şimdiye dek kelimenin tam anlamıyla sayılmış değillerdir. Gen tahmin programları, DNA’daki bilinen genlere benzeyen ve bir protein üretirken saptanacak kadar faal olan diğer dizileri arar.<a class="noteref" href="../Text/notlar.xhtml#n054" id="ref4">4</a> Yalnızca insanlara özgü olan genlerin ya da sadece fetusun gelişen beyninde faal olanların –bunlar insan doğasıyla en ilgili genlerdir– yanı sıra diğer gösterişsiz genler de bu yazılımların dikkatinden kaçıp tahminlerin dışında kalabilir. 57.000, 75.000 ve hatta 120.000 gibi alternatif gen sayısı tahminleri de günümüzde etrafa yayılmaktadır.<a class="noteref" href="../Text/notlar.xhtml#n055" id="ref5">5</a> Yine de, insanlar bir yassı solucana kıyasla iki kat yerine altı kat fazla gene sahip olsalardı bile, bu bilmece ortadan kaybolmazdı.</p>

  <p>Bu bilmece üzerinde düşünen çoğu biyolog, insanların sandığımız kadar karmaşık olmadığı sonucunu çıkarmamış; bunun yerine, genomdaki gen sayısının, organizmanın karmaşıklığıyla fazla ilgisi olmadığı sonucuna varmıştır.<a class="noteref" href="../Text/notlar.xhtml#n056" id="ref6">6</a> Tek bir gen, tek bir bileşene denk gelmez, örneğin 20.000 gene sahip organizmanın 20.000 bileşeni, 30.000 gene sahip organizmanın 30.000 bileşeni vardır denilemez. Genler proteinleri belirler; bazı proteinler organizmanın eti veya sıvısı olurken, diğer proteinler genleri açıp kapar, gen faaliyetlerini hızlandırıp yavaşlatır veya başka proteinleri yeni kombinasyonlar oluşturmak üzere kesip parçalar. James Watson gen sayısının ne yapabileceği hakkındaki sezgilerimizi baştan ayarlamamız gerektiğine dikkat çeker: “Otuz bin aktörlü bir oyun seyrettiğinizi düşünün. Kafanız epey karışırdı.”</p>

  <p>Genlerin nasıl bir etkileşime girdiğine bağlı olarak, montaj süreci de bir organizma için, aynı gen sayısına sahip diğer bir organizmaya kıyasla daha dolambaçlı olabilir. Basit bir organizmada, birçok gen sadece bir protein inşa edip onu pişmeye bırakır. Karmaşık bir organizmadaysa bir gen başka bir geni açabilir, bu da üçüncü bir genin faaliyetini hızlandırır (fakat sadece dördüncü bir gen faalse), bu da ilk geni kapatır (ancak beşinci bir gen faal değilse) vesaire. Bu örüntü, aynı gen sayısından daha karmaşık bir organizma üretmenin reçetesini tanımlıyor. Bu yüzden bir organizmanın karmaşıklığı sadece gen sayısına değil, aynı zamanda her genin diğer genlerin faaliyetine nasıl etkide bulunduğunu gösteren şemanın karmaşıklığına da bağlıdır.<a class="noteref" href="../Text/notlar.xhtml#n057" id="ref7">7</a> Ortama bir gen eklemek, sadece bir malzeme eklemek değil, ayrıca genlerin birbirleriyle etkileşime girme yollarını artırmak anlamına da geldiği için, organizmaların karmaşıklığı genomlarındaki faal ve faal olmayan genlerin olası <em>kombinasyonlarının</em> sayısına bağlıdır. Genetikçi Jean-Michel Claverie bu sayının, iki rakamın (faal ve faal olmayanların) gen sayısı kadar üstüyle tahmin edilmesi gerektiğini ileri sürer. Bu ölçüye göre, insan genomu, yassı solucan genomunun iki katı değil, 2<sup>16000</sup> (1 rakamının arkasına 4.800 sıfır koyun) katı kadar karmaşıktır.<a class="noteref" href="../Text/notlar.xhtml#n058" id="ref8">8</a></p>

  <p>Genomun karmaşıklığının, içerdiği gen sayısında yansıtılamayışının iki sebebi daha vardır. İlk olarak, belirli bir gen birden fazla protein üretebilir. Genler genelde DNA bölgelerine ayrılır ve protein parçaları şifreleyen bölgeler (eksonlar) protein şifresi barındırmayan DNA bölgeleri (intron) tarafından kesilir. Bu da birazcık, araya reklamların girdiği bir dergi makalesine benzer. O halde gen parçaları birçok şekilde birleştirilebilir. A, B, C ve D eksonlarından oluşan bir gen, ABC, ABD, ACD, vesaireye denk gelen proteinler üretebilir, yani bu gen tek başına on farklı protein üretilebilir. Bu olguya, basit organizmalara kıyasla karmaşık organizmalarda daha sık rastlanır.<a class="noteref" href="../Text/notlar.xhtml#n059" id="ref9">9</a></p>

  <p>İkinci olarak, 34.000 gen, insan genomunun ancak %3’lük bir kısmını kaplar. Gerisi, protein şifrelemeyen ve “çöp” denerek çoğunlukla görmezden gelinen DNA’dan oluşur. Fakat kısa süre önce bir biyoloğun dediği gibi, “çöp DNA terimi, cehaletimizin yansımasıdır.”<a class="noteref" href="../Text/notlar.xhtml#n0510" id="ref10">10</a> Şifre barındırmayan DNA’nın boyutu, yeri ve içeriği, etraftaki genlerin protein üretmek için faaliyete geçirilmesini büyük oranda etkileyebilir. Genomun şifre barındırmayan bu bölgelerindeki milyarca bazın içerdiği enformasyon, insanoğlunun ayrıntılarıyla belirlenmesinde 34.000 genin içindeki bilginin üzerinde ve ötesinde rol oynar.</p>

  <p>O halde, insanların neredeyse solucanlar kadar basit olmasının nasıl da harika olduğu yönündeki tuhaf açıklamalara rağmen, insan genomu bütünüyle karmaşık bir beyin inşa edecek beceriye sahiptir. <em>Elbette</em> “insan türünün muhteşem çeşitliliği genetik şifremizde yazılı değildir”, fakat bunu ortaya çıkarmak için genleri saymamız gerekmez – bunu Japonya’da büyüdüğü için Japonca konuşan çocuğun, İngiltere’de büyüseydi İngilizce konuşacak olmasından zaten biliyoruz. Bu, elinizdeki kitabın başka yerlerinde de rastlayacağınız bir sendroma örnektir: Bilimsel buluşlar, ahlaki bir konuya dikkat çekmek için tanınmayacak hale getirilip sunulur, oysa bilim dışında başka alanlar aracılığıyla ahlaki konulara dikkat çekmek çok daha kolay olabilir.</p>
  <hr />

  <p class="nonindent">Boş Sayfa öğretisinin ikinci bilimsel savunması bağlaşımcılıktan gelir. Bağlaşımcılık kuramına göre, beyin, istatistiksel örgüleri öğrenmek için bilgisayarlara benzetilen yapay sinir ağları gibidir.<a class="noteref" href="../Text/notlar.xhtml#n0511" id="ref11">11</a></p>

  <p>Bilişsel bilimciler, bir bağlantıyı kaydedip tekrar faaliyete sokmak, öğeleri sıralamak ve ilgiyi odaklamak gibi beyin talimatlarını oluşturan temel süreçlerin, beyinde birbirleriyle yoğun bağlantı içindeki nöronlardan (beyin hücreleri) yaratılmış ağlar aracılığıyla oluşturulduğu konusunda hemfikirdir. Ama mesele şudur: Çevre tarafından şekillendirildikten sonra, soysal nitelikli bir ağ acaba insan psikolojisini bütünüyle açıklayabilir mi; yoksa dil, görme, vicdan, korku, şehvet, sezgisel psikoloji vesaire gibi belirli alanların taleplerine göre genom ortaya farklı ağlar mı çıkarır? Bağlaşımcılar boş sayfaya elbette inanmaz, fakat bu görüşün en yakın mekanik muadiline, yani genel amaçlı bir öğrenme aygıtına inanırlar.</p>

  <p>Bir sinirsel ağ nedir? Bağlaşımcılar bu terimle beyindeki gerçek sinirsel devreleri değil, sinir hücreleri ve sinirsel devreler metaforuna dayanan bir tür bilgisayar programını kastederler. En yaygın yaklaşıma göre “sinir hücresi” [nöron], faaliyetinin azalması veya artması sayesinde bilgi taşır. Faaliyet seviyesi, basit bir dünyevi özelliğin varlığını veya yokluğunu (ya da gizliliğinin yoğunluğunu veya derecesini) gösterir. Söz konusu özellik, bir renk, eğik bir çizgi, alfabenin bir harfi veya dört ayağa sahip olmak gibi bir hayvan niteliği de olabilir.</p>

  <p>Sinir hücrelerinden oluşan bir <em>ağ</em>, hangi sinir hücrelerinin faal olduğuna göre, farklı kavramları temsil edebilir. “Sarı”, “uçmak” ve “şarkı söylemek” kavramlarına denk düşen sinir hücreleri faal ise, bu ağ bir kanarya hakkında düşünüyordur; “gümüş”, “uçmak” ve “homurdanmak” kavramlarına denk düşen sinir hücreleri faal ise bir uçak hakkında düşünüyordur. Yapay bir sinirsel ağ, aşağıdaki gibi hesaplama yapar. Sinir hücreleri birbirlerine sinapslara benzer bağlantılarla bağlıdır. Her sinir hücresi, diğer sinir hücrelerinden gelen girdileri sayar ve karşılık olarak faaliyet seviyesini değiştirir. Bir sinirsel ağ, girdilerin bağlantıların <em>gücünü</em> değiştirmesini mümkün kılarak bir şeyler öğrenir. Bir bağlantının gücü, girdi gönderen sinir hücresinin, bu girdiyi alan sinir hücresini harekete geçirme veya yavaşlatma ihtimalini belirler.</p>

  <p>Sinir hücrelerinin neyi temsil ettiğine, onların bağlantılarının doğuştan nasıl kurulduğuna ve eğitim aracılığıyla bu bağlantıların nasıl değiştiğine bağlı olarak, bağlaşımcı bir ağ çeşitli şeyleri hesaplamayı öğrenebilir. Her şey birbirine bağlıysa, bağlaşımcı ağ birtakım nesnelerin özelliklerinin arasındaki bağıntıları bünyesine alabilir. Örneğin, birçok kuşun betimlenmesine maruz kaldıktan sonra, tüylü ve öten şeylerin uçmaya meyilli olduğunu ya da tüylü ve uçan şeylerin ötmeye meyilli olduğunu ya da öten ve uçan şeylerin tüylü olabileceğini tahmin edebilir. Eğer bir ağ, çıktı katmanıyla bağlantılı bir girdi katmanına da sahipse, düşünceler arasındaki ilişkileri öğrenebilir; örneğin küçük, yumuşak ve uçan şeylerin hayvan, büyük, metal ve uçan şeylerin araç olduğunu öğrenebilir. Eğer o ağın çıktı katmanı, kendinden önceki katmanlara bilgi dönüşü de sağlıyorsa, tıpkı seslerin kelime oluşturması gibi, düzenli seriler oluşturabilir.</p>

  <p>Sinirsel ağlara yöneltilen itiraz, onların edindikleri bilgileri benzer öğeler için otomatik olarak genelleştirme eğilimlerinedir. Bir sinirsel ağa, kaplanların Frosted Flakes<a class="noteref" href="../Text/notlar.xhtml#n0512" id="ref12">12</a> yediği öğretilirse, bunu genelleştirip aslanların da Frosted Flakes yediği sonucunu çıkarmaya meyillidir, çünkü “Frosted Flakes yemek” “kaplan”larla değil “kükremek” ve “bıyıkları olmak” gibi basit özelliklerle bağdaştırılmıştır, ki bu özellikler de aslanların özelliklerinin bir kısmını oluşturur. Bağlaşımcılık ekolü –Locke, Hume ve Mill’in savunduğu çağrışımcılık ekolü gibi– bu genellemeler zekânın en önemli noktasıdır, der. Eğer böyleyse, iyi eğitilmiş, ama soysal olan sinirsel ağlar zekâyı açıklayabilir.</p>

  <p>Bilgisayar modellemecileri çoğunlukla modellerini önce basitleştirilmiş sorunları çözmek üzere kurarlar, ki çalışma ilkelerinin geçerli olduğunu kanıtlayabilsinler. Sonra olay, modeller daha gerçekçi sorunlara göre “ölçeklerini büyütebilecek mi” yoksa şüphecilerin dediği gibi modellemeci, “Aya ulaşmak için ağaca mı tırmanıyor” meselesine gelir. Burada bağlaşımcılıkla ilgili bir sorunumuz var. Basit bağlaşımcı ağlar, bir kelime listesini okumak veya hayvan stereotiplerini öğrenmek gibi koşullu sorunlar karşısında etkileyici bellek ve genelleme gösterileri yapabilir. Fakat bunlar bir cümleyi anlamak veya canlılar hakkında muhakeme yürütmek gibi insan zekâsının daha gerçekçi uğraşlarını kopyalama konusunda fazlasıyla zayıf kalır.</p>

  <p>İnsanlar birbirine benzeyen veya birlikte bulunmaya meyilli nesneleri sadece gevşek bir şekilde ilişkilendirmez. İnsanlar hangi konudaki gerçek nedir, kim kime nerede, ne zaman, ne yapmış ve bunu neden yapmış gibi önermelerle haşır neşir olan kombinasyonlu bir zihne sahiptir. Bu da bağlaşımcı soysal ağlarda kullanılan birörnek sinir hücresi bağlantılarından çok daha sofistike bir hesaplayıcı mimari gerektirir. Kurallar, değişkenler, önermeler, amaçlar ve farklı türde veri yapıları gibi mantık aygıtlarıyla donatılmış ve çok daha büyük sistemler olarak örgütlenmiş bir mimari gerektirir. Gary Marcus, Marvin Minsky, Seymour Papert, Jerry Fodor, Zenon Pylyshyn, John Anderson, Tom Bever ve Robert Hadley dahil birçok bilişsel bilimci bu konuya değinmiş; ayrıca John Hummel, Lokendra Shastri ve Paul Smolensky gibi bağlaşımcı ekolünde yer almayan sinirsel ağ modellemecileri de bunu kabul etmiştir.<a class="noteref" href="../Text/notlar.xhtml#n0513" id="ref13">13</a> Bağlaşımcılığın sınırları üzerine hem akademik makalelerde hem de popüler bilim kitaplarında uzun uzadıya yazmıştım; benim görüşümün bir özeti şöyledir.<a class="noteref" href="../Text/notlar.xhtml#n0514" id="ref14">14</a></p>

  <p><em>How the Mind Works</em> [Zihin nasıl çalışır] adlı kitabımın “Connectoplasm” başlıklı kısmında, bütünlüklü düşünce anlayışımızın (bir cümlenin anlamı gibi) temelini oluşturan kimi basit mantıksal ilişkileri göstermiştim (s. 112-131), fakat bunları soysal ağlarda betimlemek zordur. Bunlardan biri, tür ile birey arasındaki ayrımdır: genelde ördekler ile şuradaki özel bir ördek arasındaki fark gibi. İkisi de aynı özelliklere sahiptir (yüzmek, vak vaklamak, tüyler vesaire) bu yüzden ikisi de standart bir bağlaşımcı modelde aynı faal birimler tarafından temsil edilir. Fakat insanlar farkı bilir.</p>

  <p>İkinci bir yetenek de düzenleyiciliktir: bu, sadece düzenlenmiş basit düşüncelerin toplamı olmanın ötesinde, onlar arasındaki ilişkilere dayanan yeni ve karmaşık düşüncelerin keyfini sürme yeteneğidir. Örneğin, kedilerin fareleri kovaladığı düşüncesi, sadece “kedi”, “fare” ve “kovalamak” birimlerinin faaliyete geçirilmesiyle yakalanamaz, çünkü bu örüntü kolaylıkla kedileri kovalayan fareler haline de geçebilir.</p>

  <p>Üçüncü bir mantıksal yetenek de nicelik belirlemektir (veya değişkenlerin bağlayıcılığı): Bazı insanları her zaman kandırmak ile tüm insanları bazen kandırmak arasındaki fark. X’ler, y’ler, parantezler ve “bütün x’ler için” gibi ifadelerin hesapsal bir muadili olmaksızın, bir model, aradaki farkı söyleyemez.</p>

  <p>Dördüncüsü özyinelemedir: bir düşünceyi başka bir düşüncenin içine iliştirme yeteneği. Yani yalnızca Elvis’in yaşadığı düşüncesine değil, <em>National Enquirer</em> dergisinin Elvis’in yaşadığını bildirdiği düşüncesine, ayrıca bazı insanların <em>National Enquirer</em>’ın Elvis’in yaşadığını bildirmesine inandığı düşüncesine, bazı insanların <em>National Enquirer</em>’ın Elvis’in yaşadığını bildirmesine inanmasının şaşırtıcılığına kafa yorarız ve bu böylece sürüp gider. Bağlaşımcı ağlar bu önermeleri üst üste koyar, böylece çeşitli özneler ve yüklemleri birbirine karıştırır.</p>

  <p>Beşinci kolay bulunmaz yeteneğimiz ise, bulanık muhakemenin tersine sınıflandırmacı muhakemelerde bulunma becerimizdir: Örneğin dede gibi görünmese de Bob Dylan’ın dede olduğunu anlamak ya da fare gibi görünseler de sorekslerin kemirgen olmadığını bilmek gibi. Bir nesnenin özelliklerini karşılamak için bir sinir hücresi çorbasından başka bir şey olmayan ve kurallar, değişkenler, tanımlar için hiçbir karşılık bulundurmayan ağlar, sırtlarını stereotip örneklere dayandırır ve atipik örnekler tarafından da aldatılırlar.</p>

  <p><em>Words and Rules</em> [Kelimeler ve kurallar] adlı kitabımda, soysal çağrışımcı ağların dilin özünü oluşturma yeteneklerini sınayabilecek tek bir dil fenomenini, yani kelimelerden veya kelime parçalarından yeni kombinasyonlar kurma meselesini mercek altına almıştım. İnsanlar dili sadece kısım kısım ezberlemez, aynı zamanda yeni parçalar da yaratırlar. İngilizcedeki geçmiş zaman bu duruma basit bir örnek oluşturur. <em>Spam</em> [istenmeyen e-posta göndermek] ya da <em>snarf</em> [araklamak] gibi son dönemlerde anlam kazandırılmış sözcüklerle karşılaşıldığında, bunların geçmiş zaman çekimlerine bakmak için insanların sözlüğe koşmasına gerek yoktur; geçmiş zaman çekimlerini (<em>spammed</em> ve <em>snarfed</em>) içgüdüsel olarak bilirler. Yeni kombinasyonlar kurma yeteneği, iki yaş gibi hayatın çok erken bir döneminde ortaya çıkar. Bu yaştaki bebekler, geçmiş zaman ekini yerli yersiz kullanır ve kuraldışı fiillerin sonuna eklerler (örneğin: <em>We holded the baby rabbits</em> ve <em>Horton heared a Who</em>).<a class="noteref" href="../Text/notlar.xhtml#n0515" id="ref15">15</a></p>

  <p>Bu yeteneği açıklamanın bariz yolu, zihinde gerçekleşen iki hesaplama sürecine başvurmaktır. <em>Held</em> ve <em>heard</em> gibi kural dışı fiillerin geçmiş zaman çekimleri bellekte saklanır ve gerektiğinde oradan alınır, tıpkı herhangi bir kelime gibi. Kurallı fiiller (<em>walk-walked</em> gibi) ise “fiilin sonuna <em>-ed</em> takısını ekle” diyen dilbilgisi kuralının zihindeki karşılığı tarafından yaratılır ve belleğin yetersiz kaldığı durumlarda bu kural devreye girer. Kelime kulağa aşina gelmiyor ve geçmiş zaman çekimi belleğe kaydedilmemişse bu kural kullanılır – <em>spam</em> örneğinde olduğu gibi. Ayrıca çocuklar kelimenin kural dışı çekimini hatırlamıyor ve zamanı da belirtmeleri gerekiyorsa, bu kuralı kullanabilirler. Bir fiilin arkasına ek koymak, insanlara özgü önemli bir yeteneğin basit bir örneğidir: Yeni cümleler yaratıp yeni düşünceler ifade etmek için kelimeleri ve yan cümleleri birleştirmek. 3. Bölümde tanıtılan bilişsel devrimin getirdiği yeni düşüncelerden ve ayrıca bağlaşımcılığa yöneltilen mantıklı itirazlardan biri de budur.</p>

  <p>Bağlaşımcılar dilbilgisindeki geçmiş zamanı, insan yaratıcılığının ders kitaplarına girmiş bu örneğini, herhangi bir kural kullanılmaksızın ve bu iş bir bellek sistemi ile bir dilbilgisel kombinasyon sistemi arasında paylaştırılmaksızın acaba taklit edilebilir mi diye görmek için deneme alanı olarak kullandılar. Bir dizi bilgisayar modeli, basit örüntü ilişkilendirici ağlar kullanarak geçmiş zaman çekimleri yaratmaya çalıştı. Ağlar, fiillerdeki sesler ile geçmiş zaman çekimleri arasında tipik bağlantılar kuruyordu: <em>-am</em> ile <em>-ammed, -ing</em> ile <em>-ung</em> vesaire. Böylece modeller benzeşme yöntemiyle yeni biçimler yaratabilirdi, tıpkı kaplanlardan aslanlara yapılan genelleme gibi: <em>crammed</em> üzerine eğitilen model <em>spammed</em> çekimini tahmin edebilir; <em>folded</em> üzerine eğitilen model ise <em>holded</em> demeye eğilimlidir [oysa doğrusu <em>held</em> olmalı].</p>

  <p>Fakat insanlar, sesleri seslerle çağrıştırmaktan daha fazlasını yapar ve bu yüzden modeller bu işi hakkıyla gerçekleştiremez. Hatalar mantıksal ilişkileri kullanacak bir mekanizmanın eksikliğinden kaynaklanır. Modellerin çoğu, kulağa tanıdık kelimelerden farklı gelen ve bu yüzden benzeşme yoluyla genelleştirilemeyen yeni kelimeler yüzünden afallamaktadır. Örneğin <em>frilg</em> diye yeni bir fiili, insanlar gibi <em>frilged</em> olarak çekmez, bunun yerine <em>freezled</em> gibi bir tuhaflık yumurtlarlar. Bunun sebebi, örneğin cebirdeki <em>x</em> ya da dilbilgisindeki “fiil” gibi bir kategorinin herhangi bir üyesine (o üyenin özellikleri ne kadar tanıdık gelirse gelsin) uygulanabilecek, bir değişkenlik aygıtından yoksun olmalarıdır. (İnsanların bulanık muhakeme yerine sınıflandırmacı muhakemeyi yürütmelerini sağlayan aygıt budur.) Ağlar sadece ses parçalarını ses parçalarıyla eşleştirir, bu yüzden daha önce gördükleri hiçbir şeye benzemeyen bir fiille karşılaştıklarında, kendi yapıları içinde bulabildikleri, ona en çok benzeyen seslerden bir potpuri oluştururlar.</p>

  <p>Modeller ayrıca, aynı sesleri barındıran fakat farklı geçmiş zaman çekimlerine sahip fiilleri de adam gibi ayıramazlar; örneğin <em>ring the bell – rang the bell</em> ile <em>ring the city</em> – <em>ringed the city</em> gibi. Bunun sebebi, standart modellerin sadece sesleri temsil etmesi, farklı çekimler gerektiren fiiller arasındaki dilbilgisi farklarına karşı kör olmasıdır. Buradaki anahtar farklılık “tınlamak” anlamında <em>ring</em> kelimesi gibi (geçmiş zaman çekimi <em>rang</em>) basit bir kök ile bu isimden türetilmiş “çevresinde bir halka oluşturmak” anlamındaki karmaşık fiiller (geçmiş zaman çekimi <em>ringed</em>) arasında geçmiş zaman çekimi farkları olmasıdır. Bu farkı anlamak için, dil kullanan sistemin, sadece birimlerden dizildiği bir bozuk para kesesi olmaması ve karmaşık anlamları gösteren veri yapılarıyla (örneğin “<em>ring</em> isminden türetilmiş bir fiil” gibi ifadelerle) donanmış olması gerekir.</p>

  <p>Başka bir sorun ise, bağlaşımcı ağların, girdilerin istatistiğini yakından izlemesidir: Her ses örüntüsünde kaç fiille karşılaştıklarını sayarlar. Bu yüzden ağlar, küçük çocukların fiil çekimi kuralını (fiilin sonuna <em>-ed</em> takısı eklemeyi) keşfedip kural dışı fiilleri de hatalı çekmesindeki (<em>holded</em> ve <em>heared</em> gibi) sırrı hesaplamaktan uzaktırlar. Bağlaşımcı modellemeciler, bu hataları yalnızca ağı bir kurallı fiiller bombardımanına tutarak bastırabilirler, oysa çocuklar gerçekte böyle bir deneyim yaşamaz. Sonuç olarak, bilişsel sinirbilimden gelen yığınla kanıt göstermektedir ki dilbilgisi kombinasyonları (kurallı fiiller de dahil) ve sözcükleri arayıp taramak (kural dışı fiiller dahil) işi tek bir çağrışımlı ağ yerine beyindeki farklı sistemler tarafından halledilmektedir.</p>

  <p>Sinirsel ağların, cümlelerin anlamları veya dilbilgisi çekimiyle başa çıkamayacağı söylenemez. (Başa çıkabilmeleri gerekir, çünkü düşünmenin sinirsel bir hesaplama olduğu fikri, bir <em>tür</em> sinirsel ağın, zihnin yapabildiklerini taklit etmesini gerektirir.) Buradaki sorun, yeterince eğitildiği takdirde soysal bir modelle her şeyin yapılabileceği inancında yatmaktadır. Birçok modellemeci, ağları daha karmaşık ve daha güçlü sistemlerle takviye etmiş, bunlara göre uyarlamış veya bu sistemlerle birleştirmiştir. Bunları, karmaşık anlamları ifade edebilen, özyineleme yapabilen simgesel sistemlere denk hale getirmek için, sinirsel donanıma “yüklem öbeği” ve “önerme” gibi soyut simgeler tahsis edip ek mekanizmalar (senkronize sinyal gönderme örüntüleri gibi) yerleştirmişlerdir. Kelimeler, İngilizcedeki takılar ya da önemli dilbilgisi ayrımları için sıra sıra sinir hücreleri yerleştirmişlerdir. Melez sistemler kurmuşlardır; örneğin ağlardan bir tanesi bellekten kural dışı çekimleri alırken, başka bir ağ da bir fiil ile eki birleştirir.<a class="noteref" href="../Text/notlar.xhtml#n0516" id="ref16">16</a></p>

  <p>Takviye edilmiş alt-ağlardan oluşturulmuş bir sistem, tüm eleştirileri bertaraf edebilir. Fakat bu durumda elimizdeki artık soysal bir sinirsel ağ değildir! Bu artık insanların rahatça becerdiği işleri hesaplamak üzere en başından (doğuştan) özel olarak hazırlanmış karmaşık bir sistemdir. “Taş Çorbası” adlı bir çocuk masalında, aylağın teki görünüşte taş parçasından çorba yapmak üzere bir kadından mutfağını kullanma izni alır. Fakat tadını tutturmak adına gittikçe daha çok malzeme ister, sonuçta kadının malzemeleriyle zengin ve kıvamlı bir yemek yapar. Soysal sinirsel ağlar ile zekâ inşa edebileceğini iddia eden ve bu iş için doğuştan sahip olunan hiçbir yapıya ihtiyaç duymadığını söyleyen bağlaşımcı modellemecilerin yaptığı şey de aynen budur. Bir sinirsel ağ sistemine zekâ kazandıran tasarım seçimleri –her sinir hücresinin neyi temsil edeceğini, hücrelerin birbirleriyle nasıl bağlanacaklarını ve hangi tür ağların birleştirilip daha büyük sistemleri nasıl oluşturacaklarını belirleyen seçimler– aslında zihnin modellenen parçasının (doğuştan sahip olunan) içsel örgütlenmesini somutlaştırır. Bunlar modellemeci tarafından elle seçilmiştir, tıpkı transistor ve diyod kutusunu didikleyen mucit gibi; oysa gerçek beyinde bunlar doğal seçilimle evrimleşir (aslında, bazı ağlarda, modelin mimarisi bir doğal seçilim simulasyonu aracılığıyla oluşturulmuştur).<a class="noteref" href="../Text/notlar.xhtml#n0517" id="ref17">17</a> Tek alternatif, öğrenme sürecinin bazı başlangıç kısımlarını, o anki öğrenme için hazır durumdaki ağa bırakmaktır, fakat buradaki mesele elbette öğrenme sürecini başlatan ilk ağların, doğuştan sahip olunan <em>bazı</em> özelliklerini yok etmektir.</p>

  <p>Yani, sinirsel ağların istatistiksel öğrenmeyle zihinsel yapının yerini alabileceği söylentisi doğru değildir. Basit, soysal ağlar, insanoğlunun sıradan düşünme ve konuşma işlemlerinin taleplerini karşılayamaz; karmaşık ve özelleşmiş ağlar ise taş çorbası gibidir, ki işe yarar kısımlarının çoğu ağın içine doğuştan yerleştirilmiş bağlantılardır. Bu olgu bir kez anlaşıldığında, sinirsel ağ modellemesi, karmaşık insan doğası kuramının yerini almak yerine, onu zorunlu bir şekilde övmek demek olacaktır.<a class="noteref" href="../Text/notlar.xhtml#n0518" id="ref18">18</a> Bu, beynin bilişsel yetileri ile fizyolojik faaliyetinin temel aşamaları arasındaki boşluğu doldurur, bu yüzden biyoloji ile kültür arasındaki uzun açıklamalar zincirinde önemli bir halka olarak hizmet eder.</p>
  <hr />

  <p class="nonindent">Geçmişinin büyük kısmında sinirbilim bir utançla yüz yüze kalmıştır: Beynin tüm ayrıntıları sanki doğuştan belirlenmiş gibi görünmektedir. İş bedene gelince, kişinin deneyimlerinin etkilerini görebiliyoruz: Cilt, güneş yanığı veya solgun, kösele gibi veya yumuşak, sıska veya balık eti ya da delik deşik olabilir. Fakat beyin için böyle ayrımlar yapılamaz. Şimdi, bu resimde bir şeyler yanlış olmalı. İnsanlar öğrenir, hem de çok şey öğrenir: Dillerini, kültürlerini, teknik bilgileri, gerçeklerle ilgili veritabanlarını öğrenirler. Ayrıca, beyindeki yüz trilyonluk bağlantı, 750 megabitlik bir genom tarafından tek başına belirlenmiş olamaz. Beyin, kendi girdilerine cevaben bir şekilde değişmek zorundadır ve tek soru da bunun nasıl olduğudur.</p>

  <p>Ama nihayet nasıl olduğunu anlamaya başlıyoruz. Sinirsel esneklik, istim üzerinde olan bir konudur. Neredeyse her hafta, rahimdeki gelişimi sırasında beynin nasıl bağlantılar oluşturduğu ve bunların dışarıdan nasıl harekete geçirildiği konusunda keşif yapılıyor. Kimsenin beyinde değişen <em>bir şey</em> bulamadığı onlarca yılın sonrasında, esnekliğin keşfedilmesinin insan doğası/yetiştirme sarkacına ivme vermesi hiç şaşırtıcı değildir. Bazı insanlar esnekliği, insan potansiyelinin genişlemesinin habercisi olarak tarif eder, böylece beyin güçleri çocuk büyütme, eğitim, tedavi ve yaşlanmada devrim yapmak için kullanılacaktır.</p>

  <p>Birkaç manifesto da esnekliğin, beynin doğuştan sahip olunan ve önemli hiçbir organizasyon barındıramayacağını kanıtladığını iddia etmiştir.<a class="noteref" href="../Text/notlar.xhtml#n0519" id="ref19">19</a> <em>Rethinking Innateness</em> [Doğuştancılığın yeniden düşünülmesi] adlı kitapta Jeffrey Elman ve Batı Kutbu bağlaşımcılarından bir ekip, farklı şeyleri (dil, insanlar, nesneler vs) farklı yollarla düşünmeye dair yatkınlıkların, organizmanın “izleyen öğrenme sürecinden önce yığınla girdi almasını” sağlayan “dikkat-yöneltici” aygıtlar olarak beyne yerleştirildiğini yazmıştır (s. 108). “Yapılanmacı bir manifesto”da kuramsal sinirbilimciler Stephen Quartz ve Terrence Sejnowski “korteks bir tabula rasa olmasa da… ilk aşamalarda her kısmı eşit potansiyele sahiptir” ve bu yüzden doğuştancı kuramlar “makul görünmez” diye yazmışlardır.<a class="noteref" href="../Text/notlar.xhtml#n0520" id="ref20">20</a></p>

  <p>Sinirsel gelişim ve esneklik, insanoğlunun bilgi birikiminin en önemli keşif alanlarından birisidir. Doğrusal bir DNA zincirinin düşünmemizi, hissetmemizi, öğrenmemizi sağlayan girift ve üç boyutlu bir organın oluşturulmasını nasıl yönlendirdiği konusu, hayal gücünün başına bela olacak, sinirbilimcileri uzun yıllarca meşgul edecek ve “bilimin sonu”na yaklaştığımız önermesini yalancı çıkaracak bir meseledir.</p>

  <p>Üstelik keşifler de çarpıcı ve kışkırtıcıdır. Beyin korteksi (çeperdeki gri madde) farklı işlevlere sahip bölgelere ayrılmıştır ve bunu uzun süredir biliyoruz. Bazı bölgeler belirli beden kısımlarını temsil ederken, bazıları da görsel alanı veya ses dünyasını temsil eder; diğerleriyse dil veya düşünmek üzerine yoğunlaşır. Bu bölgelerin sınırlarının bazılarının öğrenme ve çalışmayla yer değiştirebildiğini de biliyoruz. (Bu, beyin dokusunun büyüdüğü veya küçüldüğü anlamına gelmez, korteks elektrotlarla incelenmiş veya tarayıcılarla görüntülenmişse, bir yeteneğin başlayıp diğerinin bittiği yerin sınırı kaymış olabilir sadece.) Örneğin, kemancıların sol el parmaklarını temsil eden korteks bölgesi genişler.<a class="noteref" href="../Text/notlar.xhtml#n0521" id="ref21">21</a> Bir insan veya maymun, şekilleri tanımak veya boşlukta bir yere dikkat etmek gibi basit alıştırmalar üzerine çalıştırıldığında, sinirbilimciler, belirli korteks bölgelerinin, hatta tekil sinir hücrelerinin o işi bizzat ele aldığını görebilir.<a class="noteref" href="../Text/notlar.xhtml#n0522" id="ref22">22</a></p>

  <p>Beyin dokusunun yeni görevlere yönlenmesi, insanların bir duyularını ya da vücutlarından bir parçayı kaybettiği durumlarda özellikle çarpıcıdır. Doğuştan kör olan insanlar, Braille sistemiyle okumak için görsel kortekslerini kullanır.<a class="noteref" href="../Text/notlar.xhtml#n0523" id="ref23">23</a> Doğuştan sağır kişiler işaret dilini işleme koymak için işitme korteksini kullanır.<a class="noteref" href="../Text/notlar.xhtml#n0524" id="ref24">24</a> Uzvunu kaybetmiş kişiler ise önceden bu uzva hizmet eden korteks bölgesini, vücudun başka bölgelerini temsil etmek için kullanır.<a class="noteref" href="../Text/notlar.xhtml#n0525" id="ref25">25</a> Yetişkinleri elden ayaktan kesebilecek beyin travmaları geçiren küçük çocuklar nispeten normal gelişim gösterebilir – hatta yetişkinlerde dili ve akıl yürütmeyi idare eden sol yarıküre bütünüyle çıkarılsa bile bu çocuklar normal büyüyebilir.<a class="noteref" href="../Text/notlar.xhtml#n0526" id="ref26">26</a> Tüm bunlar beyin dokusunun algısal ve bilişsel süreçlere kalıcı olarak veya dokunun kafatasındaki tam yerine göre atanmadığını; bu atamanın beynin bilgileri nasıl işlediğine bağlı olduğunu gösteriyor.</p>

  <p>Dokulara görev atanmasıyla ilgili bu dinamik süreç, aynı zamanda beynin kendini rahimde monte etmesi olarak da görülebilir. Montajı fabrikada yapılıp tamamlandığında açılan bilgisayarların aksine, beyin <em>montajlanırken</em> de faal durumdadır ve bu faallik montaj sürecine katkı yapabilir. Kediler ve diğer memeliler üzerinde yapılan deneyler göstermiştir ki, cenin gelişimi sırasında beyin kimyasallarla susturulursa, sonuçta ortaya önemli anormallikler çıkabilmektedir.<a class="noteref" href="../Text/notlar.xhtml#n0527" id="ref27">27</a> Korteksin farklı bölgeleri, aldığı girdinin türüne göre başka şekilde de gelişebilir. Adeta gövde gösterisi yapılan bir deneyde, sinirbilimci Mriganka Sur, dağ gelinciklerinin beyin bağlantılarını kelimenin tam anlamıyla <em>yeniden düzenler,</em> öyle ki, bu hayvanların gözlerinden gelen sinyaller, normalde kulaklardan sinyal alan beyin bölgesi olan birincil işitsel korteksi besler olmuştu.<a class="noteref" href="../Text/notlar.xhtml#n0528" id="ref28">28</a> Sonrasında işitsel korteksi elektrotlarla incelediğinde birçok bakımdan görsel korteks gibi davrandığını bulmuştur. Görsel alan içindeki mekânlar bir harita gibi dizilmişti, tekil sinir hücreleri de çizgiler ve şeritlere belirli bir konum ile hareket yönünde tepki veriyordu; sıradan görsel kortekste de sinir hücreleri benzer şekilde çalışır. Dağ gelincikleri, sadece görerek saptayabilecekleri nesnelere doğru hareket etmek için bile yeniden düzenlenmiş beyinlerini kullanabiliyordu. Duyu korteksine gelen girdiler, bu örgütlenmeye yardım ediyor olmalıdır: Görsel duyudan gelen girdiler işitsel korteksin görsel korteks gibi çalışmasını sağlar.</p>

  <p>Bu keşiflerin anlamı nedir? <em>Esnek</em> kelimesinin sözlük anlamına uygun şekilde beynin “şekillendirilme, yoğrulma, modellenme ve yontulmaya açık olduğunu” mu gösterir? Bu bölümün geri kalanında size yanıtın hayır olduğunu kanıtlayacağım.<a class="noteref" href="../Text/notlar.xhtml#n0529" id="ref29">29</a> Beynin deneyimlerle değiştiğine dair keşifler, öğrenmenin düşündüğümüzden daha güçlü olduğunu, öğrenme girdileriyle beynin şeklinin büyük değişikliklere uğrayabileceğini ve genlerin beyni şekillendirmediğini göstermez. Beynin esnekliğine dair deliller, ilk bulundukları duruma göre pek radikal değiller: Korteksin güya esnek bölgeleri hiç değiştirilmeseler de yapacakları işi yapıyor aslında. Ayrıca beyin gelişimiyle ilgili son keşifler, beynin büyük oranda esnek olduğu görüşünü çürütmüştür. Bunlara sırayla değineceğim.</p>
  <hr />

  <p class="nonindent">Bir şeyler öğrendikçe beynimizin değiştiği olgusu, bazılarının dediği gibi insan doğa ve yetiştirme ya da insan potansiyeli tartışmalarına muazzam açılımlar getirecek köklü bir keşif değildir. XIX. yüzyılda hapishane hücresindeki Dimitri Karamazov, düşünmenin maddesel olmayan bir ruh yerine, sinir hücresi kuyruklarının titreşmesinden kaynaklandığı üstünde derin düşüncelere dalmışken bu çıkarımı yapabilirdi. Düşünce ve eylem beynin fiziksel faaliyetinin ürünleriyse, düşünce ve eylem deneyimlerden etkilenebiliyorsa, o halde deneyimler beynin fiziksel yapısında iz bırakmalı.</p>

  <p>O halde, deneyim, öğrenme ya da çalışmanın beyni etkileyip etkilemediğine dair bilimsel bir soru yoktur; bunlar beyni kesinlikle etkiler, doğru yolda ilerlediğimize dair şüpheler olsa bile. Keman çalabilenlerin çalamayanlara ya da işaret dilini veya Braille dilini ustaca kullanabilenlerin konuşan veya okuyan insanlara göre farklı beyinleri olması şaşırtıcı değildir. Yeni bir insanla tanıştığınızda, bir dedikodu duyduğunuzda, Oskar törenini seyrettiğinizde veya golf sopanızı cilaladığınızda, uzun lafın kısası, deneyimlerin zihninizde iz bıraktığı her an, beyniniz değişir. Tek soru, öğrenmenin beyni <em>nasıl</em> etkilediğidir. Hatıralar protein dizilerinde mi, yeni sinir hücreleri veya sinapslarda mı, yoksa mevcut sinapsların gücündeki değişikliklerde mi saklanır? Yeni bir beceri öğrenildiğinde, bu beceri (beyincik ve <em>bazal</em> gangliyonlar gibi) sadece öğrenmeye adanmış organlarda mı saklanır, yoksa aynı zamanda korteksi de düzenler mi? El maharetindeki bir artış, kullanılan korteks alanının artmasına mı yoksa aynı alan içinde daha çok sinaps kullanılmasına mı bağlıdır? Bunlar önemli bilimsel sorunlardır, fakat acaba insanlar öğreniyor mu, öğreniyorsa ne kadar öğreniyor gibi sorular hakkında hiçbir şey söylemezler. Eğitimli kemancıların yeni başlayanlardan daha iyi çaldığını biliriz, yoksa daha işin başında kafalarını beyin tarayıcılarının içine sokmazdık. Sinirsel esneklik, öğrenme ve gelişimin farklı bir çözümleme seviyesinde betimlenmiş başka bir adıdır.</p>

  <p>Tüm bunlar yeterince açık olmalı, fakat günümüzde öğrenmeye dair sıradan bir bilgi, sinir sistemine dair laflarla süslenip bilimde büyük bir ilerleme olarak sunulabilir. <em>New York Times</em>’da atılan bir manşete göre “bir psikiyatrist konuşma tedavisinin, hastanın beynini değiştirebileceğini söyledi.”<a class="noteref" href="../Text/notlar.xhtml#n0530" id="ref30">30</a> Öyle olduğunu umuyorum, yoksa o psikiyatrist müşterilerini dolandırıyor demektir. Pediyatri nöroloğu Harry Chugani, <em>Boston Globe</em>’a “çevresel etkenler, çocuğun beyninin gelişim şeklini değiştirebilir” açıklamasını yaptı. “Etrafı saldırganlık ve şiddetle çevrilmiş, beyni uyarıcı etkilerden yoksun kalmış bir çocuk, bunları beynindeki bağlantılara ve davranışlarına yansıtacaktır.”<a class="noteref" href="../Text/notlar.xhtml#n0531" id="ref31">31</a> Evet, doğrudur; çevresel etkenler çocuğu etkileyecekse, bunu beyindeki bağlantıları değiştirerek yapacaktır. <em>Educational Technology and Society</em> dergisinin özel bir sayısının konusu, “öğrenmenin, kişinin beynindeki konumunu incelemek ve öğrenci beynindeki etkileri temelinde pedagoji ile teknolojinin değerlendirilip tasarlanması”ydı. Misafir editör (bir biyolog), öğrenmenin vücudun pankreas gibi başka bir organında veya maddesel olmayan ruhta gerçekleşmesi gibi bir seçenekten zaten bahsetmemişti. Bazen sinirbilim profesörleri bile ancak Makinedeki Hayalet görüşüne inananlara haber gibi gelebilecek “keşifler” duyurur: “Araştırmacılar, beynin bağlantılarını değiştirme yeteneği olduğunu buldu. … Beyin içindeki sinaps bağlantılarını değiştirme yeteneğiniz var.”<a class="noteref" href="../Text/notlar.xhtml#n0532" id="ref32">32</a> Aman ne iyi, çünkü diğer türlü zaten kalıcı hafıza kaybına uğrardık.</p>

  <p>Bu sinirbilimci, “insanların öğrenme kapasitesi ve performansını artırmayı amaçlayan ürünler geliştirmek için beyin araştırma teknolojisi kullanan” bir şirkette yöneticidir ve aynı amacı güden birçok yeni şirket vardır. Müşterilerine “sinirsel örüntülerini haritalandıran” şemalar çizmeyi öğreten bir danışman, “yeterince ilgi gösterilip beslenirse, insanoğlunun yaratıcılığı sonsuzdur” demektedir. Tatmin olmuş bir müşteri “yaşlandıkça beyninizdeki bağlantılar ve çağrışımların sayısı artar, bu yüzden de beyninizde daha fazla bilginin saklı olması gerekir. Ortaya dökülmesi için tek yapmanız gerek biraz silkelemektir” der.<a class="noteref" href="../Text/notlar.xhtml#n0533" id="ref33">33</a> Birçok insan, sinirbilim savunucularının, eve dönerken farklı yollardan geçmenin yaşlanma etkilerini durdurabileceğini ileri süren, fakat hiçbir bulguya falan dayanmayan kamu bildirileriyle ikna olmuştur.<a class="noteref" href="../Text/notlar.xhtml#n0534" id="ref34">34</a> Ayrıca küpler, toplar ve diğer oyuncakların “görsel ve dokunsal bir uyarıcı etki yaptığını”, “hareket etme ve iz sürme becerisini artırdığını” fark eden bir pazarlama dahisi de var. Bu görüş aslında “beyin temelli” bir çocuk yetiştirme ve eğitim hareketinin bir parçasıdır. Çocuklarla ilgili bölümde bu konuya tekrar döneceğiz.<a class="noteref" href="../Text/notlar.xhtml#n0535" id="ref35">35</a></p>

  <p>Bu şirketler beyni etkileyen herhangi bir öğrenme türünün (beyni etkilemeyen bir öğrenme türü varmış gibi) beklenmedik ölçüde gerçek, derin ya da güçlü olduğunu ima ederek, insanların Makinedeki Hayalet inançlarının sırtını sıvazlar. Fakat bu yanıltıcıdır. Tüm öğrenme olayları beyni etkiler. Bilimcilerin öğrenmenin beyni <em>nasıl</em> etkilediğine dair keşifleri şüphesiz heyecan vericidir, fakat bu, öğrenmeyi olduğundan daha geniş kapsamlı veya önemli yapmaz.</p>
  <hr />

  <p class="nonindent">Sinirsel esneklikle ilgili ikinci yanlış yorum, duyulardan gelmemiş hiçbir şeyin beyinde olmadığı inancına dayandırılabilir. Korteks esnekliğine dair, halkın önüne en çok serilmiş keşifler, birincil duyu korteksini, yani duyulardan gelen sinyalleri ilk olarak alan (talamus ile öteki altkorteks organlarından geçtikten sonra) gri madde bölgelerini ilgilendirir. Boş Sayfa kuramını desteklemek için esneklik kartını oynayan yazarlar, birincil duyu korteksi esnek ise beynin geri kalanının <em>daha</em> esnek olması gerektiğini ileri sürer, çünkü zihnin, duyuların deneyimleriyle inşa edildiğini varsayarlar. Örneğin, bir sinirbilimcinin, Sur’un beyin bağlantılarının yeniden düzenlenmesiyle ilgili deneyi hakkında “son zamanlarda genlerin gücüne yapılan vurguya meydan okuyacağını ve insanları normal beyin örgütlenmesinin yaratılmasında çevresel etkenlere daha çok dikkat edecekleri bir konuma geri iteceği”ni söylediği aktarılmıştır.<a class="noteref" href="../Text/notlar.xhtml#n0536" id="ref36">36</a></p>

  <p>Fakat beyin birçok parçadan oluşan karmaşık bir organsa, buradan çıkarılan ders havada kalıyor. Birincil duyu korteksi, zihnin temeli değil, duyu çözümlemesinin ilk aşamalarında belirli tür sinyallerin işlenmesinde uzmanlaşmış, beyindeki birçok aygıttan biridir. Varsayalım ki birincil duyu korteksi gerçekten doğuştan biçimlendirilmemiş olsun ve bütün yapısını girdilerle kazansın. Bu, beynin bütününün doğuştan biçimsiz olduğu, yapısını girdilerle kazandığı anlamına mı gelir? Hayır. Her şey bir yana, birincil duyu korteksi devasa, muğlak bir sistemin sadece bir parçasıdır. Olaya bir anlam kazandırmak adına, primatlardaki görsel sisteminin bağlantılarıyla ilgili ve son zamanlarda çizilmiş yukarıdaki şemaya bakalım:<a class="noteref" href="../Text/notlar.xhtml#n0537" id="ref37">37</a></p>

  <div class="picture"><img alt="04" src="../Images/s115.png" /></div>

  <p>Birincil duyu korteksi, şemanın alttan dördüncü sırasında V1 etiketli kutudur. Görsel verileri işlemeye adanmış en az elli ayrı beyin bölgesinden biridir ve bu bölgeler birbirleriyle kesin bir şekilde bağlantılıdır. (Şema karmakarışık görünse de her şey birbiriyle bağlantılı değil; bileşenler arasında mantıken olası bağlantıların ancak üçte biri beyinde gerçekten vardır.) Birincil duyu korteksi, görmek için tek başına yeterli olmaz. Aslında, görsel sistemde öyle derinlere gömülüdür ki Francis Crick ve sinirbilimci Christof Koch, bu korteksin içinde olup biten hiçbir şeyin bilinçli bir şekilde farkında olmadığımızı ileri sürmüşlerdir.<a class="noteref" href="../Text/notlar.xhtml#n0538" id="ref38">38</a> Algıladığımız görüntü, yani bir sahne içinde düzenlenmiş ya da belirli şekillerde hareket eden ve aşina olduğumuz renklerle bezenmiş nesneler koca bir mekanizmanın ürünüdür. V1 kutusunun içeriği, bütünüyle girdiler tarafından belirlenmiş bile olsa, görsel sistemin geri kalanının, diğer elli kutuyla bağlantılarının mimarisini de açıklamak zorundayız. Şemanın tamamen genetik yapı tarafından belirlendiğini ima etmiyorum, fakat büyük kısmı kesinlikle öyle.<a class="noteref" href="../Text/notlar.xhtml#n0539" id="ref39">39</a></p>

  <p>Elbette görsel sistemin kendisine geniş bir açıyla bakılmalı, çünkü beynin sadece bir parçasıdır. Görsel sistem, anatomileri ve bağlantılarıyla ayırt edilen elliden fazla ana korteks bölgesinin yaklaşık yarım düzinesine hâkimdir. Diğer korteks bölgelerinin çoğu dil, muhakeme, planlama ve sosyal beceriler gibi farklı işlevlere sahiptir. Bölgelerin bu rollere hangi ölçüye dek genetik yapı tarafından hazırlandığını kimse bilmese de, genetik etkinin büyük olduğuna dair ipuçları var.<a class="noteref" href="../Text/notlar.xhtml#n0540" id="ref40">40</a> Gelişim sırasında kortekse gelen duyu girdisi kesilse bile, farklı bölgeler rahimde belirginleşir. Gelişim ilerledikçe farklı bölgelerde farklı genler faaliyete geçer. Beyin, sinir hücrelerini birbirine bağlamak için eksiksiz bir alet çantasına sahiptir; örneğin aksonları (sinir hücrelerinin çıktı kablolarını) hedeflerine ulaştırmak için iten veya çeken moleküller, aksonları olduğu yere yapıştıran veya onları koruyan moleküller vardır. Korteks bölgelerinin sayısı, boyutu ve bağlantıları memeli türleri içinde değişkenlik gösterir, ayrıca insanlar ve diğer primatlar arasında bu açıdan fark vardır. Bu çeşitlilik evrimin akışındaki genetik değişimler yüzünden doğmuştur ve bu değişimler yavaş yavaş anlaşılmaktadır. Örneğin, kısa süre önce genetikçiler, insanlar ile şempanzelerin gelişmekte olan beyinlerinde farklı genlerin faaliyette olduğunu keşfetti.<a class="noteref" href="../Text/notlar.xhtml#n0541" id="ref41">41</a></p>

  <p>Korteks bölgelerinin farklı görevler için özelleşmiş olma ihtimali, korteksteki farklı parçaların mikroskop altında benzer görünmesi yüzünden belirsizlik kazanmıştır. Fakat beyin bir bilgi işlem sistemi olduğu için bu olgunun fazla bir anlamı yoktur. CD üzerindeki mikroskobik oyuklar, içlerine ne kaydedilmiş olursa olsun aynı görünür, ayrıca farklı kitaplardaki yazılar, onları okuyamayan biri için aynı gibidir. Bilgi taşıyan bir ortamda içerik, fiziksel görünüşte değil, öğeler arasındaki kombinasyonal <em>örgülerde</em> yatar. Beyindeyse içeriği, mikrodevrelerin ayrıntıları belirler.</p>

  <p>Korteks beynin bütünü değildir. Korteksin altına, insan doğasının önemli kısımlarını belirleyen başka beyin organları tıkılmıştır. Bunlar arasında belleği pekiştirip zihinsel haritaları destekleyen hipokampüs, deneyimleri belirli duygularla renklendiren amigdala, cinsel arzuları ve başka açlıkları ortaya çıkaran hipotalamus vardır. Birçok sinirbilimci, korteksin esnekliğinden etkilense bile, altkorteks yapılarının pek esnek olmadığını kabul eder.<a class="noteref" href="../Text/notlar.xhtml#n0542" id="ref42">42</a> Bu, anatomiyle ilgili önemsiz bir itiraz değildir. Kimi yorumcular, sinirsel esnekliğin evrim psikolojisi dalını öldürdüğünü, çünkü korteksin değişebilir oluşunun, evrim sürecinde ortaya çıkabilecek özelleşmiş bölgeleri beynin destekleyemeyeceğini gösterdiğini söyler.<a class="noteref" href="../Text/notlar.xhtml#n0543" id="ref43">43</a> Fakat evrim psikolojisindeki çoğu önerme korku, cinsellik, aşk ve saldırganlık gibi dürtülerle ilgilidir, bunlar da genelde altkortekste yer alan devrelerde bulunur. Genel olarak herhangi bir kuramda, doğuştan biçimlendirilmiş bir insan becerisi, tek bir duyu korteksine değil, korteks ile altkorteks bölgelerinden oluşan bir <em>ağa</em> oturtulmalıdır.</p>
  <hr />

  <p class="nonindent">Beyinle ilgili başka bir temel konuysa esneklik için duyulan heyecan yüzünden gözden kaçmıştır. Sinirsel faaliyetin beyin gelişimi için çok önemli olduğunun keşfi, ne beynin şekillenmesinde öğrenmenin önemli olduğunu, ne de genlerin beyni şekillendirmediğini gösterir.</p>

  <p>Sinirsel gelişim araştırmaları çoğunlukla insan doğası/yetiştirme bağlamında çerçevelendirilir, fakat bunu daha çok gelişim biyolojisine, yani özdeş hücrelerden oluşan bir kümenin nasıl işlevsel bir organa dönüştüğünü inceleyen bilim dalına ait bir sorun olarak ele almak daha verimli sonuçlar doğurur. Bu yaklaşım da çağrışımcılığın geleneksel varsayımlarını baş aşağı eder. Birincil duyu korteksi, beynin en sağlam ve değişmez yeri olmak yerine, düzgün gelişimi için girdilere <em>en çok</em> bağlı olan beyin bölgesi olabilir.</p>

  <p>Beynin montajında, eksiksiz bir genetik planın yokluğu iki sebepten ötürü tartışılamaz. İlk olarak, gen, çevrenin tüm ayrıntılarını önceden bilemez, ki buna genomdaki diğer genlerden oluşan çevre de dahildir. Gen, besin maddelerinin, diğer genlerin, ömre kıyasla büyüme hızının, rastgele çıkacak sorunların, fiziksel ve sosyal çevrenin varyasyonlarına karşı, organizmanın bir bütün olarak işlev görmesini sağlayacak adaptif bir gelişim programı belirlemelidir. Bunun için organizmanın geri kalanının gelişime dair geribildirimler alması gerekir.</p>

  <p>Bedenin gelişimine bakalım. Uyluk kemiğini oluşturan genler, üstteki yumrunun şeklini tam olarak belirleyemez, çünkü bu yumru kalça kemiğindeki yuvaya oturmalıdır; bu yuva ise başka genler, beslenme, yaş ve tesadüfler tarafından şekillenir. Yani yumru ve yuva, şekillerini, bebek henüz anne karnında tekmeler atarken birbirleri üzerinde dönerek ayarlarlar. (Bunu, gelişim sırasında felç edilmiş deney hayvanlarının deforme eklemlerle doğmasından biliyoruz.) Aynı şekilde, gelişen gözdeki merceği şekillendiren genler, retinanın ne kadar arkaya gideceğini veya öne geleceğini bilemez. Dolayısıyla bebeğin beyni bir geribildirim devresiyle donatılmıştır. Bu devre, retinadaki görüntünün netliğiyle ilgili sinyalleri göz küresinin fiziksel büyümesini yavaşlatmak veya hızlandırmak için kullanır. Bunlar “esneklik”le ilgili güzel örneklerdir, fakat esnek malzeme metaforu yanıltıcıdır. Bu mekanizmalar, değişken çevre şartlarının, değişken organları şekillendirmesini mümkün kılmak üzere tasarlanmamıştır. Bunun tam aksini yaparlar: değişken çevre şartlarına rağmen işini yapmaya muktedir ve <em>sabit</em> bir organın gelişmesini sağlarlar.</p>

  <p>Beden gibi, beyin de çalışan bir sistem haline gelmek için geribildirim devreleri kullanmak zorundadır. Bu durum özellikle, gelişen duyu organlarıyla boğuşması gereken duyu bölgeleri için geçerlidir. Sırf bu sebepten, uyluk kemiği ile göz küresi örneklerinde olduğu gibi, beynin ulaşacağı son durum bir anlamda genetik yapı tarafından belirlenmiş olsa bile, beyin faaliyetinin kendi gelişiminde rol oynamasını bekleriz. Bunun nasıl olduğu hâlâ büyük oranda sır, fakat sinirsel uyarıların bir genin faaliyetini tetikleyebileceğini, bu genin de diğer genleri harekete geçirebileceğini biliyoruz.<a class="noteref" href="../Text/notlar.xhtml#n0544" id="ref44">44</a> Her beyin hücresi eksiksiz bir genetik programa sahip olduğu için, farklı bölgelerden herhangi birinde, doğuştan düzenlenmiş bir sinirsel devrenin gelişimini tetikleyecek sinirsel faaliyet mekanizması ilkesel olarak vardır. Eğer öyleyse, beyin faaliyetleri beyni şekillendiriyor denemez; sadece genoma, belirli bir sinirsel devrenin beyinde nereye gitmesi gerektiğini söylüyordur.</p>

  <p>Yani aşırı doğuştancı görüşe sahip kişinin bile, beynin kendisini kafatasında GPS koordinatlarına uygun şekilde farklılaştırdığına, “sol şakak ile sol kulak arasındaysan dil devresi ol” (korku devresi veya yüzleri tanıma devresi) gibi kurallara uyduğuna inanması gerekmez. Gelişim programı, gelişen beynin bir bölümünde uyarıcı kaynak, ateşleyici sinyaller, kimyasal ortam ve başka uyarıcıların birleşmesi sayesinde tetiklenebilir. Sonuçta farklı insanlarda farklı bölgeleri kaplayan bir yeti ortaya çıkabilir. Her şeyden önce beyin bir hesaplama organıdır ve enformasyon akışı aynı olduğu sürece aynı hesaplama beynin farklı yerlerinde yapılabilir. Bilgisayarınızda, bir dosya veya program belleğin farklı yerlerinde bulunabilir ya da sabit diskin farklı kısımlarına dağılmış olabilir, yine de daima aynı şekilde çalışır. Gelişen beynin de, sinirsel kaynaklarını hesaplama işlemlerinin taleplerine göre paylaştırırken, en azından bu kadar dinamik olması şaşırtıcı olmamalı.</p>

  <p>Beynin, eksiksiz bir genetik plana bağlı olmayışının diğer sebebi, genomun kısıtlı bir kaynak oluşudur. Evrimsel zaman akışında, genler sürekli mutasyona uğrar ve doğal seçilim de kötü genleri ancak yavaş yavaş temizler. Çoğu evrim biyoloğu, doğal seçilimin ancak bu büyüklükte bir genomu destekleyebileceğine inanır. Bu, karmaşık bir beyne dair genetik planların, beynin gelişimi ve çalışmasıyla tutarlılık gösterecek asgari bir boyuta sıkıştırılması gerektiği anlamına gelir. Genomun yarısından fazlası öncelikle veya özellikle beyin için ayrılmış olsa da, beynin bağlantı şemasını belirlemek için bu kadarı hiç yeterli değildir.</p>

  <p>Beynin gelişim programı becerikli olmak zorundadır. Gözlerden gelen her aksonun (çıktı kablosu) beyne düzgün bağlanması meselesine bakalım. Gözdeki komşu noktalar, beyinde komşu noktalara bağlanmalı (topografik haritalandırma denen bir düzenleme) ve iki gözde birbirinin muadili olan konumlar, beyinde birbirlerine yakın noktalara ulaşmalı fakat birbirlerine karışmamalıdır.</p>

  <p>Bir memelinin beyni, her aksona genetik yapı tarafından belirlenmiş bir adres vermek yerine, bu bağlantıları daha akılcı bir yolla düzenleyebilir. Kedi beyninin gelişimine dair yaptığı araştırmalarda sinirbilimci Carla Shatz, her retinada yayılan etkinlik dalgalarının önce bir yöne, sonra başka bir yöne doğru aktığını keşfetti.<a class="noteref" href="../Text/notlar.xhtml#n0545" id="ref45">45</a> Bu, aynı gözde yan yana duran sinir hücrelerinin yaklaşık aynı zamanda sinyal göndereceği, çünkü bunlara çoğunlukla aynı dalga cephesinin çarpacağı anlamına gelir. Fakat farklı gözlerden ya da aynı gözün farklı yerlerinden çıkan aksonların faaliyetleri birbirlerinden bağımsızdır, çünkü birinin üzerinden geçen dalga diğerini ıskalayacaktır. Stadyumda taraftarlar farklı yönlere doğru “Meksika dalgası” yaptığında, kimin ne zaman ayağa kalkacağını bileceğiniz için (çünkü aynı anda ayağa kalkacak kişiler çok yakın oturmalı) oturma şemasını yeniden oluşturabilmeniz gibi, beyin de girdi getiren sinir hücrelerinden hangilerinin aynı zamanda sinyal gönderdiğini dinleyerek gözlerin uzamsal tertibini düzenleyebilir. İlk olarak psikolog D. O. Hebb’in ortaya çıkardığı, sinirsel ağlarda öğrenmeyle ilgili kurallardan biri, “birlikte sinyal gönderen sinir hücrelerinin birlikte bağlantı oluşturacağını, uyum göstermeyen sinir hücrelerinin de birlikte bağlanmayacağını” söyler. Dalgalar retinada günlerce ve haftalarca gidip geldikçe, sinyal akışının ucundaki görsel talamus, kendi içinde her biri tek bir göze bağlanan katmanlar oluştururken, yan yana duran sinir hücreleri de retinanın yan yana duran bölgelerine tepki verir. Kuramsal olarak, korteks kendi bağlantılarını benzer bir şekilde düzenleyebilir.<a class="noteref" href="../Text/notlar.xhtml#n0546" id="ref46">46</a></p>

  <p>Aslında beynin hangi bölgelerinin bu kendi başına kurulum tekniğini kullandığı başka bir meseledir. Görsel sistem, topografik düzenlemeye sahip bağlantıları oluşturmak için bu tekniğe ihtiyaç duyar gibi görünmez; genlerin doğrudan kontrolü altında kaba bir topografik harita oluşturur. Ama kimi sinirbilimciler birlikte sinyal gönderenlerin birlikte bağlanması tekniğinin, haritaları daha doğru şekilde oluşturmak ya da iki gözden gelen girdileri ayırmak için kullanılabileceğine inanıyor.<a class="noteref" href="../Text/notlar.xhtml#n0547" id="ref47">47</a> Bu görüşe de karşı çıkılmıştır, fakat gelin doğru olduğunu varsayalım ve ne anlama geldiğine bakalım.</p>

  <p>Birlikte sinyal gönderip birlikte bağlanma süreci, kuramsal olarak, göz kürelerinin dünyayı izlemesiyle devreye sokulabilir. Dünyada retinanın komşu bölgelerini aynı zamanda uyaran çizgiler ve sınırlar vardır, ki bu da beynin düzenli bir haritaya ince ayar yapmak için gereksinim duyduğu enformasyonu sağlar. Fakat Schatz’ın kedilerinde bu ayar sistemi <em>hiçbir çevresel girdi olmaksızın</em> çalışır. Görsel sistem, hayvanın gözleri açılmadan, hatta çubuk ve koni hücreleri yerine bağlanıp işlemeye başlamadan önce, zifiri karanlık rahimde gelişir. Retina dalgaları, görsel beynin kendi bağlantılarını oluşturduğu bir dönemde retina dokularının içinde yaratılır. Başka bir deyişle, gözler bir <em>test örüntüsü</em> üretir ve beyin de bunu kendi montajını tamamlamak için kullanır. Normalde, gözden gelen aksonlar dünyada olup bitene dair enformasyon taşımaktadır, fakat gelişim programı, hangi sinir hücrelerinin aynı gözden veya gözdeki aynı bölgeden geldiğine dair bilgi taşımak için bu aksonları bünyesine alır. Evime gelen bir kablo tv kurucusunun, bodrumdaki hangi kablonun hangi odaya gittiğini belirlemesini izlerken, aklıma kaba bir analoji geldi. Kablonun yatak odasındaki ucuna “çiğlikçi” denen bir ses jeneratörü bağlayıp duvardan çıkan kablo demetlerinin hangisinden sinyal geldiğini dinlemek için alt kata indi. Kablolar, alt kata deneme sesi değil, üst kata televizyon sinyali taşımak için tasarlanmış olsalar bile, kurulum aşamasında bu kullanıma da hizmet ettiler, çünkü bilgi iletimi iki amaç için de faydalıdır. Buradan çıkarılması gereken ders şu: Beyin gelişiminin beyin faaliyetine bağlı olduğunu gösteren bir keşif, öğrenme veya deneyimlere dair hiçbir şey söylemez, sadece beynin kendi bağlantılarını oluştururken kendi bilgi aktarım becerilerinden faydalandığını gösteriyor olabilir.</p>

  <p>Birlikte sinyal gönderip birlikte bağlanma süreci, aslında özel bir bağlantı sorununu, reseptörlerden oluşan bir yüzeyin, korteksteki haritamsı temsiline bağlanma sorununu çözen bir hiledir. Bu sorun sadece görsel sistem için değil, dokunmak gibi diğer üç boyutlu duyular için de vardır. Bunun sebebi, retinanın iki boyutlu yüzeyinden bilgi alan birincil duyu korteksinin parsellere ayrılma sorununun, derinin iki boyutlu yüzeyinden bilgi alan birincil somatosensori korteksinin parsellere ayrılma sorununa benzemesidir. İşitme sistemi bile bu hileyi kullanabilir, çünkü farklı ses frekanslarını (kabaca ses perdelerini) temsil eden girdiler, iç kulaktaki tek boyutlu bir zarda ortaya çıkar ve beyin de ses perdelerine, görme veya dokunma duyularında uzayı ele aldığı gibi davranır.</p>

  <p>Fakat bu hile, beynin başka yerlerinde hiçbir işe yaramayabilir. Örneğin olfaktif (koku) sistem, bağlantılarını tamamen farklı teknikle kurar: Duyu korteksine ulaştıkları yere göre düzenlenen görüntüler, sesler ve dokunuşların aksine, kokular karışık biçimde gelir ve her biri burunda farklı bir reseptör tarafından saptanan kokular, kimyasal maddeler bağlamında tahlil edilir. Her reseptör, beyne sinyal götüren bir sinir hücresine bağlıdır. Bu örnekte genom, her aksonu beyindeki yerine ulaştırmak için gerçekten farklı bir gen ayırır, ki toplamda bin gen söz konusudur. Genleri çarpıcı biçimde tasarruflu kullanır. Her gen tarafından üretilen proteinden iki kere faydalanılır: aynı proteini hem havada uçuşan bir kimyasalı saptamak için burunda hem de doğru aksonu koku soğancığındaki uygun yere yönlendirmek için sonda olarak beyinde kullanır.<a class="noteref" href="../Text/notlar.xhtml#n0548" id="ref48">48</a></p>

  <p>Bağlantı sorunları beynin diğer bölgelerinde de farklıdır. Örneğin, yutma refleksi ve bu tür sabitlenmiş eylem kalıplarını yaratan medula; korkuyu ve diğer duyguları yöneten amigdala; sosyal muhakeme işine katılan ventromediyal frontal korteks gibi. Birlikte sinyal gönderip birlikte bağlanma tekniği, dünyada ya da –görme, dokunma, işitme işlerini üstlenen birincil duyu korteksleri gibi– beynin bazı bölgelerinde, birbirinin yerini alabilecek olayları tekrar oluşturmak zorundaki duyu haritaları veya başka yapılar için ideal yöntem olabilir. Fakat koklama veya yutma, tehlikeden kaçma veya arkadaş kazanma gibi farklı işlevler evrimleştirmiş diğer bölgelerin, daha girift tekniklerle bağlantı oluşturması gerekir. Bu, bölümün başında bahsettiğim genel konunun doğal sonucudur: Çevre, organizmanın farklı kısımlarına amaçlarının ne olduğunu söyleyemez.</p>

  <p>Aşırı esneklik öğretisi, birincil duyu korteksinde keşfedilen esnekliği, beynin başka yerlerinde olup bitenler için <em>metafor</em> olarak kullanmıştır; ama sonuç bu metaforun pek geçerli olmadığıdır. Duyu korteksinin esnekliği, bütün olarak zihinsel yaşamın esnekliğini simgeliyorsa, kendimizde veya insanlarda hoşlanmadığımız yönleri değiştirmek kolay olmalı. Konuyu başka bir yerden, cinsel yönelimden ele alalım. Çoğu eşcinsel erkek, ergenliği haber veren ilk hormonal değişimler sırasında erkekleri cazip bulup heyecanlandığını hisseder. Erkek çocukların bir kısmının neden eşcinsel olduğunu kimse bilmiyor; genler, rahim hormonları, diğer biyolojik nedenler ve tesadüfler gibi unsurların hepsinin rolü olabilir. Fakat benim değindiğim konu, eşcinsel olmaktan çok heteroseksüel olmakla ilgili. Hoşgörüsüzlüğün daha yaygın olduğu geçmişte, mutsuz eşcinsel erkekler, cinsel yönelimlerini değiştirmek için bazen psikiyatristlere başvururdu (bazen de zorla yaptırılırdı bu). Günümüzde bile kimi dinsel gruplar, heteroseksüelliği “seçmeleri” için eşcinsel üyelerine baskı yapar. Onlar üzerinde birçok teknik denenmiştir: Psikanaliz, kendini suçlu hissettirme ve birlikte sinyal gönderip birlikte bağlanmanın kusursuz mantığını kullanan koşullandırma teknikleri (örneğin, cinsel olarak tahrik olduklarında <em>Playboy</em> güzellerine bakmaları isteniyordu). Tüm bu teknikler başarısız olmuştur.<a class="noteref" href="../Text/notlar.xhtml#n0549" id="ref49">49</a> Şüpheli birkaç istisna dışında (muhtemelen arzuların değişmesi değil, kendini bilinçli şekilde kontrol etme olaylarıydı) çoğu eşcinsel erkeğin cinsel yönelimi, deneyimlerle tersine çevrilemez. Yani zihnin bazı kısımları esnek değildir, ayrıca duyu korteksinin nasıl bağlantı oluşturduğunu gösteren hiçbir keşif bu gerçeği değiştiremez.</p>
  <hr />

  <p class="nonindent">Esneklik dediğimiz bu değişimleri geçiren beyin, aslında ne yapmaktadır? Bir yorumcu “Beynin, suyu şaraba dönüştüren İsa’ya denk bir iş yaptığını” ve bu yüzden de beynin herhangi bir parçasının kendi işlevini görmek üzere evrim sayesinde özelleştiğini söyleyen kuramların çürütüldüğünü söyler.<a class="noteref" href="../Text/notlar.xhtml#n0550" id="ref50">50</a> Mucizelere inanmayan kişiler şüphecidir. Sinirsel doku, kendisinden talep edilen her biçime girebilen büyülü bir madde değil, sebep sonuç yasalarına uyan bir mekanizmadır. Esneklikle ilgili öne çıkan örneklere yakından baktığımızda, bu değişimlerin hiç de mucizevi olmadığını görürüz. Tüm örneklerde, değişen korteks bölgesi normalde yaptığından çok da farklı bir iş yapmaz.</p>

  <p>Esnekliğe dair kanıtların çoğu, birincil duyu korteksinin yeniden haritalandırılmasını içerir. Kesilmiş veya hareket edemeyen bir parmaktan sorumlu beyin bölgesi, yan parmak tarafından ele geçirilebilir ya da uyarılan bir parmağın beyin bölgesi, komşusunun zararına sınırlarını genişletir. Beynin, girdileri yeniden tartma becerisi aslında çok çarpıcıdır, fakat devralınan korteks tarafından gerçekleştirilen bilgi işleme sürecinin türü, temelde değişmemiştir: Korteks hâlâ derinin yüzeyi ile eklemlerin açılarına dair bilgiyi işlemektedir. Ama ne kadar uyarılırsa uyarılsın, bir parmağın veya görsel alanın bir kısmının beyindeki temsili hudutsuz büyüyemez; beynin iç bağlantıları bunu engeller.<a class="noteref" href="../Text/notlar.xhtml#n0551" id="ref51">51</a></p>

  <p>Körlerde görsel korteksin Braille tarafından devralınmasına ne demeli? İlk başta gerçekten özde bir şeyler değişmiş gibi görünüyor. Fakat belki de öyle değildir. Kortekste herhangi bir boşluğun, herhangi bir yetenek tarafından ele geçirildiğine tanıklık ediyor değiliz. Belki de Braille tarzı okuma, görsel korteksin anatomisini, görmenin yaptığı şekilde kullanıyor olabilir.</p>

  <p>Sinir-anatomicileri, beynin başka bölgelerinden görsel kortekse bilgi getiren kablo sayısının, gözlerden bilgi getiren kablo sayısı kadar olduğunu uzun süredir bilmektedir.<a class="noteref" href="../Text/notlar.xhtml#n0552" id="ref52">52</a> Aşağıyla yukarıyı birleştiren bu bağlantıların farklı kullanımları olabilir. Bunlar, dikkati görsel alanın belirli kısımlarına yöneltebilir, görüş ile diğer duyular arasında eşgüdüm sağlayabilir, pikselleri bölgeler halinde gruplayabilir ya da zihin gözünde bir şeyler canlandırmak anlamına gelen zihinsel imgeleri hayata geçirebilir.<a class="noteref" href="../Text/notlar.xhtml#n0553" id="ref53">53</a> Körler, Braille tarzı okumak için belki de sadece bu önceden döşenmiş yukarı-aşağı doğrultulu bağlantıları kullanıyordur. Nokta dizilerine dokunduklarında –tıpkı gözleri bağlanmış kişilerin ellerine konan nesneleri hayal edebilmesi gibi, ama çok daha hızlı olarak– bu noktaları belki de “hayal güçleriyle canlandırıyorlardır”. (Önceki araştırmalar körlerin, uzamsal bilgi de içeren zihinsel imgeler –hatta belki görsel imgeler– oluşturabildiğini göstermiştir.)<a class="noteref" href="../Text/notlar.xhtml#n0554" id="ref54">54</a> Görsel korteks, Braille için gereken türde işlemlere çok uygundur. Gören kişilerde gözler sahneyi tarar ve ince ayrıntıları retinanın yüksek çözünürlük merkezi olan ağtabakası çukuruna (<em>fovea</em>) gönderir. Bu, elleri bir Braille satırında gezdirip ince ayrıntıları parmak uçlarının yüksek çözünürlüklü derisinin altına denk getirmeye benzer. Böylece, gözden girdi gelmediği halde, körlerdeki görsel sistem, gören insanlardaki gibi işleyebilir. Dokunuşlar dünyasını hayalde canlandırmak ve Braille yazısını ayrıntılarıyla benimsemek için yıllarca süren alıştırmalar, görsel korteksin, beynin diğer bölgelerinden gelen içsel girdileri azami ölçüde kullanmasına yol açmıştır.</p>

  <p>Sağırlıkta da boş bir bölgeye gitmek yerine, uygun devrenin kontrolünü ele alan, duyulardan biridir. Laura Petitto ve meslektaşları, sağırların –tıpkı duyan kişilerin konuşma dillerinde konuşma seslerini kullanması gibi– işaret dilinin öğelerini tanımak için şakak lobundaki superior gyrus bölgesini (birincil duyu korteksine yakın bir bölge) kullandığını buldular. Ayrıca sağırların, bu işaretleri bellekten çağırmak için lateral prefrontal korteksi kullandığını da buldular; duyan kişiler bu bölgeyi belleklerinden kelimeleri çağırmak için kullanır.<a class="noteref" href="../Text/notlar.xhtml#n0555" id="ref55">55</a> Bu, şaşırtıcı bir sonuç olmamalı. Dilbilimcilerin uzun süredir bildiği gibi, işaret dilleri de konuşma dilleri gibi örgütlenmiştir. Onlar da kelimeler ve dilbilgisinden faydalanır, –konuşma dillerinde anlamsız sesleri anlamlı kelimelere dönüştüren fonoloji kuralları gibi– anlamsız jestleri anlamlı işaretlere dönüştüren fonoloji kuralları kullanır.<a class="noteref" href="../Text/notlar.xhtml#n0556" id="ref56">56</a> Üstelik konuşma dilleri kısmen bölmelidir: kelimeler ve kuralları temsil eden öğeler, bunları kulaklara ve ağıza bağlayan girdi-çıktı sistemlerinden ayırt edilebilir. Petitto ve meslektaşlarının benimsediği en basit yoruma göre, işaret dili konuşanların korteks bölgeleri, gerçekte konuşma için değil <em>lisan</em> (kelimeler ve kurallar) için özelleşmiştir. Sağırlarda bu bölgelerde olup bitenler, tıpkı duyan kişilerin bu bölgelerinde olan bitenlerin aynısıdır.</p>

  <p>Şimdi de en şaşırtıcı esnekliğe bakalım: Sinir bağlantıları gözleri işitsel talamus ile korteksi besleyen ve bu alanların görsel talamus ile korteks gibi çalışmasını sağlayacak şekilde düzenlenmiş dağ gelinciklerine dönelim. Burada bile, su şaraba dönüştürülmemiştir. Sur ve meslektaşları, yeniden düzenlenen girdinin, işitsel beynin gerçek bağlantılarını değiştirmediğini, sadece sinapsların güç dağılımını değiştirdiğini belirttiler. Sonuçta, yeni bir görev verilmiş işitsel beyin ile normal görsel beyin arasında birçok fark bulmuşlardı.<a class="noteref" href="../Text/notlar.xhtml#n0557" id="ref57">57</a> Görsel alanın, işitsel beyindeki temsili, daha belirsiz ve daha düzensizdi, çünkü bu doku görsel değil işitsel tahlil için uygundu. Örneğin, görsel alanın haritası, yukarı-aşağı doğrultusundan çok sol-sağ doğrultusunda daha doğrudur. Bunun sebebi, sol-sağ doğrultusunun, normal hayvanlarda farklı ses frekanslarını temsil eden ve bu yüzden frekans sırasına göre dizilmiş iç kulak girdileri alan işitsel korteksin eksenine eşlenmesidir. Fakat aşağı-yukarı doğrultusu, düzenli olarak aynı frekansa sahip yığınla girdi alabilen işitsel korteksin dikey eksenine eşlenir. Sur ayrıca birincil duyu korteksi ve işitmeye dair diğer beyin bölgeleri (daha önce verdiğim görsel sistemin bağlantılar şemasının muadili) arasındaki bağlantıların yeni girdilerle değişmediğini de belirtmiştir.</p>

  <p>Dolayısıyla girdi örüntüleri, duyu korteksi bölgelerine bu girdiyle bir ağ oluşturacak şekilde ayar yapabilir, fakat bunu ancak mevcut bağlantıların sınırları içinde kalarak gerçekleştirebilirler. Sur, bağlantıları baştan düzenlenen dağ gelinciklerindeki işitsel korteksin görsel bilgiyi işlemesinin sebebini, belirli sinyal işleme süreçlerinin, ister görsel, ister işitsel veya dokunsal ilgili olsun, ham duyu girdileri üzerinde çalışmasının yararlı olabilme ihtimaline bağlar:</p>

  <blockquote>
    <p class="nonindent">Bu bakış açısıyla, duyu talamusunun ya da korteksinin işlevlerinden biri, tarzından [görme, işitme veya dokunma] bağımsız olarak girdiler üzerinde stereotipleşmiş işlemler yürütmektir; o tarza özgü duyu girdisi tipleri, aktarılıp işlenecek maddesel bilgiyi temin eder… Merkezî işitsel yapıların normal düzenlenişleri, görsel girdiler yüzünden değişmemişse veya en azından önemli bir değişiklik söz konusu değilse, ameliyatlı dağ gelinciklerinin görsel girdilerinde gözlemlediğimiz işlemlere benzer işlemlerin, normal dağ gelinciklerinin işitsel sisteminde de yürütülmesini bekleyebiliriz. Başka bir deyişle, görsel girdiler aracılığıyla işitsel sistemleri harekete geçirilen hayvanlar, normalde işitsel talamus ile kortekste gerçekleşmesi gereken aynı işlemlerden bazıları için farklı bir pencere açarlar.<a class="noteref" href="../Text/notlar.xhtml#n0558" id="ref58">58</a></p>
  </blockquote>

  <p class="nonindent">İşitsel korteksin kendi bünyesinde görsel girdileri değerlendirmeye uygun olduğu yorumu, zorlama bir yorum değildir. İşitme duyusunda frekansın (ses perdesi) görme duyusunda mekânın yarattığına benzer bir etkisi olduğundan bahsetmiştim. Zihin, farklı perdelerden ses üreten etkenleri, farklı yerlerde bulunan nesneler gibi ele alır ve perdeden perdeye geçişleri de mekândaki hareketler gibi algılar.<a class="noteref" href="../Text/notlar.xhtml#n0559" id="ref59">59</a> Bu, görüntüler üzerinde yapılan kimi analizlerin, sesler üzerinde yapılan analizlerle aynı olabileceği, ayrıca en azından kısmen benzer devreler üzerinden işlem yapılabileceği anlamına gelir. Bir kulaktan gelen girdiler, farklı frekansları temsil ederken; bir gözden gelen girdiler farklı yerlerde bulunan noktaları temsil eder. Duyu korteksindeki (hem görsel hem işitsel) sinir hücreleri, komşu girdi kablolarından enformasyon alıp bunlardan basit örüntüler üretir. Bu yüzden, yükselen veya alçalan ses kaymalarını, zengin veya saf tonları ve belirli yerlerden gelen sesleri saptayan işitsel korteksteki sinir hücreleri, beyin içi bağlantıların yeniden düzenlendiği dağ gelinciklerinde belirli eğimleri, mekânları ve hareket yönlerinin çizgilerini otomatik olarak saptayabilir.</p>

  <p>Bu, birincil işitsel korteksin, görsel girdiyi paketinden çıktığı haliyle ele alabildiğini söylemek anlamına gelmez. Korteksin hâlâ girdi şablonlarına tepki vererek sinaps bağlantılarını ayarlaması gerekir. Beyin içi bağlantıları yeniden düzenlenmiş dağ gelincikleri, gelişmekte olan duyu korteksinin, işleyen bir sistem olarak kendini nasıl düzenleyebileceğinin çarpıcı ispatıdır. Fakat esneklikle ilgili diğer örneklerde olduğu gibi bu vaka da, duyulardan gelen girdilerin, biçimsiz bir beyni işe yarar bir şeye dönüştürdüğünü göstermez. Korteksin iç yapısı, belirli türdeki işlemleri yapmasını mümkün kılar. “Esneklik”le ilgili birçok örnek, korteksin ve girdilerin oluşturduğu dolaşık yapıdan meydana geliyor olabilir.</p>
  <hr />

  <p class="nonindent">Discovery Channel seyretmiş herhangi biri, yaban öküzü veya zebra yavrularının doğum anında yere düştüğünü, birkaç dakika titrek bacakları üzerinde yalpalayıp ardından da tüm duyuları, güdüleri, istemli kas kontrolleri çalışır halde annelerinin etrafında hoplayıp zıpladıklarını gösteren çekimleri izlemiştir. Bunlar, deneyimlerin beyinlerini düzenleyemeyeceği kadar kısa bir süre içinde olup biter, yani doğumdan önce beyni şekillendiren genetik mekanizmalar var olmalı. Esneklik rağbet görmeden önce, sinirbilimciler bu olgunun farkındaydı. Görsel sistemin gelişimine dair ilk çalışmaları yürüten David Hubel ve Torsten Wiesel, maymunlardaki mikrodevrelerin doğumdan önce neredeyse tamamlandığını gösterdiler.<a class="noteref" href="../Text/notlar.xhtml#n0560" id="ref60">60</a> Gelişimin kritik dönemlerinde kedilerin görsel sisteminin deneyimlerle değişebileceğini gösteren ünlü deneyleri bile (karanlıkta ve şeritli silindir içinde büyütülmeleri veya gözlerinden birinin dikilmesi gibi), deneyimlerin sadece görsel sistemin <em>korunması</em> ve hayvan büyürken bu sisteme ayar yapılması için gerekli olduğunu göstermiştir. Bu deneyler, beyin bağlantılarının bütünüyle deneyimler tarafından baştan kurulduğunu göstermez.</p>

  <p>Beynin kendisini genlerin rehberliği sayesinde nasıl montajladığını genel hatlarıyla biliyoruz.<a class="noteref" href="../Text/notlar.xhtml#n0561" id="ref61">61</a> Korteks oluşmadan önce bile, farklı bölgeleri yaratacak sinir hücreleri “ön-harita” halinde düzenlenir. Ön-haritadaki her bölge, farklı özelliklere sahip nöronlar, farklı girdi kablolarını kendine çeken molekül mekanizmaları ve girdilere verilecek farklı tepki şablonlarından oluşur. Aksonlar çevre sıvıda çözünmüş ya da komşu hücrelerin zarlarına yapışmış birçok molekül türü tarafından çekilir veya itilir. Büyüyen korteksin farklı bölgelerinde farklı gen takımları tanımlanır. Sinirbilimci Lawrence Katz, birlikte sinyal gönderip birlikte bağlanma sürecinin, sinirbilimcilerin bu genetik mekanizmaların tam olarak nereye vardığını incelemesini engelleyen bir “dogma” haline gelmesine hayıflanır.<a class="noteref" href="../Text/notlar.xhtml#n0562" id="ref62">62</a></p>

  <p>Fakat bu gidişat yön değiştirmeye başladı, son zamanlardaki keşifler beyin bölgelerinin duyulardan gelen bilgi akışı olmadan kendilerini nasıl örgütlediğini gösteriyor. <em>Science</em> dergisinin “sapkınlık” diye nitelediği deneylerde, Katz’ın ekibi gelişmekte olan bir dağ gelinciğinin bir veya iki gözünü birden çıkarıp görsel korteksi tüm girdilerden mahrum bırakmış, ama görsel korteks, iki gözle de standart plana uyan bağlantılar kurarak gelişmiştir.<a class="noteref" href="../Text/notlar.xhtml#n0563" id="ref63">63</a></p>

  <p>Genetik mühendislik ürünü fareler, özellikle önemli ipuçları sağlamıştır, çünkü tek bir geni devre dışı bırakma yöntemi, sinir hücrelerini zehirlemek veya beyinden parça kesmek gibi geleneksel tekniklerden daha kesin sonuçlar verir. Bir araştırma ekibi, sinapsları bütünüyle kapatılıp sinir hücrelerinin birbirlerine sinyal göndermesi engellenmiş bir fare yaratmıştı. Beyni oldukça normal şekilde gelişti, katmanlı yapılar, kablolar, sinapslar eksiksiz ve doğru yerlerdeydi.<a class="noteref" href="../Text/notlar.xhtml#n0564" id="ref64">64</a> (Ama doğumdan sonra beyin hızla dejenere oldu, bu da sinir sistemi faaliyetinin beyni kurmaktan çok koruma işinde etkin olabileceğini gösteren başka bir bulgudur.) Başka bir ekip işe yaramayan talamusa sahip bir fare tasarladı, korteksin bütünü girdi almaktan mahrum edilmişti. Fakat korteks, her biri farklı faal genlere sahip normal katmanlar ve bölgeleri oluşturacak şekilde farklılaştı.<a class="noteref" href="../Text/notlar.xhtml#n0565" id="ref65">65</a> Üçüncü bir araştırma ise bunun tersini yaptı; belirli yerlerdeki genleri tetikleyerek beynin örgütlenişine yardımcı olan molekül derecesini kuran genlerden birinin silindiği fareler yarattılar. Eksik gen büyük bir fark yarattı: korteks bölgelerinin arasındaki sınırlar feci şekilde çarpılmıştı.<a class="noteref" href="../Text/notlar.xhtml#n0566" id="ref66">66</a> O halde <em>knock-out</em> fareler<a class="noteref" href="../Text/notlar.xhtml#n0567" id="ref67">67</a> ile yapılan araştırmalar, korteksin düzenlenmesinde genlerin sinirsel faaliyetten daha önemli olabileceğini gösterir. Sinirsel faaliyet şüphesiz rol oynar; oynadığı rol türe, gelişimin aşamasına ve beynin hangi bölgesinde olduğuna bağlıdır, fakat sinir sistemi faaliyeti, beyin yapısının kaynağı olmak yerine beynin yapabildiği şeylerden sadece biridir.</p>

  <p>Kendi türümüz hakkında ne demeli? Kısa süre önce ikizlerle yapılan bir çalışmanın, korteks anatomisindeki farklılıkların, özellikle de farklı korteks bölgelerindeki gri madde miktarıyla ilgili farkların genetik kontrol altında olduğunu, ayrıca zekâ ve diğer psikolojik farklılıklarla paralellik gösterdiğini anımsayın.<a class="noteref" href="../Text/notlar.xhtml#n0568" id="ref68">68</a> İnsan beyninin esnekliğini gösteren deneyler, beyindeki büyük çaplı genetik örgütlenmeyi dışlamaz. Hem insanlar hem de maymunlardaki esneklikle ilgili en çok konuşulan örneklerden biri, kesilen veya hissizleşen vücut parçasından sorumlu olan korteks bölgesinin, başka bir vücut parçasına yeniden atanabilmesidir. Fakat inşa edilmiş bir beyni, girdilerin değiştirebileceği gerçeği, beyni en başta girdilerin şekillendirdiği anlamına gelmez. Vücudunun bir parçası kesilmiş çoğu insan, hayalet uzuvlar hisseder: Eksik vücut parçasıyla ilgili canlı ve ayrıntılı sanrılar yaşarlar. Bir uzvu <em>doğuştan</em> eksik olanların büyük kısmının da bu duyguyu hissetmesi hayret vericidir.<a class="noteref" href="../Text/notlar.xhtml#n0569" id="ref69">69</a> Bu insanlar, hayalet uzuvlarının anatomisini betimleyebilir (örneğin, var olmayan ayaklarında kaç parmak hissettiklerini söylerler), hatta sohbet sırasında hayalet elleriyle jestler yaptıklarını hissedebilirler. Bir kız çocuğu, hayalet parmaklarını sayarak aritmetik problemleri çözmüştür! Bu tür birçok vakayı kaydetmiş psikolog Ronald Melzack, beynin, çeşitli korteks ve altkorteks bölgeleri boyunca uzanan ve vücudun temsiline adanmış, doğuştan sahip olunan bir “nöromatris” içerdiğini ileri sürer.</p>

  <p>İnsan beyninin sınırsız bir esnekliğe sahip olduğu izlenimi, çocuklarda küçük yaşta görülen beyin hasarlarının zaman zaman iyileşmesi olaylarından da kaynaklanır. Fakat beyin felcinin varlığı beyinde küçük yaşta görülen hasar veya kusurların sebep olduğu, ömür boyu süren hareket kası kontrolü ve konuşma zorlukları, çocuk beyni esnekliğinin bile ciddi sınırları olduğunu gösterir. İnsanlarda aşırı esnekliğin en ünlü örneği, bebeklikte yarıkürelerinden biri bütünüyle alınmış çocukların bazılarının görece normal gelişim göstermesidir.<a class="noteref" href="../Text/notlar.xhtml#n0570" id="ref70">70</a> Fakat bu, primat beyninin temelde simetrik bir organ olduğu gerçeğinden kaynaklanan özel bir durum olabilir. Dil yetisinin daha çok solda, derinlik hissi ve bazı duyguların sağda olması gibi tipik insan asimetrileri, büyük oranda simetrik olan bir tasarımda üst üste biner. Küçük yatkınlıkların her yarıkürenin bazı yeteneklerde uzmanlaşmasını sağlayıp kimi yeteneklerin körelişiyle sonuçlanmasıyla birlikte, yarıkürelerin az çok aynı becerileri barındıracak şekilde bir genetik tasarımı olması, pek şaşırtıcı olmazdı. Yarıkürelerden biri kaybedildiğinde, kalan yarıküre tüm yeteneklerini kullanmak zorunda kalırdı.</p>

  <p>Peki, çocuk bir korteks bölgesini <em>iki</em> yarıkürede de kaybetse, yani birindeki eksik parçanın görevini diğeri üstlenemese ne olur? Eğer korteks bölgeleri değiştokuş edilebilir, esnek ve girdilerle düzenlenir nitelikteyse, o zaman beynin sağlam bir parçası eksik bölgelerin görevini devralmalıdır. Çocuğun işlevleri biraz yavaşlayabilir, çünkü daha az beyin dokusunu kullanarak çalışmaktadır; fakat insana ait yetilerin hepsini geliştirmesi gerekir. Fakat, sanki böyle olmuyor. Onlarca yıl önce, nörologlar beyinde geçici oksijen kaybı yaşayıp hem sol yarıküredeki standart dil bölgelerini hem de sağ yarıkürede bunların tam karşısına gelen ayna görüntülerini kaybetmiş bir çocuğu incelediler. Bu hasara maruz kaldığında sadece on günlük bir bebekti ve büyüdüğünde hem konuşma hem de anlama konularında kalıcı zorluklar yaşayan bir çocuk olmuştu.<a class="noteref" href="../Text/notlar.xhtml#n0571" id="ref71">71</a></p>

  <p>Çocuk nörolojisi alanındaki birçok vaka gibi, bu örnek vaka da tamamen bilimsel değildir, fakat iki zihin yetisiyle ilgili yakın tarihli araştırmalar, bebek beyninin insanların düşündüğü kadar esnek olmadığı fikrini yansıtır. Kısa süre önce psikolog Martha Farah ve çalışma arkadaşları, bir günlükken menenjite yakalanıp beyninin iki yanında da görsel korteksi ve şakak loblarının alt tarafı zarar görmüş on altı yaşında bir oğlanın vakasını bildirdiler.<a class="noteref" href="../Text/notlar.xhtml#n0572" id="ref72">72</a> Yetişkinler böyle bir hasara uğradığında yüzleri tanıyamaz, ayrıca hayvanları tanımakta da bazı zorluklar yaşarlar; ama çoğunlukla kelimeler, alet edavat, mobilyalar ve başka şekilleri tanıyabilirler. Oğlan da aynı sendromdan mustaripti. Büyüdüğünde normal bir sözlü iletişim kurabilse de, yüzleri tanıma yeteneğinden tamamen yoksundu. En sevdiği televizyon programı olan <em>Sahil Güvenlik</em> dizisinin oyuncularının fotoğraflarını bile tanıyamıyordu. Oysa bu diziyi bir buçuk yıl boyunca günde bir saat seyretmişti. Beyinde uygun donanım olmadığında, on altı yıllık yüz görme deneyimi ve bol miktarda korteks bölgesi, diğer insanları görüntülerinden tanıma gibi temel bir insan yeteneğini kazanmasına yetmemişti.</p>

  <p>Sinirbilimciler Steven Anderson, Hannah ve Antonio Damasio ile meslektaşları, çocukluklarında ventromediyal ve orbital prefrontal korteksleri hasar görmüş iki genç yetişkini testlerden geçirdiler.<a class="noteref" href="../Text/notlar.xhtml#n0573" id="ref73">73</a> Beynin gözlerin üzerinde bulunan bu bölgeleri (beynine bastırma demiri giren demiryolu işçisi Phineas Gage’in vakasından bildiğimiz gibi) empati, sosyal beceriler ve kendini idare etmek gibi özellikler için önemlidir. İki çocuk da iyileşmiş, normal kardeşleriyle üniversite mezunu anne babalarının yanında düzgün evlerde büyümüş ve sonuçta ortalama bir IQ’ya sahip olmuşlardı. Beyin gerçekten homojen ve esnek olsaydı, beynin sağlıklı bölgeleri, normal sosyal çevre tarafından şekillendirilip hasarlı bölgelerin işlevlerini üstlenirdi. Fakat iki çocukta da olan şey bu değildi. On beş aylıkken üzerinden araba geçen bebek, büyüdüğünde söz dinlemez bir çocuk olmuştu; verilen cezaları önemsemiyor ve kendini yalan söylemekten alıkoyamıyordu. Daha da büyüyüp genç bir kız olduğundaysa artık mağazalarda hırsızlık yapıyor, anne babasından para çalıyor, arkadaş edinemiyor, ne empati kuruyor ne de pişmanlık hissi yaşıyordu; sonrasında kendi öz bebeğine bile tehlike yaratacak şekilde ilgisizdi. Diğer hasta, üç aylıkken benzer beyin bölgelerini tümör yüzünden kaybetmiş olan küçük bir erkek bebekti. O da büyüdüğünde arkadaşsız, uyuşuk, hırsızlık yapan, fevri biri olmuştu. Kötü davranışlarının yanı sıra, IQ’ları normal sınırlar içinde olsa da, her ikisi de basit vicdan sorunları ve bunların sonuçları hakkında düşünmekte zorlanıyordu. Örneğin, hangi tv kanalını izleyecekleri konusunda anlaşamayan insanların ne yapması gerektiğini söyleyemiyor ya da ölmekte olan karısını kurtarmak için insan ilaç çalmalı mı çalmamalı mı karar veremiyorlardı.</p>

  <p>Bu vakalar, aşırı esneklik öğretisini çürütmenin ötesine geçerek ortaya XXI. yüzyılın genetik ve sinirbilimin dallarının yanıtlaması gereken bir iddia koymaktadır. Genom, gelişmekte olan beyne, bir yüzü tanımak veya başka insanların çıkarları hakkında düşünmek gibi soyut hesaplamalar gerektiren sorunlara hazırlıklı olan sinir ağları halinde farklılaşmasını nasıl söylüyordu?</p>
  <hr />

  <p class="nonindent">Boş Sayfa kuramı son direnişini yaptı, fakat gördüğümüz gibi, son bilimsel tahkimatları hayal ürünüdür. İnsan genomu, biyologların önceden tahmin ettiğinden daha az gene sahip olabilir, fakat bu sadece genomdaki gen sayısının organizmanın karmaşık yapısıyla pek ilgisi olmadığını gösterir. Bağlaşımcı ağlar, bilişsel yetilerin kimi yapıtaşlarını açıklayabilir, fakat bunlar dil ve düşünceyi kendi başlarına yaratamayacak kadar güçsüzdür; bu görevleri yerine getirmek için doğuştan işlenip biçimlendirilmeli ve montajlanmalıdır. Sinirsel esneklik beyne ait çok yönlü bir sihir gücü değil, genomdaki megabitlerce bilginin, beyindeki terabitlerce bilgiye dönüşmesini sağlayan, duyu korteksinin girdilerle uyuşmasını mümkün kılan ve öğrenme denen süreci gerçekleştiren bir araçtır.</p>

  <p>Bu yüzden genom araştırmaları, sinirsel ağlar ve sinirsel esneklik, son yıllarda karmaşık insan doğasıyla ilgili ortaya çıkan tabloya uygundur. Elbette insan doğası katı bir şekilde programlanmış, girdilerden etkilenmez, kültürden mahrum ya da her kavram ve duyguya dair minicik ayrıntılarla donatılmış bir şey değildir. Fakat yine de insan doğası görme, hareket etme, planlama, konuşma, hayatta kalma, çevreden bir anlam çıkarma ve başka insanların dünyasıyla uzlaşma taleplerini karşılayacak kadar zengindir.</p>

  <p>Boş Sayfanın son direnişinin ardından yapılacak hesaplaşma, alternatif öğretiyi gündeme getirmek için uygun bir zamandır. Aşağıda, karmaşık insan doğasına dair bulguların bir özetini yaptım. Bunlardan bazıları önceki bölümlere ait savların tekrarlanışıdır ve bazılarını da önümüzdeki bölümlerde göreceğiz.</p>

  <p>Yalın mantık, öğrenmeyi gerçekleştirecek doğuştan gelen mekanizmalar olmaksızın öğrenme diye bir şey olmayacağını söyler. Bu mekanizmalar, insanların başarabileceği tüm öğrenme türlerini açıklayacak kadar güçlü olmalıdır. Öğrenilirlik kuramı –öğrenmenin çalışma şekline dair ilkelerin matematiksel analizi– öğrenen kişinin sonlu sayıda girdiden sonsuz sayıda genelleme çıkarabileceğini söyler.<a class="noteref" href="../Text/notlar.xhtml#n0574" id="ref74">74</a> Örneğin, bir çocuğun duyduğu cümleler, bunların o çocuk tarafından kelimesi kelimesine tekrarlanmasına, benzer isim fiil oranına sahip herhangi bir kelimeler kombinasyonu üretilmesine, cümlenin dilbilgisinin çözümlemesine ve bu dilbilgisine uyan cümleler kurulmasına zemin oluşturur. Bulaşık yıkayan birini görmek, aynı mantıksal gerekçelendirme ile kişide tabakları temizleme veya ılık suyun parmaklarından akıp gitmesine izin verme isteği uyandırabilir. O zaman öğrenme konusunda başarılı olacak kişi, girdilerden belirli sonuçları çıkarıp belirli sonuçlarıysa çıkarmamak üzere kısıtlanmış olmalıdır. Yapay zekâ bu bakış açısını destekler. İnsanların yaptıklarını yapmaya programlanmış bilgisayarlar ve robotlar birçok karmaşık modülle donatılmıştır.<a class="noteref" href="../Text/notlar.xhtml#n0575" id="ref75">75</a></p>

  <p>Evrim biyolojisi, karmaşık bilişsel ve davranışsal adaptasyonların da dahil olduğu adaptasyonlara canlılar âleminin her yerinde rastlandığını ve doğal seçilimin bunları evrimleştirebileceğini gösterir.<a class="noteref" href="../Text/notlar.xhtml#n0576" id="ref76">76</a> Doğal ortamlarındaki hayvanların davranışlarıyla ilgili çalışmalar, türlerin dürtüleri ve yetenekleri bakımından doğuştan farklılıklar barındırdığını, bu dürtüler ve yeteneklerden –yön bulma duygusunu gökyüzüne göre ayarlama, besin saklama gibi– bazılarının karmaşık ve uzmanlaşmış bir sinir sistemi gerektirdiğini gösterir.<a class="noteref" href="../Text/notlar.xhtml#n0577" id="ref77">77</a> İnsanoğlunun evrimsel açıdan incelenmesi, birçok psikolojik yetinin (yağlı besinler, sosyal statü ve tehlikeli cinsel ilişkilere duyduğumuz iştah vb) mevcut çevrenin gereklerinden çok atalarımızın yaşadığı çevrenin gereklerine daha iyi uyum sağladığını gösteriyor.<a class="noteref" href="../Text/notlar.xhtml#n0578" id="ref78">78</a> Antropoloji araştırmaları, her bakımdan deneyimlerle ilgili yüzlerce evrenselin (tümel), bütün dünya kültürlerinde örtüştüğünü göz önüne sermiştir.<a class="noteref" href="../Text/notlar.xhtml#n0579" id="ref79">79</a></p>

  <p>Bilişsel bilimciler, farklı temsil ve işlem türlerinin, farklı bilgi alanlarında kullanıldığını keşfetmiştir, örneğin dil için kelimeler ve kurallardan, fiziksel dünyayı anlamak için dayanıklı nesne kavramından ve başka insanları anlamak için zihin kuramından faydalanılır.<a class="noteref" href="../Text/notlar.xhtml#n0580" id="ref80">80</a> Gelişim psikolojisi ise deneyimleri yorumlayan bu farklı usullerin hayatın erken bir aşamasında ortaya çıktığını gösterir: Bebeklerde nesneler, sayılar, yüzler, aletler, dil ve insana ait diğer bilişsel yetiler için temel bir kavrayış vardır.<a class="noteref" href="../Text/notlar.xhtml#n0581" id="ref81">81</a></p>

  <p>İnsan genomu, hem genlerde hem de protein şifrelemeyen bölgelerinde, karmaşık bir organizmanın inşa edilişini yönlendirmek üzere muazzam miktarda bilgi içerir. Belirli genlerin bilişsel yetiler, dil ve kişilikle bağdaştırıldığı örneklerin sayısı günbegün artmaktadır.<a class="noteref" href="../Text/notlar.xhtml#n0582" id="ref82">82</a> Psikolojik özelliklerin gösterdiği değişkenlik varyasyonlarının çoğu genlerdeki farklılıklarından kaynaklanır: İster birlikte ister ayrı büyütülmüş olsunlar, tek yumurta ikizleri, çift yumurta ikizlerine göre birbirlerine daha çok benzerken; biyolojik kardeşler de üvey kardeşlere göre birbirlerine daha çok benzer. Ayrıca hem kişilik hem de zekâda, çocukların dahil oldukları kültürlerdeki ev ortamlarının etkisi ya çok az görünür ya da hiç görünmez: Aynı ailede büyüyen çocuklar, genelde genleri ortak olduğu için birbirlerine benzer.<a class="noteref" href="../Text/notlar.xhtml#n0583" id="ref83">83</a> Kişinin mizacı ve kişiliği, yaşamının başlarında ortaya çıkar ve ömrü boyunca da aşağı yukarı aynı kalır.<a class="noteref" href="../Text/notlar.xhtml#n0584" id="ref84">84</a></p>

  <p>Üstelik sinirbilim de beynin temel mimarisinin genetik kontrol altında olduğunu ispatlamaktadır. Öğrenme ve esnekliğin önemine rağmen, beyin sistemleri doğuştan sahip olunan özelleşmenin belirtilerini taşır ve bu özelleşmiş yapılar birbirinin yerine keyfî olarak geçemez.</p>

  <p>Son üç bölümde, karmaşık insan doğasının günümüzdeki bilimsel durumunu özetledim. Kitabın geri kalanıysa karmaşık insan doğasından yapabileceğimiz çıkarımlar hakkındadır.</p>
</body>
</html>
