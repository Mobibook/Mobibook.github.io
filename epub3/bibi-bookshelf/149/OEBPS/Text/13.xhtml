<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>13</span>
  </div>

  <h1>ÇARESİZLİKLERİMİZ</h1>

  <blockquote>
    <p class="nonindent">Bir adam kendi sınırlarını bilmeli.</p>

    <p class="right">— Clint Eastwood,<br />
    <em>Magnum Force</em> filminden</p>
  </blockquote>

  <p class="nonindent">Çoğu insan çektiğimiz çilelerin bir kısmının, evrimsel geçmişimizdeki tutkularımızın kaynağı ve günümüzde kendimiz için belirlediğimiz hedefler arasındaki uyumsuzluktan kaynaklandığı görüşüne aşinadır. İnsanlar asla gelmeyen bir kıtlığı öngörmüş gibi tıkınır, istemedikleri bebeklerin dünyaya gelmesini sağlayacak tehlikeli ilişkilere girerler ve kaçamadıkları birtakım baskı etkenlerine tepki olarak bedenlerinin çalışmasını hızlandırırlar.</p>

  <p>Duygular için geçerli olan, zekâ için de geçerli olabilir. Kafa karışıklıklarımızdan bazıları, bilişsel yetilerimizin uğruna evrimleştiği amaçlar ile bugün onlara dayattığımız amaçlar arasındaki uyumsuzluktan kaynaklanıyor olabilir. Ham veri işlemek söz konusu olunca, bu durum yeterince aşikârdır. İnsanlar altı basamaklı sayıları kafalarından çarpmaya veya tanıdıkları her insanın telefon numarasını hatırlamaya çalışmaz, çünkü zihinlerinin bu iş için tasarlanmadığını bilirler. Fakat iş dünyayı kavramsallaştırma yolumuza gelince, bu durum o kadar aşikâr değildir. Zihnimiz gerçekliğin görünüşleriyle –örneğin nesneler, hayvanlar ve insanlarla– temas etmemizi sağlar; ki atalarımız bu işle milyonlarca yıl uğraşmıştır. Fakat bilim ve teknoloji yeni ve gizli dünyaların kapısını araladıkça eğitimsiz sezgilerimiz sudan çıkmış balığa döner.</p>

  <p>Bu sezgiler nedir? Birçok bilişsel bilimci, insanlarda mantık yürütmenin kafadaki genel amaçlı ve tek bir bilgisayar tarafından gerçekleştirilmediğine inanıyor. Dünya heterojen bir yer; bizler de her biri gerçekliğin bir bölümüne uygun olan farklı türlerde sezgi ve mantıklarla donatılmışızdır. Bilgi edinmenin bu yolları sistemler, modüller, bakış açısı, yetiler, zihin organları, çoklu zekâ ve muhakeme motorları diye adlandırılmıştır.<a class="noteref" href="../Text/notlar.xhtml#n131" id="ref1">1</a> Bunlar hayatın erken bir aşamasında ortaya çıkar, her normal insanda bulunur ve beyindeki kısmen ayrı sinir sistemi ağlarında işlev görürler. Genlerin farklı kombinasyonlarıyla beyne yerleştirilmiş olabilir ya da beyin dokusu, çözülmesi gereken farklı sorunlar ve farklı duyu girdilerine yanıt olarak kendi yapısını düzenlerken ortaya çıkmış olabilirler. Tüm bu güçlerin kombinasyonuyla gelişiyor olmaları kuvvetle muhtemeldir.</p>

  <p>Muhakeme yetilerimizi üniversite bölümlerinden farklı kılan şey, bunların en iyi araçlarla çözümlemeler yapan, geniş kapsamlı bilgi alanları olmamasıdır. Her yeti, evrimleştiğimiz dünyayı çözümlemeye uygun temel bir sezgiye dayanır. Bilişsel bilimciler zihnin anatomisi hakkında hemfikir olmasalar da, bilişsel yetiler ve bunların dayandığı temel sezgilerin sıralandığı kuşkulu fakat savunulabilir bir liste vardır:</p>

  <ul>
    <li>Nesnelerin nasıl düştüğünü, sektiğini, büküldüğünü izlemek için kullandığımız bir fizik sezgisi. Buradaki temel sezgi; yer kaplayan, süreğen zamanda var olan, hareket ve güç kanunlarına uyan bir nesne kavramıdır. Bu kanunlar Newton’ın kanunları değildir, fakat nesneyi hareket ettiren, aşamalı bir biçimde ortadan kaybolan ve ortaçağdaki itici güç kavramına yakın bir “kudrettir.”<a class="noteref" href="../Text/notlar.xhtml#n132" id="ref2">2</a><br /></li>

    <li>Canlılar dünyasını anlamak için kullandığımız, biyolojinin veya doğa tarihinin sezgisel bir versiyonu. Bunun temel sezgisi, canlıları gizli bir özün mesken tutmasıdır. Bu öz, canlılara biçimlerini ve güçlerini verir, onların büyümelerini ve beden işlevlerini yönlendirir.<a class="noteref" href="../Text/notlar.xhtml#n133" id="ref3">3</a><br /></li>

    <li>Aletleri başka eserleri yapıp anlamak için kullandığımız sezgisel bir mühendislik. Bunun temel sezgisi, aletlerin amaçlı nesneler olmasıdır, yani bir hedefi başarmak için insanlar tarafından tasarlanmış nesnelerdir.<a class="noteref" href="../Text/notlar.xhtml#n134" id="ref4">4</a><br /></li>

    <li>Diğer insanları anlamak için kullandığımız sezgisel bir psikoloji. Bunun temel sezgisi, diğer insanların nesne veya makine olmadığı, zihin veya ruh dediğimiz görünmez varlık sayesinde canlı olduklarıdır. Zihin inançları ve arzuları içerir, davranışların başlıca sebebidir.<br /></li>

    <li>Dünyada yönümüzü bulmak ve nesnelerin nerede olduğu bilmek için kullandığımız mekân algısı. Kabaca pusula gibidir. Bu pusula, beden hareket edip döndükçe bulunduğu yerin koordinatlarını, zihinsel haritayı günceller. Her harita farklı bir referans çerçevesi tarafından düzenlenmiştir: gözler, kafa, vücut, çevrede göze çarpan nesneler ve yerler gibi referanslar temel alınır.<a class="noteref" href="../Text/notlar.xhtml#n135" id="ref5">5</a><br /></li>

    <li>Nicelikler ve miktarlar hakkında düşünmek için kullandığımız sayı anlayışı. Küçük sayıların veya nesnelerin tam sayısını anlama yeteneğine (bir, iki, üç) daha büyük sayılar için kabaca göreli tahminler yapabilmeye dayanır.<a class="noteref" href="../Text/notlar.xhtml#n136" id="ref6">6</a><br /></li>

    <li>Belirsiz olayların gerçekleşme ihtimalleri hakkında akıl yürütmek için kullandığımız olasılık anlayışı. Olayların göreli frekanslarını, yani belirli olayların o veya bu şekilde gerçekleşme oranını izleme yeteneğine dayanır.<a class="noteref" href="../Text/notlar.xhtml#n137" id="ref7">7</a><br /></li>

    <li>Mal ve iyilik takası yapmak için kullandığımız sezgisel bir ekonomi. Karşılıklı değişim kavramına dayanır. Taraflardan birinin karşı tarafa faydası dokunur, bunun karşılığında diğer taraftan fayda görmeye hakkı vardır.<br /></li>

    <li>Fikirler temsil edip eski fikirlerden yenilerini çıkarmak için kullandığımız zihinsel bir veritabanı ve mantık. Ne nedir, ne nerededir, kim kime ne zaman, nerede, neden ve ne yaptı gibi değerlendirmelere dayanır. Bu değerlendirmeler zihnin geneline yayılan ağlarda birbirlerine bağlıdır; ayrıca VE, YA DA, DEĞİL, HEPSİ, KİMİ, ŞART, OLASI, SEBEP gibi mantıksal ve nedensel işlemcilerle kombinasyonlar oluşturabilirler.<a class="noteref" href="../Text/notlar.xhtml#n138" id="ref8">8</a><br /></li>

    <li>Zihinsel mantığımızdan çıkan fikirleri paylaşmak için kullandığımız dil. Ezberlenmiş kelimelerin zihinsel sözlüğüne ve kombinasyonlu kuralların zihinsel dilbilgisine dayanır. Kurallar sesli ve sessiz harflerden kelimeler üretir, kelimelerden daha büyük kelimeler ve cümlecikler türetir, cümlecikler ile cümleler oluştururlar, öyle ki ortaya çıkan yapının anlamı, bu yapıyı oluşturan parçaların anlamlarından ve bunların düzenlenme şeklinden çıkarılabilir.<a class="noteref" href="../Text/notlar.xhtml#n139" id="ref9">9</a><br /></li>
  </ul>

  <p>Ayrıca zihinde bilişsel yetilerin nerede bitip duyguların nerede başladığını söylemenin zor olduğu bileşenler de vardır. Bunlara tehlike durumunu değerlendiren ve korku denen duyguyla birlikte çalışan bir sistem, kirlilik durumunu değerlendiren ve iğrenme denen duyguyla birlikte çalışan bir sistem, hakkında ayrı bir bölüm yazılmasını hak eden karmaşıklıktaki ahlak anlayışı da dahildir.</p>

  <p>Bu bilgi edinme yolları ve temel sezgiler toprağa bağlı yaşayan, yaşamlarını kendi zekâlarıyla sürdüren ve yanlarında taşıyabildikleri kadarına bağımlı olan, okuma yazma bilmeyen, devletsiz küçük gruplar için uygundur. Atalarımız bu yaşam tarzını yalnızca birkaç bin yıl önce terk edip yerleşik hayata geçti. Bu süre, evrimin beyinlerimizde büyük etkilerde bulunması için çok kısadır, belki de hiçbir etkisi olmamıştır. Bilim ve teknolojinin şekillendirdiği dünyaya dair çarpıcı yeni anlayışa uygun yetilerin eksikliği göze çarpmaktadır. Birçok bilgi dalı için, zihin o bilgi dalına adanmış bir mekanizma evrimleştiremedi; beyin ve genom uzmanlaşmanın ipuçlarını göstermezken, insanlar da bebek karyolasında veya sonrasında kendiliğinden ortaya çıkan sezgisel bir anlayış göstermezler. Bu bilgi dallarına modern fizik, kozmoloji, genetik, evrim, sinirbilim, embriyoloji, ekonomi ve matematik de dahildir.</p>

  <p>Mesele sadece bu konuları öğrenmek için okula gitmek veya kitap okumak zorunda oluşumuz değil. Sorun bunları sezgisel olarak kavrayacak zihinsel araçlardan yoksun olmaktır. Eski bir zihinsel yetiyi göreve çağıran kıyaslamalara veya çeşitli yetilerin parçalarını birbirine bağlayan derme çatma zihinsel aygıtlara bağımlıyız. Söz konusu bilgi dallarındaki anlayışımız dengesiz ve sığ olmaya meyillidir, ayrıca ilkel sezgilerin bu anlayışa bulaşması da olası. Bu durum bilim ve teknolojinin gündelik hayata temasıyla doğan sınır anlaşmazlıkları üzerine yapılan tartışmaları şekillendirebilir. Bu bölümün konusu, bu tartışmalara dahil olan tüm ahlaki, deneysel ve politik etkenlere, bilişsel etkenleri de eklememiz gerektiğidir: zihnimizin meseleleri doğal olarak çerçevelendirme şekli de göz önüne alınmalıdır. Kendi bilişsel telafimiz eğitim, biyoetik, beslenme güvenliği, ekonomi ve bizzat insan anlayışı gibi birçok yapbozun eksik parçasıdır.</p>
  <hr />

  <p class="nonindent">Düşünmenin doğal yollarıyla yüzleştiğimiz en bariz arena okuldur. Eğitimle ilgili herhangi bir kuram, insan doğası kuramına dayanmak zorundadır. XX. yüzyılda çoğunlukla Boş Sayfa veya Soylu Vahşi kuramı temel alınmıştır.</p>

  <p>Geleneksel eğitim büyük oranda Boş Sayfa kuramı üzerine kuruludur: Çocuklar okula boş olarak gelir, okulda onlara bilgi depolanır ve bunu sınavlarda kullanabilirler. (Geleneksel eğitimi eleştirenler buna “tasarruf ve kredi” modeli der.) Boş Sayfa kuramı aynı zamanda okuldaki ilk yılların hayatta geçerli olacak sosyal değerlerin şekillendiği bir fırsat alanı olduğunu söyleyen yaygın felsefenin de temelini oluşturur. Günümüzde birçok okul, küçük sınıflardaki eğitimi, çevreye, toplumsal cinsiyete, cinsellik ve etnik çeşitliliğe karşı takınılması istenen tutumların telkin edilmesi için kullanmaktadır.</p>

  <p>İlerici eğitim uygulamasıysa kendi adına Soylu Vahşi öğretisine dayanır. A. S. Neill’in etkili kitabı <em>Summerhill</em>’de yazdığı gibi “Bir çocuk doğuştan bilge ve gerçekçidir. Yetişkinler müdahale etmeden kendi başlarına bırakılsalar, kapasitelerinin onları götüreceği yere kadar gelişirler.”<a class="noteref" href="../Text/notlar.xhtml#n1310" id="ref10">10</a> Neill ile 1960’lar ve 1970’lerin diğer ilerici eğitim kuramcıları, okulların sınavlar, notlar, müfredatlar, hatta kitaplardan vazgeçmesi gerektiğini ileri sürdüler. Çok az okul bu kadar ileri gitmiş olsa da, bu hareket eğitim uygulamalarında iz bırakmıştır. Dilin Bütünü diye bilinen bir okuma alıştırması yönteminde, çocuklara hangi harfin hangi sese ait olduğu öğretilmez, bunun yerine çocuklar kitapça zengin bir ortama sokulur ve okuma yeteneğinin kendiliğinden yeşermesi beklenir.<a class="noteref" href="../Text/notlar.xhtml#n1311" id="ref11">11</a> Konstrüktivizm olarak bilinen matematik öğretme felsefesinde, çocuklar aritmetik tablosuyla çalıştırılmaz, bunun yerine problemleri gruplar halinde çözerek matematiksel gerçekleri kendi başlarına keşfetmeleri beklenir.<a class="noteref" href="../Text/notlar.xhtml#n1312" id="ref12">12</a> Öğrencilerin öğrendikleri bilgiler, nesnel bir değerlendirmeye tâbi tutulduğunda, iki yöntem de kötü sonuçlar vermektedir, fakat bu yöntemlerin savunucuları standartlaştırılmış sınavları küçümsemeye meyillidir.</p>

  <p>Zihni, evrim tarafından şekillendirilmiş karmaşık bir sistem olarak gören anlayış ise bu felsefelerin karşısındadır. Bu felsefelerin alternatifi Susan Carey, Howard Gardner, David Geary gibi bilişsel bilimcilerin çalışmalarıyla ortaya çıkmıştır.<a class="noteref" href="../Text/notlar.xhtml#n1313" id="ref13">13</a> Eğitim ne boş sayfaya yazı yazmak ne de çocuğun soyluluğunun çiçek açmasını mümkün kılmaktır. Aksine eğitim, insan zihninin doğuştan beceremediği şeyleri telafi etmeye çalışan bir teknolojidir. Yürümek, konuşmak, nesneleri tanımak ya da arkadaşlarının kişiliklerini hatırlamayı öğrenmek için çocukların okula gitmesine gerek yoktur; her ne kadar bu işler okumaktan, aritmetikten veya tarihteki olayların günlerini hatırlamaktan daha zor olsa da. Yazılı dili, aritmetiği ve bilimi öğrenmek için okula gitmek zorundalar, çünkü bu bilgi dalları ve beceriler, bunların bütün türde bir maharet olarak evrimleşemeyeceği kadar kısa süre önce icat edilmiştir.</p>

  <p>O halde çocuklar, boş kaplar olmadıkları ya da evrensel öğreniciler olmadıkları gibi, belirli yollarla öğrenmelerini ve akıl yürütmelerini mümkün kılan bir alet kutusuna sahiptir; ki bu aletler de aslında tasarımlarında bulunmayan esaslı sorunlarla başa çıkmak için zekice kullanılmalıdır. Bu durum, çocukların zihinlerine hem yeni olgular ve beceriler sokmayı hem de eskilerini kaldırmayı gerektirir. Öğrencilerin Newton fiziği öğrenmesi için önce sezgisel itici güç ilkesine dayalı fizik bilgileri kafalarından silinmelidir.<a class="noteref" href="../Text/notlar.xhtml#n1314" id="ref14">14</a> Önce yaşamsal öz düşüncesine dayanan sezgisel biyolojiyi unutmalıdırlar ki modern biyolojiyi öğrenebilsinler. Evrimi öğrenmek için de sezgisel mühendisliği unutmaları gerekir; çünkü bu anlayış, tasarımları bir tasarımcının niyetine atfeder.<a class="noteref" href="../Text/notlar.xhtml#n1315" id="ref15">15</a></p>

  <p>Okula gitmek, çocukların aynı zamanda bilinç dışı kara kutulara gömülü olan yeteneklerini gün ışığına çıkarıp güçlendirmesini gerektirir. Okumayı öğrenen çocuğun, konuşma esnasında birbirlerinden ayırt edilmeyen sesli ve sessiz harfleri fark etmesi sağlanmalı ki eğri büğrü çizgilerle bu harfleri sayfaya birlikte geçirmesin.<a class="noteref" href="../Text/notlar.xhtml#n1316" id="ref16">16</a> Etkin eğitim, eski yetilerin yeni talepler uyarınca iş görmesini de gerektirebilir. Kısa cümleler aritmetiğin hizmetine sunulabilir, örneğin “beş kere beş yirmi beş” gibi sözlerden faydalanılabilir.<a class="noteref" href="../Text/notlar.xhtml#n1317" id="ref17">17</a> Dilbilgisi mantığıysa büyük sayıları kavramak için kullanılabilir: <em>dört bin üç yüz elli yedi</em> ifadesi <em>şapka, ceket ve eldiven</em> gibi isim öbeklerinin dilbilgisi yapısına sahiptir. Öğrenci rakamsal bir ifadeyi kısımlarına ayrıştırırken, matematiksel toplama işlemiyle ilintili olan zihinsel kümelendirme işlemini aklına getirebilir.<a class="noteref" href="../Text/notlar.xhtml#n1318" id="ref18">18</a> Mekânları kavrama yeteneği, matematiksel ilişkilerin anlaşılmasına, verileri ya da denklemleri şekillere dönüştüren grafiklerin kullanımı aracılığıyla hizmet eder.<a class="noteref" href="../Text/notlar.xhtml#n1319" id="ref19">19</a> Sezgisel mühendislik, anatomi ve fizyolojinin öğrenilmesini desteklerken (organlar işlevleri olan aletler olarak anlaşılır), sezgisel fizik, kimyanın ve biyolojinin öğrenilmesini destekler (canlılar da dahil, maddeler minik, kıpır kıpır ve yapışkan nesnelerden oluşur).<a class="noteref" href="../Text/notlar.xhtml#n1320" id="ref20">20</a></p>

  <p>Geary son bir açılımdan bahseder. Eğitim içeriğinin büyük kısmı bilişsel yetiler için doğal olmadığından, öğrenmek eğlencelidir deyişine bakılmaksızın eğitimle uzmanlaşmak her zaman kolay ve zevkli olmayabilir. Arkadaş edinmek, statü kazanmak, atletik yeteneklerini bilemek, fiziksel dünyayı keşfetmek çocukların içinden gelebilir, fakat bilişsel yetilerini, matematik öğrenmek gibi doğal olmayan işlere uyarlamak konusunda pek istekli davranmayabilirler. Çocuğun, ödülleri ancak uzun vadede ortaya çıkacak olan zahmetli öğrenme işine katlanma isteğini duyması için belki de okul başarısına yüksek statü biçen bir aileye, yaşıt grubuna ve kültüre ihtiyacı vardır.<a class="noteref" href="../Text/notlar.xhtml#n1321" id="ref21">21</a></p>
  <hr />

  <p class="nonindent">Sıradan insanların sezgisel psikoloji ya da “zihin kuramı” dediği şey, beynin en çarpıcı yeteneklerinden biridir. Bizler kendi dışımızdaki insanlara sanki kurma bebeklermiş gibi davranmayız, onları zihinlerinin can verdiği varlıklar olarak görürüz: Zihin görüp dokunamadığımız bir varlıktır, fakat bizim için bedenler veya nesneler kadar gerçektir. İnsanların inanç ve arzularından davranışlarını tahmin etmemizi mümkün kılması bir yana, zihin kuramımız, empati kurma yeteneğimiz ile hayat ve ölüm kavramımıza tâbidir. Ölü ve canlı beden arasındaki fark, ölü bedenin zihin dediğimiz yaşamsal güce artık sahip olmayışıdır. Zihin kuramımız, ruh kavramının kaynağıdır. Makinedeki Hayalet bizim insanlar hakkındaki düşünme şeklimizin derinlerine kök salmıştır.</p>

  <p>Ruh inancı, ahlaki kanaatlerimizle iç içe geçer. Ahlakın özü, diğer insanların da bizim gibi çıkarlarının olmasıdır – Shakespeare’in dediği gibi: “Arzu duyar, acı çeker ve arkadaşa gereksinim duyarlar”; bu yüzden yaşamak, özgürlük ve çıkarlarının peşinden koşmak onların da hakkıdır. Fakat kimdir bu “diğerleri”? Taşlara ve bitkilere karşı vurdumduymaz davranmamızı mümkün kılan, fakat bizi, diğer insanlara devredilemez haklara sahip “kişiler” olarak muamele etmeye zorlayan bir sınıra ihtiyacımız var. Yoksa kendimizi kaygan bir zeminde buluruz ve bu da bizi uygunsuz saydıklarımızı bertaraf etmeye ya da bireysel hayatların değeri hakkında tuhaf tartışmalara götürür. Papa II. John Paul’un belirttiği gibi, ruha sahip olduğu için her insanda sonsuz bir değer olduğu kanaati, bize bu sınırı sağlıyor gibi görünmektedir.</p>

  <p>Sezgisel bir kavram olan ruh, kısa süre öncesine dek bize oldukça iyi hizmet etti. Canlı insanların ruhları vardı, ruhun varoluşu döllenme anıyla birlikte meydana geliyordu ve insan öldüğünde bedeni terk ediyordu. Hayvanların, bitkilerin ve cansız nesnelerin ruhu yoktur. Fakat bilim, ruh dediğimiz şeyin –bilinç, muhakeme ve iradenin mesken tuttuğu yerin– biyoloji yasalarının hüküm sürdüğü bir organ olan beyindeki bilgi işleme faaliyetlerinden oluştuğunu göstermektedir. Beyin, bireyin tek bir hücreden büyüyen dokularının başkalaşmasıyla aşamalı olarak hayat bulur. Türlerdeyse beyin, daha basit hayvanların beyinlerinin evrim güçleri tarafından aşamalı olarak geliştirilmesiyle ortaya çıkar. Ruh kavramımız doğal fenomenlere –bir kadın hamiledir ya da değildir, kişi ölüdür ya da canlıdır– eskiden uygunluk göstermiş olsa bile, biyomedikal araştırmalar artık bu iki önermenin de devre dışı kaldığı durumlar yaratmıştır. Bu durumlar sadece bilimsel merak konusu değildir, ayrıca döllenme, kürtaj, bebek katli, hayvan hakları, klonlama, ötenazi, insan embriyoları araştırmaları ve özellikle kök hücre gibi zorlu meselelerle birbirine dolanmışlardır.</p>

  <p>Bu zorlu seçimlerin eşiğinde, biyolojiye bakıp “hayatın ne zaman başladığına” dair sınırlar bulmak veya belirli sınırları kabul etmek cazip geliyor. Fakat bu tutum sadece yaşam ve zihni algılamanın kıyaslanamaz iki yolunun arasındaki çarpışmayı öne çıkarır. Sezgisel, ahlaken faydalı ve manevi ruh kavramı, ontojeni ile filojeniyle yavaş yavaş su yüzüne çıkan, beyin faaliyetine dair bilimsel kavramla uzlaşamaz. Hayat ile hayat dışı, zihin ile zihin dışı arasındaki çizgiyi nereden çizmeye çalışırsak çalışalım, ahlaki sezgilerimize meydan okuyan muğlak durumlar bir yerden çıkıverecektir.</p>

  <p>Ruhun dünyaya gelişi olarak kabul edilmeye en yakın an, yumurta ile spermin döllenme anıdır. Bu aşamada yeni bir insan genomu belirlenmiştir, ayrıca elimizde emsalsiz bir birey olarak gelişecek bir varlık vardır. Katolik Kilisesi ve diğer belirli Hıristiyan mezhepleri döllenmeyi ruhun hayat bulduğu ve yaşamın başladığı an olarak belirlerler (bu yüzden de kürtajı cinayet sayarlar). Fakat mikroskop nasıl düz yüzeylerin aslında pürüzlü olduğunu göstermişse, insanın üremesi üzerindeki araştırmalar da “döllenme anı”nın aslında bir an olmadığını gösterdi. Bazen yumurtanın dış zarına birkaç sperm birden girer ve yumurtanın fazla kromozomları atması da zaman alır. İşte bu esnada ruh nedir ve nerededir? Tek bir sperm girse bile, genleri yumurtanın genlerinden yaklaşık bir gün süresince ayrı durur, ayrıca yeni oluşan genomun hücreyi kontrol etmesi için bir günün daha geçmesi gerekir. Dolayısıyla döllenme “anı” aslında 24 ila 48 saat süren bir zaman aralığıdır.<a class="noteref" href="../Text/notlar.xhtml#n1322" id="ref22">22</a> Döllenmiş yumurtanın bebek olacağı da kesin değildir. Üçte ikisi ila dörtte üçü, asla rahime yerleşmez ve anında imha edilir; bazıları genetik kusur yüzünden yok edilirken, bazılarının yok edilmesinin ise özel bir sebebi yoktur.</p>

  <p>Yine de genom, bu ara faslının hangi aşamasında oluşturulmuş olursa olsun, benzersiz yeni bir insan hayat bulmuştur, denebilir. Bu mantığa göre, ruhun varlığı genomla ilintilidir. Fakat sonraki birkaç gün içinde, embriyo hücreleri bölünmeye başladığında birkaç embriyoya ayrılabilirler ve bunlar da tek yumurta ikizlerini, üçüzlerini vesaireyi meydana getirir. Tek yumurta ikizleri aynı ruha mı sahiptir? Dionne beşizleri bir ruhun beşte birini mi taşır? Öyle değilse, diğer dört ruh nereden gelmiştir? Aslında büyüyen embriyodaki her hücre, doğru yönlendirmeyle, bir insana can verecek yeni bir embriyo olma kapasitesine sahiptir. Çok hücreli bir embriyoda her hücrenin bir ruhu mu vardır, eğer öyleyse hücreler bu yeteneklerini kaybettiklerinde ruhları nereye gider? Tek embriyodan iki kişinin dünyaya gelebilmesinin yanı sıra iki embriyodan tek bir kişi de oluşabilir: Arada sırada normalde çift yumurta ikizi olması gereken, döllenmiş iki yumurta kaynaşıp tek bir embriyo oluşturur ve ortaya çıkan kişi de genetik bir kimeradır:<a class="noteref" href="../Text/notlar.xhtml#n1323" id="ref23">23</a> bazı hücreleri bir genoma, diğerleriyse öbür genoma sahiptir; yani bu kişinin bedenini iki ruh mu mesken tutmuştur?</p>

  <p>Hatta insan klonlamak mümkün olursa (teknik bir engel yok görünüyor), kişinin bedenindeki her hücre, sadece döllenmiş yumurtaya ait olduğu söylenen bir yeteneğe kavuşur, yani yeni bir insan olma yeteneğine. Doğrudur, yanak hücresindeki genlerden yeni bir insan yaratmak doğal olmayan bir müdahaledir, fakat laboratuvar ortamında döllenmiş bir yumurta için de aynısı geçerlidir. Yine de bu yöntemle doğan çocukların ruhu olduğunu kimse yadsımaz.</p>

  <p>Ruh kazanmanın döllenme sırasında gerçekleştiği düşüncesinin biyolojiyle uzlaşması hem zordur hem de söz konusu düşünce biyolojiye karşı ahlaken üstün değildir. Bu düşünce gebeliği önleyici aygıtlar ve doğum kontrol hapları kullanan kişiler hakkında cinayet kovuşturması yapılmasını ima eder, çünkü bu kişiler döllenmiş yumurtanın rahme yerleşmesini engellemişlerdir. Bu düşünce, kanser tedavisi ve kalp hastalığı araştırmalarından vazgeçilmesini söyler, çünkü bu araştırmalar çok sayıda mikroskobik yumurtanın kendiliğinden ortaya çıkmasını engelleme amaçlıdır. Döllenme kliniklerinin dondurucularında bekleyen ve yapay döllenme artığı sayısız embriyo için taşıyıcı anneler bulmaya zorlar bizi. Bu düşünce kısırlık, doğum hataları, pediyatrik kanseri azaltma vaadi taşıyan döllenme ve embriyo gelişimi araştırmalarını, Alzheimer, Parkinson, şeker hastalığı ve omurilik hasarlarına tedavi bulabilecek kök hücre araştırmalarını da yasa dışı sayar. Ayrıca insanların hepsi de düzgün işleyen bir sinir sistemine bağımlı olan, sevme, düşünme, plan yapma, zevk alma ve acı çekme gibi yetenekleri sayesinde ahlaken değerli sayılmalarına yönelik kilit ahlaki sezgiye de karşı koyarlar.</p>

  <p>Kişiyi, döllenmiş yumurtayla bir tutmanın muazzam ahlaki bedeli ile modern biyolojinin karşısında bu inancı devam ettirmek için gerekli olan beyin jimnastiği, derinlere kök salmış inançların bazen acılı bir şekilde tekrar değerlendirilmesine yol açabilir. 2001 yılında Utah senatörü Orrin Hatch, kürtaj karşıtı hareketiyle uzun süredir devam eden ittifakını bozdu, üreme bilimi üzerine biraz çalıştıktan ve kendi Mormon inancı hakkında biraz düşündükten sonra kök hücre araştırmalarından yana çıkmaya başladı. Şunu demiştir: “Vicdanımı dinledim, kıpırdanan parmakları ve atan kalbiyle rahimdeki bir çocuğu, dondurucudaki bir cenine eş tutamam.”<a class="noteref" href="../Text/notlar.xhtml#n1324" id="ref24">24</a></p>

  <p>Bedenin ruhla dolu olduğu inancı, sadece dinsel öğretinin ürünü değildir, aynı zamanda insanların psikolojisinde de yer alır. Biyolojinin buluşlarını içlerine sindirmedikçe de bu inanç ortaya çıkma eğilimindedir. Halkın klonlamaya tepkisi örnek bir vakadır. Bazı insanlar klonlamanın bize ölümsüz olma seçeneğini sunacağından korkuyor, başkalarıysa itaatkâr zombilerden kurulu bir ordu meydana getirilebileceğinden veya ihtiyaç anında asıl kişi için kullanılabilecek bir organ kaynağı olarak kullanılmasından çekiniyor. Arnold Schwarzenegger’in oynadığı <em>Altıncı Gün</em> filminde klonlara “boş” denir, ayrıca DNA’ları sadece fiziksel biçimlerini verir, onlara zihin bahşetmez: orijinal kişinin sinir sistemi kayıtları yüklendiğinde klonlar bir zihne kavuşur. Koyun Dolly 1997’de klonlandığında <em>Der Spiegel</em> dergisinin kapağında Claudia Schiffer’lar, Hitler’ler ve Einsteinlar’dan oluşan bir geçit töreni resmedilmişti – sanki bir süpermodel, faşist diktatör ve bilim dahisi olma özelliği DNA ile birlikte kopyalanabilirmiş gibi.</p>

  <p>Aslında klonlar sadece farklı zamanlarda doğmuş tek yumurta ikizleridir. Einstein’ın bir ikizi olsaydı zombi olmazdı; Einstein ondan önce ölseydi onun bilinç akışını sürdürmez, mücadele etmeden yaşamsal organlarından vazgeçmez ve muhtemelen Einstein da olmazdı (çünkü zekâ ancak kısmen kalıtsaldır). Aynısı Einstein’ın küçük bir parçasından klonlanacak insan için de geçerli olurdu. Klonlamanın böyle tuhaf bir şekilde yanlış anlaşılmasının izi bedenin ruhla kaplı olduğunu söyleyen tutarlı inançta bulunabilir. Klonlamanın anlaşılma yollarından biri, bu süreci ruhsuz bir bedenin kopyalanması olarak hayal etmekten geçer; zombi ordusu, boş kişiler veya organ çiftliği korkularına da bu anlayış sebep olur. Başka bir anlayış ise bedenin ruhla <em>birlikte</em> kopyalanması yönündedir – Faustvari bir ölümsüzlük veya Hitler’in dirilmesi korkularını yaratan anlayış da budur. Bu anlayış anne babaların ölen çocuklarının klonlamasını istemesinin temelinde de yatabilir, sanki klonlamak çocuğu hayata döndürebilir. Aslında klon hem ölen kardeşinin dünyasından farklı bir dünyada büyüyecek, hem de farklı bir beyin dokusuna sahip olacağı için farklı bir bilinç çizgisinde ilerleyecektir.</p>

  <p>“Kişi” dediğimiz canlının aşamalı gelişen beyin dokusundan parça parça oluştuğunun keşfedilmesi, bizi biyoetik sorunlarına yeni bir çerçeve çizmeye itmektedir. Biyologlar beynin montajının bütünüyle bitip fişinin takıldığı ve ilk defa faaliyete geçtiği bir noktayı keşfetmiş olsalardı, işler daha kolay olurdu, fakat beyin böyle çalışmamakta. Sinir sistemi embriyoda basit bir tüp olarak belirir, sonra başkalaşarak beyin ve omuriliği oluşturur. Beyin fetusta çalışmaya başlar, fakat çocuklukta hatta erginlikte bile hâlâ gelişmektedir. Hem dinî hem de dünyevî ahlakçıların “kişilik kriterlerini” tanımlamamıza yönelik talepleri, beyin gelişiminde ayırıcı bir çizginin bulunabileceğini varsayar. Fakat bu tür bir çizginin görüldüğüne dair herhangi bir iddia ahlaki saçmalıklara yol açar.</p>

  <p>Kişilik sınırını doğum anına koyarsak, her ne kadar yeni doğan bebek ile iyice gelişmiş bir fetus arasında belirgin bir fark olmasa da doğumdan dakikalar öncesinde bile kürtaja izin vermemiz gerekir. Çizgiyi yaşama kabiliyetinin kazanılmasından itibaren çekmemiz daha makul görünüyor. Fakat yaşama kabiliyeti, o anki biyomedikal teknolojisinin gelişmişliğine ve anne babaların çocuklarında göze aldığı sakatlık risklerine bağlı olan bir süreklilik halidir. Bu durumda akla hemen bir karşı soru geliyor: 24 haftalık bir fetusu kürtajla kazımak hakkı varsa, bundan çok da farklı olmayan 24 hafta artı bir günlük fetusu kürtajla kazımak hakkı neden olmasın? Eğer buna izin verilebiliyorsa, 24 hafta artı iki günlük ya da artı üç günlük fetusları ve bu şekilde doğuma kadar hepsini neden kürtajla almayalım? Öte yandan doğumdan önceki gün fetusu kürtajla almaya izin yoksa, ondan önceki güne, üç gün öncesine, ta döllenmeye dönene dek bütün günlere ne demeli?</p>

  <p>Ötenazi ile hayatın sonundaki yaşama isteği arasındaki meseledeyse aynı sorunla, ama ters açıdan karşılaşırız. Çoğu insan bu dünyayı bir anda terk etmez, beyin ve bedenin çeşitli parçalarının aşamalı ve dengesiz yıkımının acısını çekerler. Canlı ile ölü arasında varoluşun birçok türü ve derecesi bulunmaktadır, tıp ilerledikçe bu durum daha da gerçeklik kazanacaktır.</p>

  <p>Hayvan hakları talepleriyle uğraşırken aynı sorunla yine karşılaşırız. Bütün bilinçli varlıklara yaşam hakkı bahşeden aktivistler, hamburger yiyenlerin cinayet sanığı, kemirgen itlaf edenlerin de toplu katliam faili olduğu sonucuna varmak zorundadır. Birkaç fareyi feda edip bir milyon çocuğu acılı bir ölümden kurtaran tıp araştırmalarını yasadışı ilan etmeleri gerekir (çünkü kimse bu tür deneyler için insan kullanmayı kabul etmez ve bu görüşe göre de fareler normalde insanlara tanıdığımız haklara sahiptir). Öte yandan, kişiliğin <em>Homo sapiens</em> türüne mensup olanlarda bulunduğunu söyleyen bir hayvan hakları karşıtı da sadece tür bağnazlığı yapmaktadır ve bu yaklaşım beyaz ırkın hayatına siyahların hayatından fazla değer veren ırk bağnazlarının tutumundan daha düşünceli bir yaklaşım değildir. Her şey bir yana, diğer memeliler de hayatta kalmak için savaşırlar, yaşamsal varlıkları zora girdiğinde acı, korku, baskı duyguları yaşarlar ve mutluluk hissine sahip oldukları bellidir. Büyük kuyruksuz maymunlar ayrıca bizim gibi sıkıntı ve yalnızlık çekip hüzünlenirler, merak zevkine ve akraba sevgisine sahiptirler. Bizim türümüzdeki bu ilgi alanlarına saygı gösterilirken, neden diğer türlerinkine de saygı gösterilmesin?</p>

  <p>Bazı ahlak felsefecileri, insanlarda bulunan bilişsel yetiler ile kişiliği bir tutarak bu güvenilmez arazide bir tür sınır örmeye çalışırlar. Bu yetiler arasında kişinin kendisini bilinç sürekliliği gösteren bir makam olarak yansıtma yeteneği, gelecek için planlar yapıp bundan keyif almak, ölümden korkmak ve ölmeme tercihini ifade etmek de vardır.<a class="noteref" href="../Text/notlar.xhtml#n1325" id="ref25">25</a> İlk bakışta bu sınır çekicidir, çünkü insanları bir yana, hayvanları ve döllenmiş yumurtaları diğer tarafa koymaktadır. Fakat aynı zamanda istenmeyen bebek doğumlarını, bunamış insanların ve zekâ özürlülerinin gerekli nitelikleri barındırmadığı için öldürülmesinde bir yanlışlık olmadığı fikrini uyandırır. Bu tür açılımlar getiren kriterleriyse neredeyse kimse kabul etmek istemez.</p>

  <p>Bu açmazların çözümü yoktur, çünkü bunlar temelde birbirleriyle kıyaslanamazlar: Kişi veya ruha dair ya hep ya hiç kavramını barındıran sezgisel psikolojimiz ile bize insan beyninin aşamalı evrimleşip aşamalı geliştiğini ve aşamalı ölebileceğini söyleyen biyolojinin zalim gerçekleri birbirleriyle karşılaştırılamaz. Ayrıca bu durum kürtaj, ötenazi ve hayvan hakları gibi ahlaki muammaların tatmin edici ve nihai bir şekilde çözülmeyeceği anlamına da gelir. Bu, hiçbir siyasetin savunulamayacağı, tüm meselenin kişisel düşünceler, siyasal güç veya dinsel dogmaya bırakılması gerektiği demek değildir. Biyoetikçi Ronald Green’in belirttiği gibi, sadece sorunu tekrar kavramsallaştırmamız gerekiyor: Doğada bir sınır <em>bulmaktan</em>, her siyasal çelişkide çatışan iyiler ve kötülerin en iyi değiştokuşunu sağlayan bir sınır <em>seçmeye</em> gidilmelidir.<a class="noteref" href="../Text/notlar.xhtml#n1326" id="ref26">26</a> Tek tek her vaka için uygulamaya geçirilebilecek ve mutluluğu azamiye çıkaracak, şu anki ve ilerideki acıları en aza indirecek kararlar vermeliyiz. Güncel siyasetlerimizin çoğu zaten bu tanıma uymaktadır: Hayvanlar üzerinde yapılan araştırmalara izin vardır, fakat bunlar bir yönetmeliğe bağlanmıştır; gelişmiş bir fetusa kişi statüsünün hakları bahşedilmemiştir, fakat annenin hayatı veya sağlığını korumak için gerekli olmadığı sürece bir fetusun kürtajla kazınmasına izin verilmez. Green, sınır bulmaktan sınır seçmeye geçişin, Kopernik devrimi ölçüsünde bir kavramsal devrim olduğunu belirtir. Fakat hayaletin makineye ne zaman girdiğini belirlemeye çalışan eski kavramsallaştırma yaklaşımı, bilimsel açıdan savunulamaz, ayrıca XXI. yüzyılda iş sahalarının yürütülmesi için hiçbir siyaset ortaya koymaz.</p>

  <p>Tek tek vakalara bakılarak verilen pragmatik kararlara karşı çıkan geleneksel sav, bunların kaygan bir zemin oluşturduğunu söylüyor. Kürtaja izin verirsek kısa süre sonra bebek katline de izin veririz; kök hücre araştırmalarına izin verirsek, hükümetin ürettiği insanlardan kurulu bir Cesur Yeni Dünya oluştururuz. Fakat bana kalırsa, insanın bilişsel doğası burada bizi açmazlara itmek yerine bu açmazlardan kurtarır. Kaygan zemin, kavramsal sınıfların kesin sınırları olduğunu, kararların bu sınırların içinde olduğunu ya da dışında kaldığını varsayar. Fakat insan kavramları böyle çalışmaz. Gördüğümüz gibi, birçok gündelik kavramın sınırları belirsizdir, ayrıca zihin de belirsiz bir sınır ile hiç sınır olmayışını ayırt edebilir. “Yetişkin” ile “çocuk” sınıfları belirsiz sınıflandırmalardır. İçki içme yaşını yirmi bire yükseltmemizin ya da oy verme yaşını on sekize düşürmemizin sebebi budur. Fakat bu durum bizi kaygan bir zemine oturtmaz, çünkü içki içme yaşını elliye çıkarmış ya da oy verme yaşını beşe indirmiş değiliz. Bu siyasetler, sınırları muğlak olsa bile “çocuk” ile “yetişkin” kavramlarımızı gerçekten ihlal ederdi. Aynı şekilde hayat ve zihin kavramlarımızı illa kaygan bir zemine oturtmadan da biyolojik gerçekliğin siciline geçirebiliriz.</p>
  <hr />

  <p class="nonindent">1999’da Hindistan’da bir kasırga sonrası milyonlarca insan açlıktan ölme tehlikesiyle karşılaştığında, bazı aktivistler yardım götüren cemiyetleri, dağıttıkları tahıllar arasında genetiği değiştirilmiş mısır ve soya fasulyesi de bulunduğu için suçladılar (bu bitkiler görünür hiçbir zararı olmadan ABD’de yenmekte). Bu aktivistler aynı zamanda “altın pirinç” karşıtıydı. Genetik yapısı değiştirilmiş bu pirinç varyasyonu, gelişmekte olan ülkelerdeki milyonlarca çocukta körlüğü engelleyebilecek, ayrıca çeyrek milyar çocukta da A vitamini yetersizliğine çare olabilecek bir bitkidir.<a class="noteref" href="../Text/notlar.xhtml#n1327" id="ref27">27</a> Kimi aktivistler, genetiği değiştirilmiş besinlerin test edildiği, yeni varyasyonların denendiği araştırma tesislerini tahrip etti. Bu insanlar için, söz konusu besinlerin güvenli olma <em>ihtimali</em> bile kabul edilemez.</p>

  <p>Avrupa Birliği’nin 2001 tarihli bir raporunda, genetiği değiştirilmiş tahılların insan sağlığına veya çevreye herhangi bir yeni tehlike oluşturduğunu saptamayı başaramamış, on beş yılı aşkın bir süre boyunca gerçekleştirilen 81 araştırma projesinden bahsedilmiştir.<a class="noteref" href="../Text/notlar.xhtml#n1328" id="ref28">28</a> Bu bir biyolog için şaşırtıcı değildir. Genetiği değiştirilmiş besinler “doğal” besinlerden daha tehlikeli değildir, çünkü temelde doğal besinlerden farklı değillerdir. Aslında sağlıklı yiyecek dükkânlarında satılan her hayvanın, her bitkinin, seçici üreme ve melezleştirme aracılığıyla binlerce yıl boyunca “genetiğiyle oynanmıştır”. Havucun yabanıl atası ince, acı ve, beyaz bir köktü; mısırın atası iki üç santimetre büyüklüğünde, kolayca dağılan, küçük ve taş gibi sert birkaç tanesi bulunan bir koçandı. Bitkiler, yenmek için özel bir istek duymayan Darvinci yaratıklardır, dolayısıyla başlangıçta esas niyetleri bizim için lezzetli, sağlıklı ve kolay yetişen varlıklar olmak değildi. Bunun aksine amaçları tahriş edici maddeler, zehirler ve kötü tatlar evrimleştirip, bizi onları yemekten <em>caydırmaktı</em>. Dolayısıyla, doğal yiyeceklerde özellikle güvenli olan bir durum yoktur. Zararlılara karşı direnç kazandırmanın “doğal” yöntemi olan seçici üreme, bitkinin zehir derişimini artırır; örneğin bir doğal patates varyasyonun piyasadan çekilmesi gerekmişti, çünkü insanlar için zehirli olduğu kanıtlanmıştı.<a class="noteref" href="../Text/notlar.xhtml#n1329" id="ref29">29</a> Benzer olarak, bir gıda mühendisi tarafından “modası geçmiş teknolojilerle elde edilen çeşni” olarak tarif edilen doğal çeşniler, yapay muadillerinden ayırt edilemez, ayırt edilebildiklerindeyse bazen doğal çeşni daha tehlikeli olabilir. “Doğal” badem çeşnisi olan benzaldehid, şeftali çekirdeklerinden saflaştırıldığında az miktarda siyanür de içerir; “yapay çeşni” olarak sentezlediğindeyse siyanür bulundurmaz.<a class="noteref" href="../Text/notlar.xhtml#n1330" id="ref30">30</a></p>

  <p>Yapay olarak değiştirilmiş, genetiğiyle oynanmış tüm besinleri kapsayan bir korku, sağlık göz önüne alındığında mantıklı değildir, ayrıca bu korku yüzünden yiyecekler pahalılaşabilir ve fakirlerin beslenmesi daha da zorlaşabilir. Bu temelsiz korku nereden kaynaklanmakta? Bunun sebebi kısmen, kanserojen maddeleri gündeme taşıyan gazetecilik ekolüdür. Bu ekol, aşırı dozlarda kimyasalla beslenen sıçanlarda yükselen kanser oranlarını gösteren çalışmaları iyice irdelemeden halka bildirir. Fakat bu korku ayrıca, ilk olarak 1890’da antropolog James George Frazer tarafından tanımlanan, yakın bir zamandaysa Paul Rozin, Susan Gelman, Frank Keil, Scott Atran ile başka bilişsel bilimcilerin laboratuvarlarında çalışılan, canlı varlıklarla ilgili bir önseziden kaynaklanır.<a class="noteref" href="../Text/notlar.xhtml#n1331" id="ref31">31</a></p>

  <p>İnsanların sezgisel biyoloji anlayışı, canlı varlıkları mesken tutmuş, onlara şekillerini ve güçlerini veren, görülmez bir öz kavramından yola çıkar. Bu özcü inançlar çocukluğun erken safhalarında ortaya çıkar, geleneksel toplumlardaysa bitkiler ve hayvanlarla ilgili akıl yürütmeye egemendirler. Bu sezgiler çoğunlukla insanlara iyi hizmet eder. Okul öncesi çağdaki çocukları, kokarcaya benzeyen bir rakunun rakun bebekleri olacağı, elmadan alınan çekirdeğin çiçek saksısına ekildiğinde elma ağacı olarak gelişeceği ve hayvanların davranışlarının görünüşe değil, iç organlarına bağlı olduğu çıkarımını yapmalarını mümkün kılar. Geleneksel tarzda yaşayan insanların, farklı görünen varlıkların (tırtıl ile kelebek gibi) aynı türe ait olabileceği çıkarımını yapmalarını sağlar; ayrıca onları canlıların suyunu ve özütünü çıkarıp ilaç, zehir, gıda takviyesi olarak kullanmaya zorlar. Bu sezgiler; dışkı, hasta insanlar ve çürümüş et gibi hastalıklı maddelerle temas etmiş şeylerin yenmesini engelleyerek, insanların bu sebeplerden hastalanmasının önüne geçer.<a class="noteref" href="../Text/notlar.xhtml#n1332" id="ref32">32</a></p>

  <p>Fakat sezgilere dayanan özcülük anlayışı insanları hatalara da sürükleyebilir.<a class="noteref" href="../Text/notlar.xhtml#n1333" id="ref33">33</a> Çocuklar, İngilizce konuşan anne babanın çocuklarının, Fransızca konuşan bir ailede büyüseler bile İngilizce konuşacağına, çocukların kendi cinsiyetinden biriyle birlikte büyümeyip bu alışkanlıkları öğrenmeseler bile, oğlanların saçlarını kısa kestirip kızların elbise giyeceğine inanarak yanılırlar. Geleneksel toplumlarda insanlar vudu gibi büyülerle başka insanların ve hayvanların davranışlarının kontrol edilebileceğine inanır. Görünüşleri benzeyen nesnelerin benzer güçleri olduğunu ve dolayısıyla töz haline getirilmiş gergedan boynuzunun, erkek cinsel organının sertleşme sorununu tedavi edeceğini düşünürler. Hayvanların vücut parçalarının kendi güçlerini, temas ettikleri nesnelere aktardığını, dolayısıyla vahşi bir hayvanın bedeninden bir parçayı yemenin veya giymenin onları da vahşileştireceğini düşünürler.</p>

  <p>Eğitimli Batılılar hemen kendini beğenmişlik yapmasın. Rozin, bizim de vudu benzeri sezgilerimizin olduğunu göstermiştir. Çoğu Amerikalı steril bir hamamböceğine, hatta plastik oyuncağına bile dokunmaz ve hamamböceğinin bir saniyeden kısa süre değdiği suyu içmez.<a class="noteref" href="../Text/notlar.xhtml#n1334" id="ref34">34</a> Hatta Ivy League<a class="noteref" href="../Text/notlar.xhtml#n1335" id="ref35">35</a> [Sarmaşık birliği] öğrencileri, ne yerseniz o olduğunuza inanır. Eti için kaplumbağa, sert kılları için yaban domuzu avlayan bir kabilenin mensuplarının iyi yüzücüler olduğuna, kabuğu için kaplumbağa ve eti için yaban domuzu avlayan bir kabilenin mensuplarınınsa sıkı savaşçılar olduğuna hükmederler.<a class="noteref" href="../Text/notlar.xhtml#n1336" id="ref36">36</a> Yazdığı biyoloji tarihinde Ernst Mayr, birçok biyoloğun başta doğal seçilim kuramını reddettiğini, çünkü türlerin bir öz tarafından tanımlanan saf bir soy olduğuna inandıklarını belirtir. Türlerin çeşitliliğe sahip bireylerden oluşan toplumlar olduğu ve evrimsel zaman içinde birbirlerine karışabilecekleri kavramını akılları almamıştı.<a class="noteref" href="../Text/notlar.xhtml#n1337" id="ref37">37</a></p>

  <p>Bu bağlamda, insanların genetiği değiştirilmiş organizmalardan korkması kulağa o kadar tuhaf gelmez; her canlının bir özünün olduğunu düşünmek standart bir insan sezgisidir. Doğal besinlerin, bitki veya hayvandaki saf özü taşıdığı ve bu canlıların içinde büyüdükleri kır ortamının tazeleyici güçlerini yanlarında getirdikleri düşünülür. Genetiğiyle oynanmış ya da yapay takviye maddeleri içeren besinlereyse laboratuvarlar veya fabrikalarda kasten ek maddeler katılıp bunların kökenlerinden koparıldığı düşünülür. Genetik, biyokimya, evrim ve risk analizine başvuran tezler, kökleri derine uzanan bu düşünceyle karşılaşınca muhtemelen boşa kürek çekmiş olacaktır.</p>

  <p>Özcü anlayışı içeren sezgiler, tehlike algısının yanlış olmasının tek sebebi değildir. Risk analizcilerinin, insanların korkularının nesnel beklentiler çizgisinin çok dışında olduğunu keşfetmeleriyle akılları karışmıştır. Birçok insan uçakla seyahat etmekten çekinir, oysa arabayla gitmek 11 kat daha tehlikelidir. Köpekbalığı tarafından yenilmekten korkarlar, oysa kendi küvetlerinde boğulma ihtimalleri 400 kat fazladır. İçme suyunda kloroform ve trikloretilen’in ortadan kaldırılması adına pahalı önlemler alınması için avaz avaz bağırırlar, oysa fındık ezmesi sandviçi yüzünden kansere yakalanma olasılığı yüzlerce kat daha fazladır (çünkü fındıkta kanserojen küfler olabilir).<a class="noteref" href="../Text/notlar.xhtml#n1338" id="ref38">38</a> Bu tehlikelerden bazıları insanın gözüne abartılı görünür, çünkü bunlar yükseklik, kapalı yerde kalmak, yırtıcı saldırısına maruz kalmak ve zehirlenmek gibi içsel korkularımızı gıdıklar.<a class="noteref" href="../Text/notlar.xhtml#n1339" id="ref39">39</a> Fakat insanlara tehlike hakkında nesnel bilgi sunulduğunda bile, beynin olasılıkları değerlendirme şekli yüzünden bu bilgiyi kabul etmeyebilirler.</p>

  <p>“Bozuk konserve zehirlenmesi yüzünden ölme ihtimali yılda 0,000001’dir” ifadesi aslında anlaşılmaz bir ifadedir. Başta veya sonda birçok sıfır barındıran rakamlar bizim sayı anlayışımızın ötesindedir. Psikolog Paul Slovic ile meslektaşları, insanlara emniyet kemeri takmadıklarında ölme ihtimallerinin 3,5 milyon kişide bir olduğu söylendiğinde, insanların umursamayıp emniyet kemeri takmadığını buldular. Fakat olasılıklar yeniden hesaplanıp hayatları boyunca çarpışmadan ölme ihtimalinin yüzde bir olduğu söylendiğinde, emniyet kemerini takmaya başladılar.<a class="noteref" href="../Text/notlar.xhtml#n1340" id="ref40">40</a></p>

  <p>Birçok istatistiğin anlaşılmamasının başka bir sebebi, tek bir olayın, örneğin <em>benim</em> bir uçak kazasında ölmemin aslında kafa karıştırıcı bir kavram olmasıdır (olayların, kazada tüm yolcuların ölme ihtimali gibi, başka olaylara kıyasla görülme sıklığını anlatmanın aksine); matematikçiler için bile bu böyledir. Bahis oranlarını belirleyen uzmanların, Canterbury Piskoposu’nun ikinci zuhuru bir yıl içinde onaylayacağı (bire 1.000), İngiltere Luton’dan Bay Braham’ın bir daimi hareket makinesi icat edeceği (bire 250) ya da Elvis Presley’in hayatta ve iyi olduğu (bire 1.000) gibi belirli olaylar için ileri sürdükleri olasılıklardan nasıl bir anlam çıkarabiliriz?<a class="noteref" href="../Text/notlar.xhtml#n1341" id="ref41">41</a> Elvis ya hayatta ya da ölüdür, o halde 0,001 olasılıkla yaşadığını söylemek ne anlama gelir? Benzer olarak, havacılık güvenliği analistinin, ticari bir havayolu uçağının alana her inişinde kişinin yaşam süresini ortalama on beş dakika kısalttığını söylemesi ne anlama gelmekte? Uçak inerken, hayatım ya on beş dakikadan çok daha uzun bir süre kısalacaktır ya da hiç kısalmayacaktır. Bazı matematikçiler, tek bir olayın olasılığının, anlamlı bir matematiksel nicelik olmaktan çok, 0 ile 1 rakamları arasında ifade edilen ve tahminin güvenilirliğine dair bir içgüdü olduğunu söyler.<a class="noteref" href="../Text/notlar.xhtml#n1342" id="ref42">42</a></p>

  <p>Zihin olasılıkları hatırlanan veya hayal edilen olayların göreli frekansları bağlamında daha rahat hesaplar.<a class="noteref" href="../Text/notlar.xhtml#n1343" id="ref43">43</a> Bu, gazetelerin pek bakılmayan sayfalarında alt kısımlara basılan araba kazaları, merdiven devrilmesi gibi daha sık görülen ve daha sıkıcı olaylara kıyasla uçak kazası, köpekbalığı saldırısı, şarbon bulaşması gibi yakın tarihli ve kolay hatırlanabilir olayları kişinin kaygıları listesinde daha üst sıralara çıkartabilir. Bu yüzden risk uzmanları ayrı bir dil konuşur, sıradan insanlar ise ayrı bir şey duyar. Nükleer atık için önerilen yer hakkındaki oturumlarda bir uzman radyoaktivitenin sızabileceği olaylar zincirini gözler önüne seren bir hatalar şeması sunabilir. Örneğin erozyon, kaya yatağında çatlaklar, alanı kazara kazıp delmek veya atık bölgesini düzgün mühürlememek, radyoaktivitenin yeraltı sularına karışmasına sebep olabilir. Sonra da yeraltı sularının hareketleri, volkanik faaliyetler, büyük meteor çarpmaları ve radyoaktif atıkların biyosfere karışmasına yol açabilir. Her olaylar silsilesine bir olasılık atfedilebilir, dolayısıyla tüm sebeplerin ortaya çıkarabileceği bir kazanın toplam olasılığı öngörülebilir. Bununla birlikte, insanlar bu çözümlemeleri duyduğunda, kendileri güvende hissetmek yerine daha çok korkarlar, çünkü bir şeylerin ters gitmesi için bir sürü yoldan geçmesi gerektiğini fark etmemişlerdir! Felaket senaryoları <em>olasılıklarını</em> akıllarında toplamak yerine, zihinlerinde sayısız felaket <em>olasılığını</em> peş peşe sıralamışlardır.<a class="noteref" href="../Text/notlar.xhtml#n1344" id="ref44">44</a></p>

  <p>Bu durum, insanların aptal olduğu ya da “uzmanların” bu istenmeyen teknolojileri zorla kabul ettirmesi gerektiği anlamına gelmez. Riskler tamamen anlaşılsa bile, mantıklı insanlar belirli teknolojik ilerlemelerden vazgeçmeyi seçebilir. Demokrasi, insanların duygularına ters gelen bir şey varsa, psikolojimize ters gelen kimi kriterlere göre “akılcı” mı diye bakmaksızın insanların onu reddetmesini mümkün kılmalıdır. Birçok kişi temizlenmiş insan atıklarıyla yetiştirilen bitkileri reddedecek ve cam tabanı olan bir asansöre binmekten kaçınacaktır; sebep bunların tehlikeli olduklarını düşünmeleri değil, bu düşüncenin kendilerini rahatsız hissettirmesidir. Genetiği değiştirilmiş besinleri yemek veya bir nükleer tesisin yanında yaşamak konusunda aynı tepkiyi veriyorlarsa, tercihlerini başkalarına dayatmayıp bunun bedelini onlara yüklemeye kalkmadıkça, bunları reddetme seçenekleri de olmalıdır.</p>

  <p>Ayrıca, teknokratlar riskle ilgili makul bir öngörüde bulunabilseler bile (bu, kuşkulu bir girişimdir), insanların hangi risk seviyesini kabul etmesi gerektiğini onlar dikte ettiremez. İnsanlar, erime olasılığı çok düşük bir nükleer güç tesisine, bu riski abarttıkları için değil, ne kadar uzak olursa olsun ortaya çıkabilecek bir felaketin sonuçlarının fazlasıyla korkunç oluşu yüzünden itiraz edebilir. Ayrıca insanlar, sefasını zenginler ve güçlülerin süreceği, cefasınıysa kendilerinin çekeceği bir alışverişi elbette kabul etmezler.</p>

  <p>Bununla birlikte, bilim ile kadim düşünme yollarımız arasındaki farkı anlamak, bireysel ve toplu kararlarımızı daha bilinçli vermemizi sağlar. Bu farkı bilmek, yaygın yanlış anlaşılmalarla karşılaşıldığında, bilimciler ve gazetecilerin yeni teknolojileri anlatmasına yardımcı olacaktır. Ayrıca bu teknolojileri hepimizin anlamasına, böylece onları haklı gerekçelerle kabul etmemize veya reddetmemize de yardım edebilir.</p>
  <hr />

  <p class="nonindent"><em>Ulusların Zenginliği</em> kitabında Adam Smith, insan doğasında taşımaya, pazarlık yapma ve değiştokuş etmeye yönelik “belirli bir eğilim” olduğunu yazmıştı. Mal değiştokuşu yapmak ve karşılıklı iyilikte bulunmak insanların evrensel değerlerindendir ve bunun tarihi muhtemelen çok eskilere dayanmaktadır. On binlerce yıllık arkeolojik kazı alanlarında, kaynaklarından yüzlerce mil uzaklıkta hoş deniz kabukları ve sivri çakmaktaşları bulunmuştur; ki bu durum oraya bir ticaret ağı sayesinde ulaştıklarını akla getiriyor.<a class="noteref" href="../Text/notlar.xhtml#n1345" id="ref45">45</a></p>

  <p>Etnografik literatürü inceleyen Antropolog Alan Fiske aslında insanlar arasındaki tüm işlerin dört örüntü izlediğini, her birinin farklı bir psikolojisi olduğunu buldu.<a class="noteref" href="../Text/notlar.xhtml#n1346" id="ref46">46</a> İlki Toplu Paylaşmadır: aile üyeleri gibi insan grupları, kimin ne aldığının çetelesini tutmadan nesneleri paylaşırlar. İkincisi Yetki Sıralamasıdır: baskın kişiler düşük rütbelilerden istediklerini alır. Geri kalan iki örüntüyse değiştokuşla tanımlanır.</p>

  <p>En yaygın değiştokuş türü Fiske’nin Karşılıklı Eşitlik dediği şeydir: İki kişi farklı zamanlarda mal değiştokuşu yapar veya karşılıklı iyilikte bulunurlar, alınıp verilen mallar da özdeştir veya en azından çok benzer ya da mukayese edilmeleri kolaydır. Ticaret ortakları borçlarını basit toplama çıkarma işlemleriyle değerlendirir ve iki taraf da eşit çıkarsa tatmin olurlar. Ortaklar bu değiş-tokuşun aralarında bir ilişki kurduğunu hisseder ve insanlar çoğunlukla da bu ilişkiydi sürdürmek için alışveriş yaparlar. Örneğin, Pasifik adalarının ticaret döngülerinde hediyeler şeften şefe aktarılır ve hediye nihayetinde ilk veren kişiye dönebilir. (Birçok Amerikalı, Noel’de yapılan meyveli keklerin de başına aynısının geldiğinden şüpheleniyor.) Karşılığı verilmeden bir fayda sağlanmasından ötürü Karşılıklı Eşitlik ilişkisi ihlal edilirse, haksızlığa uğrayan taraf kendini dolandırılmış hisseder ve saldırgan bir karşılık verebilir. Karşılıklı Eşitlik, çoğu avcı-toplayıcı toplumdaki tek ticaret mekanizmasıdır. Fiske bunun kısasa kısas ilkesinin zihinsel modeliyle desteklendiğini belirtirken; Leda Cosmides ve John Tooby, bu düşünme şeklinin Amerikalılara da kolay geldiğini göstermişlerdir.<a class="noteref" href="../Text/notlar.xhtml#n1347" id="ref47">47</a> Sezgisel ekonomimizin temeli bu özellikmiş gibi görünüyor.</p>

  <p>Fiske, Karşılıklı Eşitliğin çok farklı bir sistem olan Piyasa Fiyatlandırmasıyla zıtlık gösterdiğinden de bahseder. Bu sistem, modern ekonomilerin temelini oluşturan kira, fiyat, ücret ve faiz oranları kavramlarının sistemidir. Piyasa Fiyatlandırması çarpma, bölme, kesirler ve büyük sayılar matematiği ile para, kredi, yazılı sözleşmeler ve karmaşık iş bölümü gibi sosyal kurumlara dayanır. Piyasa Fiyatlandırması avcı-toplayıcı toplumlarda yoktur, ayrıca evrimsel geçmişte de hiçbir rol oynamadığını biliyoruz, çünkü sadece kısa süre önce ortaya çıkmış olan yazı, para ve matematik gibi teknolojilere dayanmaktadır. Piyasa Fiyatlandırmasıyla gerçekleştirilen alışverişler bugün bile herhangi bir bireyin bütünüyle kavramasının imkânsız olduğu nedensel olaylar zincirleri içerebilir. Bugün önümdeki kitap taslağına birkaç yazı karakteri eklemek için klavyenin tuşlarına basıyor, böylece yıllar boyunca marketlerden alışveriş yapma olanağı kazanıyorum. Bunun sebebi bir muz yetiştiricisine kitabımın bir kopyasını vermem değil, ne yaptıklarını tamamen anlamasam da bağımlı olduğum üçüncü, dördüncü ve beşinci kişilerin (yayıncılar, kitapçılar, kamyoncular ve simsarlar) oluşturduğu arapsaçı bir ağdır.</p>

  <p>İnsanlar bu dört etkileşim biçiminden günümüzdeki ilişkilerde hangisinin geçerli olduğuna dair farklı düşüncelere sahip olduğunda hiçbir şey anlamamaktan, sürekli rahatsız duymaya ya da düpedüz düşmanlığa dek uzanan farklı sonuçlar ortaya çıkabilir. Ev sahibine akşam yemeğinin parasını ödemeyi teklif eden misafiri, arkadaşına emir veren kişiyi ya da patronunun tabağından pervasızca karides alan bir çalışanı düşünün. Bir alışverişte taraflardan birinin Karşılıklı Eşitlik bağlamında, diğer tarafın Piyasa Fiyatlandırması bağlamında düşündüğü yanlış anlaşılmalar ise daha yaygın, hatta daha tehlikeli olabilir. Bunlar farklı psikolojilere hitap eder; bir tanesi sezgisel ve evrenseldir, diğeriyse inceliklidir ve öğrenilmesi gerekir, bu anlayışlar arasındaki çarpışmalar da ekonomi tarihinde sıklıkla görülmüştür.</p>

  <p>Ekonomistler “fiziksel yanılgı”ya atıfta bulunur: belirli bir zaman ve belirli bir mekânda herhangi birinin ödemek istediği değerin aksine, bir nesnenin gerçek ve değişmez bir değeri olduğuna yönelik inancı kastederler.<a class="noteref" href="../Text/notlar.xhtml#n1348" id="ref48">48</a> Karşılıklı Eşitlik ile Piyasa Fiyatlandırması arasındaki fark basitçe budur. Üç tavuk bir bıçakla takas edildiğinde bu durum fiziksel yanılgıya yol açmayabilir, fakat takaslara para, kredi ve üçüncü bir kişi aracılık ettiğinde bu yanılgının çirkin sonuçları olabilir. Malların “adil bir fiyatı” olduğu inancı, bir şeye yüksek fiyat biçmenin açgözlülük olduğunu söyler, sonuçta ortaçağda, komünist yönetimler ve birçok Üçüncü Dünya ülkesinde zorunlu fiyatlandırma uygulanmıştır. Arz talep yasalarının etrafından dolanmaya çalışan bu girişimler çoğunlukla malların israf edilmesine, kıtlıklar ve karaborsalara yol açmıştır. Fiziksel yanılgının başka bir sonucuysa faizi yasadışı ilan etmekteki yaygın çabalardır. Bu çabalar, borç aldığı parayı eksiksiz ödeyen birinden fazla para talep etmenin açgözlülük olacağı sezgisinden kaynaklanır. Elbette, insanların borç alıp daha sonra ödemesinin tek sebebi, paranın onlar için, borç aldıklarında geri ödeyecekleri zamana kıyasla daha değerli olmasıdır. Dolayısıyla hükümetler, faizcilik yasalarını temizlemeye başladığında, üretime para yatırabilmiş kişiler paralarını geri alamaz ve böylece herkesin yaşam standardı düşer.<a class="noteref" href="../Text/notlar.xhtml#n1349" id="ref49">49</a></p>

  <p>Bir şeyin değerinin zamanla değişmesi, değerli şeylerin dolaşımını sağlayan, ödünç veren kişiler için bir yaşam alanı yaratır, benzer şekilde bu değer mekâna göre de değişebilir ve o zaman değerli malların farklı yerler arasındaki dolaşımını sağlayan aracılar için bir yaşam alanı yaratılmış olur. Muz benim için yüz mil ötedeki depoda olduğunda değil, caddemdeki dükkânda olduğunda değerlidir, dolayısıyla ithalatçıya para vermekten çok dükkân sahibine para ödemek istiyorum; gerçi “aracıyı ortadan kaldırsam” muz başına daha az para ödeyebilirdim. Benzer sebeplerden ötürü, ithalatçı da dükkân sahibinden, benden talep ettiği paraya kıyasla daha az para ister.</p>

  <p>Fakat ödünç verenler ile aracılar, dokunulabilir bir şey vücuda getirmedikleri için onların katkısını anlamak zordur, çoğunlukla da asalak olarak düşünülürler. İnsan tarihinde tekrarlanan bir olay, aracıların gettolara tıkılması, mallarına el konulması, kovulmaları ve çetelerin bunlara şiddet uygulamasıdır; bu davranışa maruz kalanlar çoğunlukla aracılık alanında uzmanlaşmayı öğrenmiş etnik azınlıklardır.<a class="noteref" href="../Text/notlar.xhtml#n1350" id="ref50">50</a> Avrupa’daki Yahudiler en bilindik örnektir, fakat göçmen Çinliler, Lübnanlılar, Ermeniler, Hindistan’da Gujaratlılar ve Çetyarlılar da tarihte benzer zulümleri yaşamıştır.</p>

  <p>Sıra dışı konumdaki bir ekonomist, fiziksel yanılgının herhangi bir benzersiz tarihsel şarta dayanmadığını ve insan psikolojisinden doğduğunu kanıtlamıştır. II. Dünya Savaşı sırasında savaş esiri kampındayken bu sendromun ortaya çıkışını baştan sona izlemiştir. Her ay, tutsaklar Kızıl Haç’tan aynı paketleri alıyordu. Birkaç tutsak bütün kampı dolaşıp bazı maddelere diğerlerinden daha fazla değer veren veya ay sonu gelmeden önce kendi payını bitiren tutsaklarla çukulata, sigara ve öte beri alışverişi yapıyordu. Aracı her işlemden ufak bir kâr sağlıyor ve sonuçta onlara karşı derin bir nefret duyuluyordu; bu örnek, aracı azınlığı trajedisinin mikrokozmosu gibiydi. Ekonomist şöyle yazar: “Aracının işlevi, satıcı ile alıcıyı bir araya getirmek için böylesine uğraşması göz ardı ediliyordu; elde ettiği kâr, emeğinin ödülü olarak değil, dürüst olmayan bir uygulama olarak görülüyordu. Varlığı bunun aksini kanıtlasa da, aracılık gereksiz olarak görülüyordu.”<a class="noteref" href="../Text/notlar.xhtml#n1351" id="ref51">51</a></p>

  <p>Yüksek teknoloji dünyasında, insan sezgilerinin trajik noksanları için en net tedavi eğitimdir. Bu da eğitim siyasetinde bazı önceliklerin varlığını açığa çıkarır: Öğrencinin modern dünyayı anlaması için çok önemli görünen bilişsel yetileri sağlamak önceliklerden biridir, üstelik bu yetiler doğuştan sahip olunan bilişsel yetilere hiç benzemez. Örneğin bu bölümde gördüğümüz tehlikeli yanlış inanışlar, lise veya kolej müfredatlarında ekonomi, evrim biyolojisi, olasılık ve istatistiğe öncelik tanırdı. Maalesef, ortaçağdan beri çoğu müfredat pek değişmemiştir ve değişime de açık değildir, çünkü kimse yabancı dil, edebiyat klasikleri veya trigonometri öğrenmenin önemli olmadığını söyleyerek cahilin teki sayılmayı istemez. Fakat bir konu ne kadar değerli olursa olsun, günde sadece yirmi dört saat vardır, dolayısıyla bir konuyu öğretmek, aynı zamanda başka bir konuyu da öğretmemek anlamına gelir. Mesele, trigonometrinin önemli olup olmaması değildir, acaba istatistikten daha mı önemlidir; eğitimli bir kişinin klasikleri bilmesi meselesi de değildir, fakat eğitimli bir kişinin klasikleri bilmesi, acaba temel ekonomiyi bilmesinden daha mı önemlidir. Dünyanın karmaşıklığı sezgilerimize sürekli meydan okumakta ve bu değiştokuşlardan kaçınmak sorumsuzluk olur.</p>
  <hr />

  <p class="nonindent">Şair Wallace Stevens 1951’de şöyle yazmıştı: “Doğamız sınırsız bir mekândır ve zekânın bu mekânda bir sonu yoktur.”<a class="noteref" href="../Text/notlar.xhtml#n1352" id="ref52">52</a> Zekânın sınırsızlığı kombinasyonlu sistemin gücünden kaynaklanır. Sadece birkaç notanın türlü türlü melodiler ortaya çıkarması, birkaç harfin sayfalarca yazıyı meydana getirmesi gibi, KİŞİ, YER, ŞEY, NEDEN, DEĞİŞİM, HAREKET, VE, VEYA, DEĞİL benzeri birkaç fikir de sınırsız düşünceye hayat verebilir.<a class="noteref" href="../Text/notlar.xhtml#n1353" id="ref53">53</a> Fikirlerin sonsuz sayıda kombinasyon oluşturabilmesi insan zekâsının motoru ve tür olarak başarımızın anahtarıdır. On binlerce yıl önce atalarımız geyik gütmek, zehir saflaştırmak, hastalık tedavi etmek ve ittifak kurmak gibi yeni eylem türleri geliştirdiler. Modern zihin de artık maddeyi atomların kombinasyonu, canlılık planını DNA nükleotitlerinin kombinasyonu, niceliklerin arasındaki ilişkiyi ise matematiksel simgelerin kombinasyonu olarak kavrayabilir. Dilin kendisi kombinasyonlu bir sistemdir ve zihnin meyvelerini paylaşmamızı sağlar.</p>

  <p>İnsan zihninin kombinasyonlu güçleri, türümüzün gezegendeki yerine dair bir paradoksu açıklamaya yardımcı olabilir. İki yüzyıl önce ekonomist Thomas Malthus (1766-1834) insan doğasının iki değişmez özelliğine dikkat çekmişti. Bunlardan biri “yiyeceğin insan varlığı için gerekli olmasıdır.” Öteki özellik ise “cinsiyetler arasındaki tutkunun gerekli oluşudur ve şu anki durumu da pek değişmeyecektir.” Şu çıkarımı meşhurdur:</p>

  <blockquote>
    <p class="nonindent">İnsanoğlunun geçinmesi konusunda nüfusun gücü, toprağın gücünden kesinlikle daha büyüktür. Nüfus dizginlenmezse geometrik oranda büyürken geçim kaynaklarıysa ancak aritmetik bir artış gösterir. Sayılarla biraz haşır neşir olmak, ikinciye kıyasla birinci gücün şiddet yoğunluğunu gösterecektir.</p>
  </blockquote>

  <p class="nonindent">Malthus insanoğlunun giderek daha büyük bir oranının açlık çekeceği ve fakirlerin çocuklarının talihinin yine açlık olduğu için onlara yardım etme çabalarının sefalete yol açacağı sonucuna vardı. Yakın tarihte ortaya çıkan birçok felaket tellalı bu savı tekrar canlandırdı. 1967’de William Paddock ve Paul Paddock <em>Famine 1975!</em> [Kıtlık 1975!] adlı bir kitap yazarken; 1970’te <em>The Population Bomb</em> [Nüfus bombası] kitabının yazarı biyolog Paul Ehrlich, 1980’lere gelindiğinde altmış beş milyon Amerikalı ve dört milyar insanın açlıktan öleceğini öngördü. 1972’deyse Roma Kulübü olarak bilinen bir grup büyük düşünür ileriki on yıllarda doğal kaynakların felaket yaratacak şekilde azalacağını ya da dünyanın boğazına dek kirlilik getiren etkenlere batacağını tahmin etmişti.</p>

  <p>1970’lerdeki bu Malthusvari öngörüler boş çıkmıştır. Hem dört milyar açlık kurbanı hem de tükenen kaynaklar hakkında yanılan Ehrlich, 1980’de ekonomist Julian Simon ile on yıl içinde beş stratejik metalin epey azalacağına, bu yüzden fiyatlarının yükseleceğine dair bahse girdi ve beş bahsin beşini de kaybetti. Hem dünya nüfusunun artmasına (şu an altı milyar, artmaya da devam ediyor) hem de kişi başına tüketilen enerji ve kaynak miktarının yükselmesine rağmen, açlıktan ölümler ve yokluklar asla gerçekleşmemiştir.<a class="noteref" href="../Text/notlar.xhtml#n1354" id="ref54">54</a> Elbette korkunç kıtlıklar hâlâ oluyor, fakat bunun sebebi dünyadaki ağız sayısı ile besin miktarı arasındaki tutarsızlık değildir. Ekonomist Amartya Sen, bu kıtlıkların genelde kısa ömürlü olaylar olduğunu veya yiyeceğin ihtiyaç içindeki insanlara ulaşmasını engelleyen siyasal ya da askerî ayaklanmalardan kaynaklandığını göstermiştir.<a class="noteref" href="../Text/notlar.xhtml#n1355" id="ref55">55</a></p>

  <p>Gezegenimizin durumuna ilgi göstermek hayati bir öneme sahiptir ve dolayısıyla çabalarımızı yanlış yöne sevketmemek adına sorunun nerede olduğunu açıklığa kavuşturmamız gerekir. Basit Malthusvari düşüncelerin sürekli başarısız olması, çevresel zorlukları çözümlemenin en iyi yolunun bu olmadığını göstermiştir. Yine de Malthus’un mantığı hatasız görünüyor. Öyleyse bu mantık nerede yanılıyordu?</p>

  <p>Malthusvari kehanetlerin başlıca sorunu, refah içindeki hayatı destekleyecek kaynakların artmasını sağlayan teknolojik değişimleri küçümsemeleridir.<a class="noteref" href="../Text/notlar.xhtml#n1356" id="ref56">56</a> XX. yüzyılda yiyecek arzı doğrusal bir artış göstermedi, tam tersine katlanarak arttı. Çiftçiler aynı araziden daha fazla mahsûl almaya başladılar ve mahsulün işlenmesi sırasında ürünün daha büyük kısmı yenilebilir hale getirildi. Zararlı organizmalar tüketmeden veya besinler çürümeden önce kamyonlar, uçaklar ve gemiler yiyeceklerin daha büyük kısmını insanlara ulaştırdı. Petrol ve mineral yataklarının sayısı azalacağına arttı, çünkü mühendisler yeni kaynaklar bulup bu kaynaklara nasıl ulaşılacağı sorununu çözmenin yeni yollarını keşfettiler.</p>

  <p>Birçok insan teknolojiye bu mucizevi rolü bahşetmekte çekimser davranır. Teknoloji gelişimi, kulağa daha çok dünya fuarında gelecekten çizgiler taşıyan bir sergide yankılanan metalik ses gibi geliyor. Teknolojinin bize geçici bir kurtuluş sağladığı, fakat büyüsünün tükeneceği düşünülebilir. Teknoloji matematik yasalarını çürütemez; bu yasalara göre geometrik nüfus artışının karşısında sınırlı veya en iyi ihtimalle aritmetik oranda artan kaynaklar vardır. Bu çevrimin dengelenmesi için iyimserliğin inançlı olmasına ihtiyaç var gibi.</p>

  <p>Fakat kısa süre önce ekonomist Paul Romer, döngünün nasıl dengelenebileceğini göstermek adına bilişsel bilgileri işlemenin kombinasyonlu doğasına başvurdu.<a class="noteref" href="../Text/notlar.xhtml#n1357" id="ref57">57</a> İnsanın maddi varlığının maddelerle değil <em>fikirler</em> ile sınırlı olduğunu belirterek işe başladı. İnsanlar gerçekte kömüre, bakır tele ya da kâğıda ihtiyaç duymaz; onlar evlerini ısıtma, diğer insanlarla iletişim kurma ve bilgi depolama yöntemlerine ihtiyaç duyarlar. Bu ihtiyaçlar fiziksel kaynakların mevcudiyetini artırarak karşılanmak zorunda değildir. Mevcut kaynakları istediğimiz şeylerden daha fazla üretmek adına yeniden düzenlemek için yeni fikirler, yani tarifler, tasarımlar veya teknikleri kullanarak bu gereksinimler karşılanabilir. Örneğin petrol önceleri su kuyularını kirletmek için kullanılıyordu, sonra yakıt kaynağı olup tükenmekte olan balina yağının yerini aldı. Kum bir zamanlar cam yapmakta kullanılırdı; şimdi kumla mikroçipler ve optik kablolar yapılıyor.</p>

  <p>Romer’ın değindiği ikinci konu, fikirlerin aslında ekonomistlerin “rakip olmayan mallar” dediği şey olmasıdır. Besin, yakıt ve alet gibi birbirine rakip mallar, enerji ve maddeden üretilir. Bunları bir kişi kullanıyorsa diğerleri kullanamıyor demektir; bu düşünceye “ne yardan geçiyorsun ne de serden” deyişinden de aşinayızdır. Fakat fikirler <em>enformasyon</em> üzerine kuruludur ve bunlar neredeyse bedavaya çoğaltılabilir. Ekmek tarifi, bina imar planı, pirinç yetiştirme tekniği, ilaç formülü, faydalı bir bilimsel yasa veya bilgisayar yazılımı ve benzerleri bunları bulan kişiler bir kayba uğramadan etrafa dağıtılabilir. Rakip olmayan malların görünüşte sihirli bir şekilde yayılması, karşımıza entelektüel mülkiyeti ilgilendiren yeni sorunlar çıkarmıştır; örneğin internet üzerinden rahatlıkla paylaşılan müzik kayıtları gibi bilgilerin mülkiyeti meselesine ve mal mülkiyetini temel almış bir yasal sistemi uyarlamaya çalışırken sorunlar yaşanıyor.</p>

  <p>Rakip olmayan malların gücü, belki de evrim tarihi boyunca var olmuştur. John Tooby ve Irven DeVore adlı antropologlar, milyonlarca yıl önce atalarımızın Yerküre’nin ekosisteminde “bilişsel bir niş” işgal ettiğini ileri sürdüler. Çevrenin nedensel dokusunu modelleyebilen zihinsel hesaplamalar evrimleştiren hominidler (insansılar), zihin gözleriyle çeşitli senaryoları gözden geçirebiliyor, etraflarındaki taşları, bitkileri ve hayvanları sömürmenin yeni yollarını bulabiliyorlardı. İnsanın pratik zekâsı, dil (teknolojinin ucuz maliyetle paylaşılmasını sağlar) ve sosyal biliş yetileriyle (insanların aldatılmadan işbirliği yapmasını sağlar) birlikte evrimleşmiş, dolayısıyla da tam anlamıyla fikir gücüyle yaşayan bir tür ortaya çıkmış olabilir.</p>

  <p>Romer, yeni fikir üretmenin kombinasyonlu sürecinin Malthus mantığını atlatabileceğini belirtir:</p>

  <blockquote>
    <p class="nonindent">Her nesil, yeni tarifler ya da fikirler bulunmazsa, kısıtlı kaynakların ve istenmeyen yan etkilerin büyümeye dayatacağı sınırları hissetmiştir. Ayrıca her nesil, yeni tarifler ve fikirler bulma potansiyelini küçümsemiştir. Keşfedilecek daha ne kadar yeni fikir kaldığını anlamakta hep çuvallıyor ve bu fikirleri birleştirmekte de aynı zorluğu yaşıyoruz. Olasılıklar toplanmaz, onlar çarpılır.<a class="noteref" href="../Text/notlar.xhtml#n1358" id="ref58">58</a></p>
  </blockquote>

  <p class="nonindent">Örneğin, bir kerede dört tanesi on farklı oranla birleştirilen yüz tane kimyasal element 330 milyar farklı bileşik ortaya çıkarabilir. Bilimciler bu bileşiklerden bin tanesini bir günde değerlendirse, tüm olasılıkları incelemek bir milyon yıl sürerdi. Bilgisayar programlarına veya makine parçalarına talimatları yerleştirmenin farklı yollarının sayısı da bu kadar devasadır. En azından ilke olarak, insan bilişsel yetilerinin çalışma hızı, insan nüfus artışıyla aynı ölçektedir, dolayısıyla asla gerçekleşmemiş olan Malthusvari felaket paradoksunu çözebiliriz. Bunlardan hiçbiri, doğal kaynakları gönül rahatlığıyla kullanmamıza yetki vermez elbette. Olası fikirlerin muazzam büyüklükteki sayısı, her soruna bu fikirlerle veya gerekli zamanda bir çare bulunacağı anlamına da gelmez. Sadece insanların maddi dünyayla olan ilişkisine dair anlayışımızın, bedenlerimiz ve kaynakların yanı sıra zihinlerimizi de hesaba katması gerektiği anlamına gelir.</p>
  <hr />

  <p class="nonindent">Bütün iyi şeylerin hem bedeli hem de faydası olduğu gerçeği, insan zihninin kombinasyonlu güçleri için de geçerlidir. Zihin gerçekliğe açılan bir pencere yerine biyolojik bir organsa, bazı gerçekleri kavrayamıyor olmalıyız ve ayrıca bilimin keşiflerini anlamamızın bir sınırı olmalıdır.</p>

  <p>Bilişsel halatımızın sonuna gelmiş olma ihtimalimiz, modern fizik kaynaklı bir görüştür. Fizikteki en iyi kuramların doğru olduğuna inanmakta son derece haklıyız, fakat bu kuramların bize gerçeğe dair sundukları resim; uzay, zaman ve maddeyle ilgili orta boyutlu primat beyninin sezgileri için bir anlam ifade etmemektedir. Örneğin zamanın Büyük Patlamayla var olduğu, evrenin dört boyutlu eğri yapısının muhtemelen sınırsız olmadığı, maddenin dalga gibi hareket edebileceği ve benzeri tuhaf fizik görüşleri üzerinde düşündükçe sadece başımız ağrır. Gerçekte tutarsız olan düşünceler hakkında kafa yormamak imkânsızdır; örneğin “Büyük patlamanın öncesi nasıldı?”, “evrenin ötesinde ne var?” veya “lanet parçacık aynı anda iki yarıktan birden geçmeyi nasıl başarıyor?” gibi. Gerçekliğin doğasını keşfeden fizikçiler bile kendi kuramlarını anlamadıklarını iddia ediyor. Murray Gell-Mann, kuantum mekaniğini betimlerken “aslında hiçbirimizin anlamadığı, fakat nasıl kullanılacağını bildiğimiz şu gizemli ve kafa karıştırıcı disiplin” demiştir.<a class="noteref" href="../Text/notlar.xhtml#n1359" id="ref59">59</a> Richard Feynman şöyle yazmıştır: “Sanırım kimsenin kuantum mekaniğini anlamadığını söylesem hata yapmış olmam… Eğer bunu sormadan durabiliyorsanız, kendinize ‘fakat bu nasıl olabilir?’ diye sormaktan vazgeçin… Kimse bunun nasıl bir şey olduğunu bilmiyor.”<a class="noteref" href="../Text/notlar.xhtml#n1360" id="ref60">60</a> Bir başka söyleşideyse şunu eklemiştir: “Kuantum kuramını anladığınızı düşünüyorsanız, kuantum kuramını anlamamışsınız demektir!”<a class="noteref" href="../Text/notlar.xhtml#n1361" id="ref61">61</a></p>

  <p>Madde ve uzam hakkındaki sezgilerimiz gibi, hayat ve zihin hakkındaki sezgilerimiz de bilimin şekillendirdiği tuhaf bir dünyaya karşı bayrak açmış olabilir. Büyülü bir ruhun bedenlerimizle birleşmesi olarak düşündüğümüz hayat kavramımızın, zihnin aslında aşamalı gelişen bir beyin olduğunu söyleyen anlayışımıza nasıl uymadığını gördük. Zihinle ilgili diğer sezgilerimiz de bilişsel sinirbilimin ilerleyen keşif sahasının peşinden giderken hazırlıksız yakalandılar. Bilinç ve karar verme mekanizmasının beyindeki sinirsel ağların elektrokimyasal faaliyetiyle meydana geldiğine inanmak için sağlam sebeplerimiz var. Fakat hareketli moleküllerin öznel duyguları nasıl atlattığını (akla dayalı hesapların yerine) ve özgürce yaptığımız seçimleri nasıl yarattıkları (seçimlerin, sebep sonuç ilişkisiyle ortaya çıkan davranışlar olması yerine) Pleistosen döneminden kalma ruhlarımız için derin bir muammadır.</p>

  <p>Bu bilmecelerin korkunç bir bütüncü niteliği vardır. Bilinç ve özgür iradenin her aşamadaki nörobiyolojik fenomenleri kapladığı ve parçalar arasındaki herhangi bir kombinasyonda veya etkileşimde belirlenemeyeceği görülmektedir. Kombinasyonlu zekâmızın en iyi çözümlemeleri, bu tuhaf varlıkları, yani bilinç ve özgür iradeyi asabileceğimiz bir çengel vermez, düşünürler de ya bunların varlığını inkâr etmekle ya da gizemciliğe başvurmakla lanetlenmiştir. İyi midir kötü müdür bilmiyorum, dünyamızda her zaman bir tutam gizem olabilir, torunlarımız da din ve felsefenin ezelden beri var olan muammaları üzerinde sonsuza kadar düşünebilir; nihayetinde bu muammalar madde ve zihin kavramlarına bağımlıdır.<a class="noteref" href="../Text/notlar.xhtml#n1362" id="ref62">62</a> Ambrose Bierce’ın <em>Şeytanın Sözlüğü</em> adlı kitabı şu maddeyi içerir:</p>

  <blockquote>
    <p class="nonindent">ZİHİN, <em>isim</em>. Beyin tarafından salgılanan gizemli bir madde biçimi. Başlıca faaliyeti kendi doğasını anlama çabasıdır. Ama bu girişim boşunadır, çünkü kendini anlamak için elinde kendinden başka hiçbir şey yoktur.</p>
  </blockquote>
</body>
</html>
