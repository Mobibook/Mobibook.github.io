<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>9</span>
  </div>

  <h1>KUSURLU OLMA KORKUSU</h1>

  <div class="poem">
    <p>Fakat Doğa o zamanlar zihnimde egemendi,</p>

    <p>Ve kudretli biçimler, yakalıyor taptaze bir hayali,</p>

    <p>Bir kapı açıyordu olur olmaz umutlara.</p>

    <p>Olaysızca geçen dinginlikler çağında,</p>

    <p>Ulusların yanı sıra, şüphesiz benim kalbim de,</p>

    <p>Aynı arzu tarafından ele geçirilecekti;</p>

    <p>Fakat o zamanlar Avrupa titriyordu neşeyle,</p>

    <p>Fransa yaşıyordu altın saatlerinin zirvesinde,</p>

    <p>Ve insan doğası yeniden doğmuş gibiydi.</p>

    <p class="right">— William Wordsworth<a class="noteref" href="../Text/notlar.xhtml#n091" id="ref1">1</a></p>
  </div>

  <p class="nonindent">Wordsworth’un hatıratında, doğuştan sahip olunan ruh anlayışının doğurduğu ikinci korkuya rastlıyoruz. Romantik şair, insan doğasının yeniden doğabileceği fikriyle coşmuştu ve canını sıkan tek şey yalnızca ölümcül hatalarımızı ve günahlarımızı sonsuza dek sırtımızda taşıyacak olmamız ihtimaliydi. Romantik siyasal düşünürler de aynı tepkiyi verirler; çünkü değişmez bir insan doğası fikri, tüm reform umutlarını yerle bir ederdi. Eğer insanlar özlerine kadar çürümüşlerse ve ne yaparsanız yapın dünyayı kirleteceklerse, o zaman dünyayı daha iyi bir yer yapmak için neden uğraşılsındı ki? Rousseau’nun yazılarının hem edebiyatta Romantik akıma hem de tarihte Fransız Devrimi’ne ilham vermesi ya da 1960’larda romantizm ve radikal siyasetlerin yan yana gün ışığına çıkması tesadüf değildir. Felsefeci John Passmore yeni ve gelişmiş bir insan doğası aracılığıyla ulaşılacak daha iyi bir dünyanın özlemini çekmenin, Batı düşüncesinde tekrar tekrar ortaya çıkan bir motif olduğunu göstermiş ve D. H. Lawrence’ın bir sözüyle bu durumu özetlemiştir: “İnsanoğlunun Mükemmelleşebilmesi! Tanrım, nasıl da kederlendirici bir konu!”<a class="noteref" href="../Text/notlar.xhtml#n092" id="ref2">2</a></p>

  <p>İnsan doğasının sonsuza dek günahkâr kalacak olmasına dair korku iki biçimde var olmuştur. Bunlardan biri tatbiki bir korkudur: Yani toplumsal reformlar zaman kaybıdır, çünkü insan doğası değiştirilemez. Diğeriyse daha derin bir kaygıdır ve doğal olan her şeyin iyi olduğunu söyleyen Romantik inançtan kaynaklanır. Bu endişeye göre, bilimciler zina, şiddet, etnik ayrımcılık ve bencilliğin “doğal”, yani insan doğasının bir parçası olduğunu söylerse, bu özelliklerin sadece kaçınılmaz değil, aynı zamanda <em>iyi</em> olduğunu da ima etmiş olurlardı.</p>

  <p>Boş Sayfa kuramının etrafında kümelenmiş diğer inançların yanı sıra kusurlu olma korkusu, XX. yüzyılın tarihsel bağlamında bir parça anlamlıdır. İnsanların doğal olarak savaşmayı seven veya yabancı düşmanı varlıklar olduğu düşüncesine duyulan tiksinti, savaşı yücelten bir ideolojiye karşı verilen ve anlaşılır bir tepkidir. Yüksek lisans öğrencisi olarak karşılaştığım en unutulmaz görüntülerden biri, çamurlu tarlada yatan ölü bir askeri tasvir eden bir tabloydu. Cesedin üzerinde yükselen üniformalı hayalet, kollarından birini, paltosunun altına gizlenmiş yüzsüz adamın omzuna atmışken diğer kolu da çıplak göğüslü sarışın bir valkiriyi<a class="noteref" href="../Text/notlar.xhtml#n093" id="ref3">3</a> sarmıştı. Tablonun altında “ölümü ve zaferi aynı anda kucaklayan inançlı kişilere ne mutlu” yazıyordu. Savaşa giden askerleri emperyalist sömürünün aleti olarak betimleyen ve ucuz sanata kaçmış bir poster miydi bu? Prusyalı bir askerî aristokratın şatosunda bulunan şovenist bir abide mi miydi? Hayır; <em>Ölüm ve Zafer</em> adlı bu tablo 1922’de büyük Amerikalı sanatçı John Singer Sargent tarafından çizilmiştir ve dünyanın en ünlü akademik kütüphanelerinden birinde, Harvard Üniversitesi’nin Widener Kütüphanesi’nde herkesin görebileceği bir yerde asılıdır.</p>

  <p>Ölüm lehindeki bu resmin, eğitimin kutsanmış salonlarından birini süslemesi, onlarca yıl önce savaş kışkırtıcılığı yapan zihniyetin bir mirasıdır. Savaşın insanı zinde tutup kişiye soyluluk kazandırmasının yanı sıra insanlar ve ulusların savaşa doğal bir yatkınlığı olduğu da düşünülüyordu. Bu inanç dünya önderlerinin uyurgezer gibi I. Dünya Savaşı’na girmesine, milyonlarca insanın hevesle askere yazılmasına ve yaklaşan kıyıma kayıtsız kalmasına yol açtı. Bu savaşın ardından gelen düş kırıklığıyla şekillenen Batı hassasiyetlerinin savaşın yüceltilmesinden düzenli olarak elini çekişi, Vietnam Savaşı’na geniş çevrelerce gösterilen muhalefetle doruğuna yükselecekti. <em>Er Ryan’ı Kurtarmak</em> filmi gibi, savaşan askerleri onurlandırmayı amaçlayan yakın tarihli eserler bile, savaşmayı, cesur askerlerin kendilerini muhtemelen “mutlu” hissedebileceği bir yer değil, tanımlanmış bir kötülüğü yok etmek adına korkunç bedellere katlandıkları bir cehennem olarak gösterir. Günümüzde gerçek savaşlar, kayıp sayısını asgariye indirmek için uzaktan kontrol edilen aygıtlarla yürütülür ve bazen savaşın hedeflerini düşürmek gibi bir bedele bile razı olunur. Bu düşünce ikliminde, savaşın “doğal” olduğuna yönelik herhangi bir ima, aksini iddia eden öfkeli bildirilerle karşılanacaktır. Örneğin, insanların saldırganlık eğilimi taşıdığını söylemenin “bilimsel açıdan yanlış” olduğunu iddia eden sosyal bilimciler tarafından defalarca Şiddet Üzerine Bildiri yayımlanması gibi.<a class="noteref" href="../Text/notlar.xhtml#n094" id="ref4">4</a></p>

  <p>Bencil cinsel dürtülerin doğamızda kök salmış olabileceği fikrine gösterilen düşmanlık ise feminizm kaynaklıdır. Kadınlar binlerce yıl boyunca cinsiyetler arası farklara dair varsayımları temel alan çifte standart yüzünden acı çekmiştir. Yasalar ve gelenekler hovardalık yapan kadınları, çapkın erkeklere kıyasla daha sert cezalandırmıştır. Babalar ve kocalar, kadınların görünüş ve hareketlerini kısıtlayarak, cinselliklerine dair kontrollerini kadınların ellerinden almıştır. Hukuk sistemleri tecavüzcüleri temize çıkarmış ya da eğer kurbanın giysisiyle veya davranışlarıyla failde karşı konulamayacak bir dürtü uyandırdığı düşünülmüşse suçlunun cezası hafifletilmiştir. Yetkililer, taciz, gizli takip veya dayak kurbanı kadınları başlarından savmış; çünkü ilişkilerde veya evliliklerde bu suçları normal saymışlardır. Bu zulümleri “doğal” veya kaçınılamaz kılar gibi gösterecek herhangi bir görüşü kabul etme korkusu yüzünden, bazı feminizm akımları, erkeklerin daha büyük cinsel arzu veya kıskançlık duygusuyla doğduğunu söyleyen herhangi bir görüşü reddetmiştir. 7. Bölümde, erkeklerin kadınlara kıyasla gelişigüzel cinselliği daha çok istediği iddiasını hem sağcıların hem de solcuların suçladığını görmüştük. <em>A Natural History of Rape</em> [2000; Tecavüzün doğal tarihi] adlı kitaplarında, tecavüzün erkek cinselliğinin bir sonucu olduğunu ileri sürmeleri yüzünden Randy Thomhill ve Craig Palmer’a her iki taraftan da büyük bir yaylım ateşi açıldı. Feminist Çoğunluk Vakfı’nın sözcüsü, kitabı “korkutucu” ve “gerici” olarak niteledi, çünkü “neredeyse suçu onaylıyor ve kurbanı suçlu çıkartıyordu.”<a class="noteref" href="../Text/notlar.xhtml#n095" id="ref5">5</a> Yaratılışçı bir örgüt olan Keşif Enstitüsü’nün sözcüsü ise bir ABD kongre oturumunda bu kitabın Amerika’yı dokuyan ahlaki kumaşı tehdit ettiğine yönelik ifade vermiştir.<a class="noteref" href="../Text/notlar.xhtml#n096" id="ref6">6</a></p>

  <p>Politik çıkarımları olan üçüncü bir kötülük de bencilliktir. Hayvanlar gibi insanlar da bencil genler tarafından yönetiliyorsa, bencillik kaçınılmaz bir olgu, hatta bir erdem gibi görülebilir. Bu tez en başından itibaren aldatıcıdır, çünkü bencil genler illa bencil organizmalar yaratmaz. Yine de kavmin, toplumun veya türün çıkarları yerine insanların kendi çıkarlarına, ailelerinin ve arkadaşlarının çıkarlarına daha çok değer verme eğiliminde olma ihtimalini değerlendirelim. Bu ihtimalin politik çıkarımları, toplumların nasıl örgütlenmesi gerektiğini anlatan iki büyük felsefe tarafından dile getirilmiştir. Bu felsefeler insanların doğuştan gelen bencilliği hakkında karşıt varsayımlarda bulunur:</p>

  <blockquote>
    <p class="nonindent">Akşam yemeğimizi kasabın, bira üreticisinin veya fırıncının iyilikseverliğinden beklemez ve onların kendi çıkarlarını gözettiklerini kabul ederiz. Kendimizi onların insaniyetine bırakmayız ve kendilerini sevmeleri bizim işimize yarar.</p>

    <p class="right">— Adam Smith</p>

    <p class="extract">Herkesten yeteneğine göre ve herkese ihtiyacına göre.</p>

    <p class="right">— Karl Marx</p>
  </blockquote>

  <p class="nonindent">Kapitalizmi açıklayan kişi olan Smith, insanların bencillik yaparak emeğini ihtiyaçlarına göre kendi çıkarlarını gözeterek vereceğini ve yeteneklerine göre para alacaklarını varsayıyor (çünkü ödeme yapanlar da bencildir). Komünizm ve sosyalizmin mimarı olan Marx ise geleceğin sosyalist toplumunda kasabın, bira üreticisinin ve fırıncının bize akşam yemeğimizi hayırseverliklerinden veya da kendi iyilik potansiyellerini fark etmelerinden ötürü vereceğini varsayar – yoksa neden kendilerini yeteneklerine göre değil de ihtiyaçlarına göre coşkuyla çalışmaya versinler ki?</p>

  <p>Komünizmin veya sosyalizmin en akılcı toplumsal örgütlenme olduğuna inananlar, insanın aslında bencil olan doğasına karşı mücadele verdikleri imaları karşısında korkudan donakalmıştır. İş buraya geldiğinde, siyasetten bağımsız olarak herkes, kendi kişisel çıkarlarının peşinde koşarken ortaya çıkan bedelleri topluma ödetmeye kalkan insanlar yüzünden dehşete düşmelidir – yok olma tehlikesi altındaki türleri avlayan, nehirleri kirleten, alışveriş merkezi kurmak için tarihî mekânları yok eden, kamu anıtlarına grafiti yapan, metal dedektörleri atlatan silahlar icat eden kişilere hoş bakılmaz. O eylemi seçen birey için anlamlı olan, fakat herkes o eylemi seçtiğinde topluma zarar veren eylemlerin sonuçları da aynı şekilde rahatsız edicidir. Bir limanda aşırı balık avlanması, bir otlakta aşırı hayvan otlatılması, herkesin çevre yolunu kullanmasıyla trafiğin tıkanması ya da diğer herkes spor araç kullandığı için kazalarda kendini korumak adına spor araç satın alınması buna örnektir. Birçok kişi, insanların bencilliğe eğilimli olduğu iddiasından hoşlanmaz, çünkü bu iddia kendine zarar veren bu davranış kalıplarının kaçınılmaz olduğu ya da bunların en azından kalıcı cebrî önlemler sayesinde azaltılacağı fikrini uyandırır.</p>
  <hr />

  <p class="nonindent">Kusurlu olma korkusu ve bunun sonucunda Boş Sayfa öğretisinin benimsenmesi, iki yanılgıda kök salmıştır. Doğalcılık yanılgısını, yani doğada ne olursa olsun iyidir diyen görüşü zaten anlattık. Bu görüşün Sosyal Darvincilik tarafından silinmez şekilde lekelendiği düşünülebilir, fakat yine de bu görüş 1960’lar ve 1970’lerin romantizmiyle tekrar hayat bulmuştur. Bilhassa çevreci hareket, doğal ortamların korunmasını sağlamak için her yerindeki onca kanlı vahşete rağmen doğanın iyiliğini sık sık öne çıkarır. Örneğin kurtlar, ayılar, köpekbalıkları gibi yırtıcılara ölmek üzere olan yaşlı ve sakatlanmış yaratıklar makyajı yapılmış, bu yüzden korunup doğaya tekrar kazandırılmaya değecekleri izlenimi uyandırılmıştır. Bunun ardından da bu cennetten miras aldığımız her şeyin sağlıklı ve uygun olduğu görüşü gelir, yani evrim tarafından kollanmak anlamında saldırganlık veya tecavüzün “doğal” olduğu” iddiası, bunların iyi şeyler olduğunu söylemekle aynıdır.</p>

  <p>Doğalcılık yanılgısı büyük bir hızla kendi karşıtına, ahlakçı yanılgıya yol açar: Yani bir özellik ahlaki ise doğada bulunmalıdır. Yani bir kesinlik bir gerekliliği akla getirdiği gibi, bir gereklilik de bir kesinliği akla getirmektedir. İnsan doğası da dahil, doğanın sadece erdemli özellikleri barındırdığı (gereksiz öldürmeler yoktur, açgözlülük veya sömürü yoktur) ya da hiçbir özellik barındırmadığı düşünülmüştür, çünkü bunun alternatifi kabul edilemeyecek kadar korkunçtur. Doğalcı ve ahlakçı yanılgıların Soylu Vahşi ve Boş Sayfa kuramlarıyla bu kadar çok bağdaştırılmasının sebebi de budur.</p>

  <p>Doğalcı ve ahlakçı yanılgıların savunucuları hayalî kişiler değildir. Bunlar arasında önde gelen akademisyenler ve yazarlar vardır. Örneğin Thornhill’in tecavüzle ilgili ilk yazılarına tepki olarak, feminist akademisyen Susan Brownmiller şunu yazmıştır: “Açıktır ki tecavüzün biyoloji kapsamında değerlendirilmesi, toplumsal veya ‘ahlaki’ etkenleri yok sayıp… tecavüzü meşrulaştırma eğilimi taşır… Tecavüzü şiddet içeren diğer antisosyal davranışlardan ayırmak ve ona adaptif bir önem bahşedip yüceltmek, olayı küçümsemek ve gericilik yapmaktır.”<a class="noteref" href="../Text/notlar.xhtml#n097" id="ref7">7</a> Buradaki yanılgıya dikkat edin: Herhangi bir şey biyolojiyle açıklandığında “meşruluk” kazanır; bir şeyin adaptif olduğu gösterilirse “yüceltilmiş” olur. Stephen Jay Gould, hayvanlarda tecavüzle ilgili başka bir tartışmadan bahseder: “Kuşlardaki kalıtsal bir davranışı, sapık bir insan eyleminin eski bir adıyla anarak, gerçek tecavüzün, yani bizim türümüzdeki tecavüzün de belirli kişilere Darvinci avantajlar sağlayan doğal bir davranış olduğunu ima etmiş oluyoruz.”<a class="noteref" href="../Text/notlar.xhtml#n098" id="ref8">8</a> Buradaki üstü örtülü azarlama, bir eylemin “doğal” veya “Darvinci açıdan avantajlı” olarak betimlenmesinedir, çünkü bu betimleme bir şekilde o eyleme göz yumulmasını getirmektedir.</p>

  <p>Doğalcılık yanılgısı gibi ahlakçı yanılgı da pekâlâ bir yanılgıdır. Alttaki Arlo ve Janis karikatüründen bunu öğreniyoruz:</p>

  <div class="picture"><img alt="" src="../Images/s201.png" /></div>

  <p>Biyoloji bilimi bu çocuğun yanındadır.<a class="noteref" href="../Text/notlar.xhtml#n099" id="ref9">9</a> Saygın evrim biyoloğu George Williams doğal dünyayı “kaba bir ahlaksızlık” olarak betimler.<a class="noteref" href="../Text/notlar.xhtml#n0910" id="ref10">10</a> İhtiyatlı veya şefkatli davranmaksızın dürüstçe söylendiğinde, doğal seçilim “dar görüşlü bencilliği azamileştiren bir süreç olarak tasvir edilebilir.” Bir türün üyelerinin kendi akranlarına hiç acıma göstermemesi, yırtıcıların ve asalakların yol açtığı tüm sefaletlerin üzerine çıkabilir. Bebek katilliği, kardeş katilliği ve tecavüz birçok hayvan cinsinde görülebilir; güya çiftler halinde yaşayan türlerde bile aldatma eylemi yaygındır; katı vejetaryen olmayan tüm türlerde yamyamlığa rastlanabilir; birçok hayvan türü için kavga sonucu gerçekleşen ölümler, şiddetin en çok yaşandığı Amerikan şehirlerindeki ölümlerden bile yaygındır.<a class="noteref" href="../Text/notlar.xhtml#n0911" id="ref11">11</a> Eski günlerde biyologların, açlık çeken bir geyiğin bir dağ aslanı tarafından öldürülmesini bir merhamet eylemi olarak nasıl tanımladığı hakkında yorum yapan Williams şöyle yazar:</p>

  <blockquote>
    <p class="nonindent">Hem açlık çekmenin hem de bir yırtıcı tarafından avlanmanın, geyik için acı dolu olasılıklar olduğu basit bir gerçektir. Aslanın durumuysa daha iyi değildir. Biyoloji ilmi Musevi-Hıristiyan ilahiyatının veya Romantik geleneğin hüküm sürmediği bir kültürde belki daha hızlı olgunlaşabilirdi. Buda’nın Banaras nehrinde verdiği vaazın İlk Kutsal Gerçeği, biyoloji ilmine daha çok hizmet edebilirdi: “Doğum sancılıdır, yaşlılık sancılıdır, hastalık sancılıdır ve ölüm sancılıdır…”<a class="noteref" href="../Text/notlar.xhtml#n0912" id="ref12">12</a></p>
  </blockquote>

  <p class="nonindent">Evrim ürünlerinde ahlaken suçlanabilecek bir şey olmadığını fark ettiğimiz an, insan psikolojisini dürüstçe betimleyebiliriz ve “doğal” bir özelliği tanımlamanın ona göz yummakla aynı şey olmasından korkmamıza gerek kalmaz. <em>Afrika Kraliçesi</em> filminde Katharine Hepburn’ün Humphrey Bogart’a dediği gibi: “bu dünyaya, Bay Allnut, doğanın üstesinden gelmek için gönderildik.”</p>

  <p>Bu yaklaşımın hem iyi hem de kötü etkileri vardır. Dindar veya kültürel sağ görüşe mensup birçok yorumcu eşcinsellik, çocuk yapmama ve toplumda erkek rolüne bürünen kadınlar gibi biyolojik bakımdan onlara göre alışılmışın dışında kalan davranışların lanetlenmesi gerektiğine, çünkü bunların “doğal olmadığına” inanır. Örneğin televizyonda sohbet programı sunan ünlü Laura Schlesinger şöyle buyurmuştur: “İnsanları yanlışlarından döndürüp doğru yola sevkediyorum.” Bu haçlı seferinin bir parçası olarak, eşcinsellere cinsel yönelimlerini değiştirmek için tedaviye başlama çağrısı yapmıştır, çünkü eşcinsellik “biyolojik bir hata”dır. Bu tür ahlaksal usavurumlar, ancak biyoloji hakkında hiçbir şey bilmeyenlerden gelir. Aslında ahlakçı kişilerin yücelttiği eşe sadık olmak, diğer yanağı dönmek, bütün çocuklara kıymet vermek ve komşunu kendini sever gibi sevmek dahil birçok davranış “biyolojik hata”dır ve canlılar dünyasının geri kalanında hiç doğal değildir.</p>

  <p>Doğalcılık yanılgısının farkında olmak, insan doğasıyla ilgili olguların bizim seçimlerimizle <em>ilgisiz olduğu</em> anlamına gelmez.<a class="noteref" href="../Text/notlar.xhtml#n0913" id="ref13">13</a> Siyaset bilimcisi Roger Masters, biyolojinin insan meseleleriyle ilgili<!-- olaylar--> olan bağını inkâr için doğalcılık yanılgısına çok yüzeysel bir şekilde başvurulabileceğini belirterek, şuna işaret eder: “Doktor, hastasının ameliyat olmasını, çünkü eldeki bulguların apandisit hastalığı gösterdiğini söylediğinde, hastanın aldatıcı bir mantık çıkarımından şikâyetçi olması pek beklenmez.”<a class="noteref" href="../Text/notlar.xhtml#n0914" id="ref14">14</a> Doğalcılık yanılgısının farkında olmak sadece insan doğasıyla ilgili keşiflerin kendi başlarına bizim tercihlerimizi <em>dikte ettirmediğini</em> ifade eder. Gerçekler, değerlerin ortaya konmasıyla birleştirilmeli ve gerçekler ile değerler arasındaki sürtüşmeyi çözecek bir yöntem geliştirilmelidir. Apandisit hastalığı gerçeği, sağlıklı olmanın değeri, sağlığa kavuşturacak ameliyatın getireceği acıya ve masrafa ağır basacağı inancı geçerliyse, kişi bu ameliyata girmelidir.</p>

  <p>Diyelim ki tecavüz, insan doğasının bir özelliğinde kök salmış olsun ve örneğin erkeklerin kadınlara kıyasla daha çeşitli koşullarda cinsel ilişki istemeleri özelliğinden kaynaklansın. Kadınların kimle ve ne zaman cinsel ilişkiye gireceklerini kontrol etme isteği de insan doğasının bir özelliğidir; yani evrim sürecimizde bu özelliğin kökü de aynı şekilde derinlere gider. Kadınların çıkarlarının erkeklerin çıkarları altında ezilmesine izin vermemesi ve kişinin kendi bedeni üstündeki kontrolünün temel bir hak olarak başkalarının arzularına üstün tutulması kavramları da değerler sistemimizin içinde yer alır. O halde, erkeklerin cinselliğinin doğalarıyla olası herhangi bir bağlantısından bağımsız olarak tecavüz hoşgörülmez. Bu matematiğin, insan doğasıyla ilgili “belirlenimci” ve “özcü” bir iddiayı, yani kadınların tecavüzden iğrendiği iddiasını nasıl gerektirdiğine dikkat edin. Bu iddia olmadan, tecavüzü caydırmak ile tecavüzü kabullenmelerini sağlayacak şekilde kadınları sosyalleştirmek arasında seçim yapmamızın bir yolu olmazdı; bu tür bir sosyalleşme, dövülebilir hammadde olduğumuzu söyleyen sözde ilerici öğretiyle mükemmel bir uyum göstermektedir.</p>

  <p>Başka örnekler söz konusu olduğunda, çatışmaları çözümlemek bu kadar kolay değildir. Martin Daly ve Margo Wilson adlı psikologlar, üvey anne babaların biyolojik anne babalara kıyasla çocuklarına daha kötü davranıp taciz ettiklerini belgelediler. Bu keşif hiçbir şekilde sıradan değildir: Birçok çocuk yetiştirme uzmanı, tacizci üvey anne baba efsanesinin Külkedisi masalından çıktığını ve çocuk yetiştirmenin herkesin üstlenebileceği bir “rol” olduğunu söylüyordu. Daly ve Wilson aslında evrim psikolojisinin bir öngörüsünü sınamak için taciz istatistiklerini incelemişlerdi.<a class="noteref" href="../Text/notlar.xhtml#n0915" id="ref15">15</a> Anne babaların çocuk sevgisi, evrimsel zamanda seçilimden geçmiştir, çünkü bu sevgi türü, anne babaları çocuklarını koruyup onları beslemeye zorlar ve çocuklar da muhtemelen kendi çocuklarını sevmelerini sağlayacak genler taşımaktadır. Başka birine ait yavrunun aile içine alınmasının mümkün olduğu türlerde, seçilim kişinin kendi çocuğunu tercih etmesi yönünde işleyecektir, çünkü doğal seçilimin duygu yoksunu hesaplamasına göre, akraba olmayan bir çocuğa yapılan yatırım boşa gidecektir. Anne babanın üvey evlada gösterdiği sabır, öz evlada gösterilen sabra kıyasla çabuk tükenir, aşırı uç örneklerdeyse iş tacize dek varır.</p>

  <p>Bu, sosyal hizmetler kurumun üvey anne babaları biyolojik anne babalardan daha yakından izlemesi gerektiği anlamına mı gelir? O kadar hızlı davranmalıyım. Hem üvey hem de öz anne babaların büyük çoğunluğu, asla tacizde bulunmaz; bu yüzden üvey anne babaları şüphe altında bırakmak ve milyonlarca masum insana haksızlık yapmak anlamına gelir. Hukuk akademisyeni Owen Jones’un işaret ettiği gibi, üvey anne babalığın veya herhangi başka bir şeyin evrimsel açıdan incelenmesinin siyasette otomatikman bir açılımı olmaz. Bu incelemeler, bir tür değiştokuş resmeder ve bizi de en uygun olanı seçmeye zorlar. Söz konusu örnekteki değiştokuş, çocuk tacizini asgariye indirirken üvey anne babaları lekelemek ile çocuk tacizi olaylarında bir artışı hoş görerek üvey anne babalara son derece adil davranmak arasındadır.<a class="noteref" href="../Text/notlar.xhtml#n0916" id="ref16">16</a> Eğer insanların öz çocuklarına kıyasla üvey çocuklarına karşı sabırlarını daha kolay kaybettiklerini bilmezsek, üvey anne baba olmayı bir risk etkeni diye görmez ve ekstra çocuk tacizi olaylarını sineye çekerek bu değiştokuşta hiç sorgulamadan, hatta farkında bile olmadan taraflardan birini seçerdik.</p>

  <p>İnsan doğasını tüm zayıflıklarıyla anlamak, sadece toplumsal tutumlarımızı değil, aynı zamanda kişisel hayatlarımızı da zenginleştirir. Üvey çocukları olan aileler, biyolojik çocuklu aileler kadar mutlu değildir ve daha kırılgandırlar; bunun sebebi de büyük oranda üvey anne babaların harcayacakları zaman, sabır ve para miktarıyla ilgili gerilimdir. Bununla birlikte, birçok üvey anne baba –kısmen eşine duyduğu sevgi yüzünden– eşinin çocuğuna karşı nazik ve cömert davranır. Yine de, anne babaların öz çocuklarına kendiliğinden müsrifce dağıttığı içgüdüsel sevgi ile düşünceli üvey anne babaların üvey çocuklarına sunduğu kasıtlı kibarlık ve cömertlik arasında fark vardır. Daly ve Wilson bu farkı anlamanın evliliği yücelteceğini ileri sürerler.<a class="noteref" href="../Text/notlar.xhtml#n0917" id="ref17">17</a> Kesin bir karşılıklılığa dayanan evlilikler genelde bedbaht olsa da, iyi evliliklerde her eş, uzun yolculukları boyunca diğer eşin yaptığı fedakârlıkları takdir eder. Kendi çocuğuna karşı eşinin bilinçli bir şekilde iyilik göstermesini takdir eden kişi, karşısındaki insanda, bu iyiliği doğal bir şeymiş gibi <em>talep eden</em> kişi kadar gücenme ve anlayışsızlık doğurmaz, eşinin yaşadığı kararsızlığa haset etmez. Sahip olduğumuz kusurlu duyguların gerçekliğinin, sahip olmayı dilediğimiz ideal duygulara dair yanılsamadan daha çok mutluluk getirmesinin yollarından biri budur.</p>
  <hr />

  <p class="nonindent">Bu dünyaya doğanın üstesinden gelmek için gönderildiysek, bunu nasıl yapacağız? Sinir sistemi bilgisayarını inşa eden evrimleşmiş genlerin nedensel zincirinin neresinde bir çatlak bulabiliriz ki, mekanik nitelik taşımadığı görülen “değerlerimizi seçme” olgusunu yerleştirebilelim? Bu seçimin yapılmasına izin vererek, hayaleti tekrar makineye davet etmiş olmuyor muyuz?</p>

  <p>Bu sorunun kendisi, Boş Sayfa kuramının bir belirtisidir. Kişi, sayfanın boş olduğunu düşünmeye başlarsa, birisi doğuştan sahip olunan bir arzudan bahsettiğinde bu görüş, o kişinin hayalgücünün çıplak yüzeyine çarpar ve o da bunun kaçınılmaz bir dürtü olduğuna sonucuna varır; çünkü sayfada bu görüşü karşılayacak başka hiçbir şey yoktur. Bencil düşünceler bencil davranışlar doğurur, saldırganlık dürtüleri katiller yaratır, çok sayıda cinsel eşle birlikte olmaktan haz duymak ise erkeklerin zina yapmaktan vazgeçememesi anlamına gelir. Örneğin, primatalog Michael Ghiglieri şiddet hakkındaki kitabı üzerine konuşmak için 7 Mayıs 1999 günü National Public Radio’nun [Ulusal kamu radyosu] <em>Science Friday</em> adlı programına çıktığında programın sunucusu şunu sormuştu: “Basite indirmem gerekirse, tecavüz, cinayet, savaş ve erkeklerin yaptığı bütün kötü şeyleri, ellerinde olmadan yaptığını söylüyorsunuz, çünkü bunlar onun evrimsel genlerine tıkılmış durumdadır, öyle mi?”</p>

  <p>Bununla birlikte, eğer zihin birçok parçası olan bir sistemse, o zaman doğuştan sahip olunan arzu, sadece bileşenlerden biridir. Bazı yetiler bizi açgözlülük, şehvet veya kötülükle donatabilir, fakat diğer yetiler de anlayış, ihtiyat, özsaygı, başkalarından saygı görme isteği ve kendi deneyimlerimizin yanı sıra komşularımızın deneyimlerinden bir şeyler öğrenme yeteneği sağlayacaktır. Bunlar prefrontal korteks ile beynin başka yerlerini mesken tutmuş fiziksel devrelerdir, yani bir hayaletin sihirli güçleri değildir; ayrıca ilkel dürtülerde olduğu gibi bunların da genetik temelleri ve evrimsel geçmişleri vardır. İnsanlara dürtülerin “biyolojik”, fakat düşünme ve karar vermenin ise başka bir şey olduğunu düşündürten şey sadece Boş Sayfa ve Makinedeki Hayalet kuramlarıdır.</p>

  <p>Empati, ihtiyat ve özsaygı özelliklerinin temelini oluşturan yetiler, verileri toplayan, beynin ve bedenin diğer bölgelerini yöneten bilgi işleme süreçleridir. Dil yetisinin temelindeki zihinsel dilbilgisi gibi, bunlar da sayısız düşünce ve eylem üretebilme yeteneklerine sahip kombinasyonlu sistemlerdir. Her ne kadar bencil genlerin yarattığı et kuklalar, görkemli bir düzenek veya hantal robotlardan başka bir şey olmasak da, insanlar bu mekanizmaları etkileyebilecek bilgi alışverişinde bulunduğunda kişisel ve sosyal bir değişim söz konusu olabilir.</p>

  <p>İnsan doğasını kabul etmek sadece sosyal ve ahlaki ilerlemeyle uyumlu değildir, aynı zamanda binlerce yıldır süren bariz bir süreci de açıklamaya yardımcı olur. Kölelik, kötürümleştirme cezaları, işkenceyle idam, fırsat bulunca soykırım yapmak, sonu gelmez kan davaları, yabancıları yargılamaksızın öldürmek, savaş ganimeti olarak tecavüz, doğum kontrolü olarak bebek katli, kadınlara gayrı meşru yollarla sahip olmak gibi tarih ve tarihöncesi dönemde yaygın olan kimi gelenekler, dünyanın büyük kısmında ortadan kalkmıştır.</p>

  <p>Felsefeci Peter Singer, sabit bir ahlak anlayışından kesintisiz bir ahlaki ilerlemenin nasıl ortaya çıkabileceğini göstermiştir. Diyelim ki kendimizi başka insanların yerine koyup onlara zarar vermemizi veya sömürmemizi engelleyen bir vicdana sahibiz. Yine diyelim ki canlı bir varlığı, bir kişi olarak sınıflandırılmaya yarayan bir mekanizmamız olsun. (Ama bitkileri kişi olarak sınıflandırmak istemeyiz, çünkü onları yemezsek açlıktan ölürüz.) Singer, ahlaki ilerlemeyi kitabının başlığında açıklar: <em>The Expanding Circle</em> [Genişleyen çember]. İnsanlar ahlaki kaygılara değer buldukları varlıkları kucaklayan, zihinlerindeki kesikli çizgiyi sürekli genişletir. Bu çizginin çevrelediği alan aile ve köyden, klana, kavme, ulusa ve kısa süre önce tüm insanlığa (Evrensel İnsan Hakları Bildirisi’nde olduğu gibi) ulaşmıştır. Kraliyet aileleri, aristokrasi ve mülk sahiplerini kapsayan daire gevşetilip tüm erkekleri içine almıştır. Sadece erkekleri içerirken genişletilip tüm kadın, çocuk ve yeni doğanları da kapsamıştır. Hatta suçluları, savaş tutsaklarını, düşman sivilleri, ölüm döşeğindekileri ve zihinsel özürlüleri kucaklayacak kadar büyümüştür.</p>

  <p>Ayrıca ahlaki gelişme sürecinin kesilme ihtimali yoktur. Günümüzde bazı insanlar bu çemberin büyük kuyruksuz maymunları, sıcak kanlı yaratıkları veya merkezî sinir sistemine sahip hayvanları kapsamasını istiyor. Bazılarıysa zigotları, blastositleri, ceninleri ve beyin ölümü gerçekleşmiş kişileri dahil etmek peşinde. Daha başkalarıysa türleri, ekosistemleri veya tüm gezegeni kucaklar. Hassasiyetlerdeki bu akışkan değişim, türümüzün ahlak tarihindeki bu itici güç Boş Sayfa veya Makinedeki Hayalete gereksinim duymaz. Bu değişim, çıkarlarını kendi çıkarlarımıza eş tuttuğumuz varlıkları kucaklayan çemberin boyutunu ayarlamak için bir düğme veya sürgü içeren bir ahlak aygıtından doğabilir.</p>

  <p>Ahlak çemberinin genişlemesi, iyiliğe doğru yönelen gizemli bir güçle hareket etmek zorunda değildir. Evrimin bencil süreci ile karmaşık sistemlere ait bir yasanın etkileşiminden kaynaklanabilir. John Maynard Smith ve Eörs Szathmáry adlı biyologlar ile gazeteci Robert Wright, evrimin, derecesi gittikçe artan bir dayanışmaya nasıl yol açacağını açıklamıştır.<a class="noteref" href="../Text/notlar.xhtml#n0918" id="ref18">18</a> Yaşam tarihinde, replikatörler defalarca takımlar oluşturmuş, işbölümü yapmak için özelleşmiş ve davranışlarında eşgüdüm sağlamıştır. Bunun gerçekleşmesinin sebebi, replikatörlerin sık sık kendilerini “toplamı sıfır etmeyen oyunlar”ın içinde bulmalarıdır; yani iki oyuncunun birlikte uyguladığı belirli stratejiler sayesinde ikisi de durumdan kazançlı çıkabilir (bir oyuncunun kârının, diğerinin zararı anlamına geldiği toplamı sıfır eden oyunların aksine). Buna uygun bir örnek, William Butler Yeats’ın bir tiyatro oyununda bulunabilir. Bu oyunda kör bir adam omuzlarında bir topalı taşır ve böylece ikisi de etrafta gezinebilir. Bu dinamik, yaşamın evrimi sırasında replikatör moleküllerin kromozom takımlarını, organellerin hücreleri, hücrelerin karmaşık organizmaları oluşturmasını sağladı ve organizmalar toplumlarda vakit geçirir oldu. Bağımsız etkenler, kendi yazgılarını daha büyük sistemlere defalarca emanet etmiştir; bunun sebebi içten gelen bir uygarlık zihniyetine sahip olmaları değil, işbölümünden faydalanmaları ve sistemi oluşturan etkenler arasındaki çatışmaları azaltacak yollar geliştirmeleridir.</p>

  <p>Canlılar gibi insan toplumları da gittikçe karmaşıklaşmış ve işbirliğine dayanır olmuştur. Bunun sebebi yine bilgi değiştokuş etme ve hilekârları cezalandırma sorunlarını çözdükleri sürece, takım oluşturan ve kendi çıkarları doğrultusunda uzmanlaşan etkenlerin daha başarılı olmasıdır. Yiyebileceğimden fazla meyvem var ve karşımdaki kişinin de yiyebileceğinden fazla eti varsa, bu fazlalıkları takas etmek ikimizin de işine gelir. Ortak bir düşmanla karşılaştığımızdaysa, Benjamin Franklin’in dediği gibi “işe hepimizin birlikte asılması gerekir, yoksa kuşkusuz hepimizi ayrı ayrı asarlar.”</p>

  <p>Wright insan doğasına dair üç özelliğin, insan dayanışması çemberini durmadan genişlettiğini ileri sürer. Bu özelliklerden biri dünyanın nasıl işlediğini anlamaya yarayan bilişsel araçlardır. Böylece paylaşmaya değer teknolojileri, bilgiyi ve malları daha geniş bölgelere yayma yeteneği ortaya çıkar, dolayısıyla da ticaretteki kazanç fırsatları artar. İkinci özellik dildir. Dil, teknolojinin paylaşılmasını, pazarlık yapılmasını ve anlaşmaya varılmasını mümkün kılar. Üçüncüsü duygular repertuvarıdır; anlayış, güven, suç, kızgınlık ve özsaygı gibi duygular dayanışmada bulunmak için başka insanlar aramamıza önayak olur, onlarla ilişkilerimizi sürdürmemizi sağlar, ayrıca olası sömürülere karşı bu ilişkilerin güvencesidirler. Çok uzun zaman önce bu yetenekler bizi bir ahlak asansörüne bindirdi. Saygın kişileri belirleyen zihinsel çemberimiz, müttefiklerimizin ve ticaret ortaklarımızın dahil olduğu fiziksel çember ile kol kola genişledi. Teknoloji biriktikçe ve dünyanın farklı yerlerindeki insanlar birbirlerine daha muhtaç hale geldikçe, bunların arasındaki nefret azalma eğilimine girer, çünkü aynı anda bir insanla hem ticaret yapıp hem de onu öldüremezsiniz.</p>

  <p>Toplamı sıfır etmeyen oyunlar, salt insanların birbirlerine yardım etme yeteneğinden doğmaz, birbirlerine zarar vermekten sakınabildikleri için de ortaya çıkar. Birçok tartışmada, taraflar kavga etmek yerine oluşturulan birikimleri paylaşmakla yetinmiş ve bu da çatışmaları çözmek için teknolojiler –arabuluculuk, kişinin itibarını koruyan önlemler, ölçülü tazminatla karşılık, yasal hukuk gibi teknolojiler– üretmek için teşvik olmuştur. Primatalog Frans de Waal, çatışmaları çözüme kavuşturma yeteneğinin kalıntılarına, birçok primat türünde rastlanabileceğini ileri sürmüştür.<a class="noteref" href="../Text/notlar.xhtml#n0919" id="ref19">19</a> Bunun insanlara ait biçimlerine tüm kültürlerde rastlanır, tıpkı bu uzlaşma biçimlerinin etkisiz hale getirmek için tasarlandığı çıkar çatışmaları kadar evrenseldirler.<a class="noteref" href="../Text/notlar.xhtml#n0920" id="ref20">20</a></p>

  <p>Genişleyen çemberin evrimleşmesi (nihai amacı) kulağa pragmatik hatta alaycı gelse de, genişleyen çemberin psikolojisi (en yakın amacı) böyle olmak zorunda değildir. Dayanışma ve değiştokuştan yararlanılmasını sağlamak üzere evrimleşen duygudaşlık düğmesi, dışardaki insanların kişinin kendisine benzediğini bildiren yeni bir bilgi türüyle de harekete geçebilir. Bir zamanlar düşman olanların sözleri ve imgeleri, anlayış göstermek tepkisini tetikleyebilir. Geçmişle ilgili kayıtlar tutmak, kini yatıştıran döngüler konusunda uyarıcı olabilir. Kozmopolit bir bilinç, insanları, “talihimi denemeye gidiyorum”<a class="noteref" href="../Text/notlar.xhtml#n0921" id="ref21">21</a> diye düşünmeye itebilir. İnsanlara daha çok anlayış göstermek ve başka insanların belirli şekillerde davranmasının istenmesiyle mantıksal tutarlılık gösteren şu gereklilik kadar temel bir görüşten kaynaklanabilir: İnsanlar, kendilerinin hürmet etmediği kurallara başkalarını riayet etmeye zorlayamayacaklarını anlamıştır. Benmerkezci, cinsiyetçi, ırkçı ve yabancı düşmanı tutumlar, herkesin tek bir davranış hukukuna saygı göstermesi talebiyle mantıksal tutarsızlık gösterir.<a class="noteref" href="../Text/notlar.xhtml#n0922" id="ref22">22</a></p>

  <p>O halde, barışçıl bir birlikte yaşam, bencil duyguları insanların içinden söküp atarak gerçekleştirilmek zorunda değildir. Güvenlik arzusu, dayanışmanın faydaları ve evrensel davranış yasalarını formüle edip anlama yeteneği gibi kimi arzuların, çabuk kazanç sağlamak arzusunun karşısına çıkarılmasıyla bu yaşam tarzına ulaşılabilir. Bunlar ahlaki ve toplumsal ilerlemenin diş atlamasının birkaç yolundan biridir, hem de bu ilerleme, sabit insan doğasına rağmen değil, bunun sayesinde gerçekleşir.</p>
  <hr />

  <p class="nonindent">Durup düşündüğünüzde, esnek insan doğası fikrinin iyimserlik kokan ve yüce ününü hak etmediğini görürsünüz. Öyle olsaydı, B. F. Skinner toplumun doğum kontrolü yapmak, enerji tasarrufunda bulunmak, barışı sağlamak, kalabalık şehirlerden kurtulmak için insanları şekillendirmesi ve insanlara koşullandırma teknolojilerini uygulaması gerektiğini ileri sürdüğünde en büyük hümanist olarak göklere çıkarılırdı.<a class="noteref" href="../Text/notlar.xhtml#n0923" id="ref23">23</a> Skinner, sağlam bir boş sayfacı ve tutkulu bir ütopyacıydı.</p>

  <p>Onun sıra dışı saflıktaki görüşü, insan doğasının “iyimserlik” ile inkârının getirilerini incelememizi mümkün kılıyor. İstenmeyen davranışların genlerde olmadığını ve çevre şartlarından kaynaklandığını söyleyen önermesini düşünürsek, çevre şartlarını kontrol etmemiz gerektiğini görürüz; çünkü bütün yaptığımız, gelişigüzel yapılan eğitimlerin yerine planlı eğitim programlarını geçirmek olacaktır.</p>

  <p>Neden bu görüş çoğu insana itici gelir? Skinner’ın <em>Beyond Freedom and Dignity</em> [Özgürlük ve itibarın ötesinde] kitabını eleştirenler, davranışların kontrol edilebileceği konusunda kimsenin şüphesi olmadığını belirtir; kişinin başına silah dayamak veya işkenceyle tehdit etmek, zaman sınavını başarıyla vermiş davranış kontrolü teknikleridir.<a class="noteref" href="../Text/notlar.xhtml#n0924" id="ref24">24</a> Skinner’ın tercih ettiği operan koşullandırma yöntemi bile, organizmayı normal ağırlığını %80’ini kaybedecek kadar aç bırakmayı ve eğitim programlarının özenli bir şekilde kontrol edildiği bir kutuya hapsetmeyi gerektirir. Buradaki asıl mesele insan davranışlarını değiştirmek değil, bunun neye mal olacağıdır.</p>

  <p>Bizler sadece çevremizin ürünü olmadığımız için, bazı bedeller ödemek gerekecektir. İnsanların, geçmişleri ve aldıkları eğitimden bağımsız olarak, rahatlık, sevgi, aile, saygı, özerklik, estetik ve kendini ifade etmek gibi içten gelen arzuları vardır; ayrıca bu arzuları hayata geçirecek özgürlüklerini kaybederlerse acı çekerler. Aslında, insan doğasına dair bir anlayış yoksa psikolojik acıyı <em>tanımlamak</em> zordur. (Genç Marx, yabancılaşma kuramının temeli olarak, bir yaratıcılık itkisiyle davranıp “tür karakteri” açıklamasına başvurmuş olsa bile.) Bazen davranışları kontrol etmek için acı çekilmesini dayatabiliriz; örneğin başka insanlarda iyileştirilemez acılara sebep olan insanları cezalandırmak gibi. Fakat insanların bir şekilde özgürlük ve mutluluğuna tecavüz etmeden davranışlarını şekillendirdiğimiz numarasına yatamayız. Özgürlüğümüzü davranış mühendislerine teslim etmememizin sebebi insan doğasıdır.</p>

  <p>Doğuştan sahip olunan insan arzuları ütopyacı ve totaliter görüşlerin başına beladır; üstelik hem ütopyacı hem de totaliter hayaller çoğunlukla aynı sonucu verir. Çoğu ütopyanın yolunu kesen şey, salgınlar veya kuraklıklar değil, insan davranışlarıdır. Ütopyalar davranışları kontrol etmenin yollarını düşünmek zorundadır, propaganda işe yaramayınca da empatiye daha çok yaslanan teknikler denenir. XX. yüzyılın Marksist ütopyaları, gördüğümüz gibi, bencillik ve aile bağlarından yoksun bir tabula rasa ihtiyacı içindeydiler; bu yüzden de tabletlerin üstünü kazıyıp temizlemek veya yenileriyle işe başlamak için totaliter önlemlere başvurdular. Bertold Brecht’in Doğu Almanya hükümeti için söylediği gibi “İnsanlar daha iyisini yapmazsa, hükümet halkı kovar ve yerine yenisini seçer.” Son zamanlarda “yıkımlarla dolu yüzyılımız üzerine kafa patlatmış” olan Isaiah Berlin, Kenneth Minogue, Robert Conquest, Jonathan Glover, James Scott, Daniel Chirot gibi siyaset felsefecileri ve tarihçiler, ütopyacı hayalleri XX. yüzyılda yaşanan kâbusların ana sebebi olarak göstermiştir.<a class="noteref" href="../Text/notlar.xhtml#n0925" id="ref25">25</a> Hatta insan doğası “yeniden doğarken” neşeyle titreyen Wordsworth’un devrimci Fransa’sının da bir piknik sayılamayacağı anlaşılmıştır.</p>

  <p>İnsan doğasının inkârının özgürlük ve mutluluğa bedel ödeteceğini unutan sadece davranışçılar ve Stalinciler değildi. XX. yüzyıl Marksizmi Otoriterci Yüksek Modernizm denen geniş bir entelektüel akımın parçasıydı; ki bu akım, planlamacıların toplumu yukarıdan aşağıya “bilimsel” ilkelerle yeniden tasarlayabileceğini söyleyen garip bir fikirdi.<a class="noteref" href="../Text/notlar.xhtml#n0926" id="ref26">26</a> Örneğin mimar Le Corbusier, şehir planlamacılarının elinin kolunun gelenekler ve zevklerle bağlanmaması gerektiğini, çünkü bunların sadece günümüz şehirlerinin kalabalık kaosunu yaygınlaştırdığını ileri sürdü. “İnsanlığın yeniden doğacağı yerler inşa etmeliyiz” diye yazmıştır. “Her insan, bütünle düzenli bir ilişki içinde yaşayacaktır.”<a class="noteref" href="../Text/notlar.xhtml#n0927" id="ref27">27</a> Le Corbusier’in ütopyasında planlamacılar “temiz bir masa örtüsüyle” (bu terim size tanıdık geldi mi?) işe başlayıp tüm binalar ve kamu alanlarını “insanların ihtiyaçlarına” göre tasarlayacaktı. Bu ihtiyaçlarla ilgili minimalist bir anlayışa sahiptiler: Her insan için sabit bir hava, sıcaklık ve ışık miktarı, ayrıca yemek, uyumak, çalışmak, muhabbet etmek ve etkinliklerde bulunmak için belirli bir alan uygun görülmüştü. Aile ve arkadaşlarla samimi toplantılar için bir araya gelmek Le Corbusier’e bir insan ihtiyacı olarak görünmemişti, dolayısıyla mutfakların yerini büyük yemekhanelerin almasını önerdi. İhtiyaçlar listesinde başka bir eksik madde de kamuya açık alanlarda küçük gruplar halinde sosyalleşme arzusuydu; bu yüzden şehirlerini çevre yolları, büyük binalar, geniş açık meydanlar etrafında planlamış ve insanların kendini rahat hissedeceği, havadan sudan konuşacağı, boş boş gezineceği meydanlar veya kavşaklar eklememiştir. Evler “yaşam makineleri”ydi, bahçeler veya heykeller gibi eski ve işe yaramaz şeylerden kurtulunmuştu, böylece büyük ve dört köşe yerleşim projelerinde verimli bir şekilde paketlenmişlerdi.</p>

  <p>Le Corbusier’in Paris, Buenos Aires ve Rio de Janeiro’yu düzleyip kendi bilimsel ilkelerine göre yeniden inşa etme emelleri dehşetle karşılandı. Fakat 1950’lerde Pencap’taki Chandigarh kentini tasarlaması için kendisine tam yetki sağlandı; ayrıca öğrencilerinden birine Brezilya’nın başkenti Brasil için temiz bir masa örtüsü verilmişti. Bugün iki şehir de burada yaşayan kamu hizmetlilerinin nefret ettiği itici çorak arazileriyle kötü üne sahiptir. Otoriterci Yüksek Modernizm 1960’lar sırasında birçok Amerikan şehrinde “kentsel dönüşüm” projelerinin hayata geçirilmesine yol açtı. Bu projeler kanlı canlı mahallelerin yerine çevre yolları, kule binalar ve rüzgârların cirit attığı boş meydanlar koydu.</p>

  <p>Sosyal bilimciler de zaman zaman toplum mühendisliği düşleriyle kendilerinden geçmiştir. Çocuk psikiyatristi Bruce Perry, gettolardaki annelerin, çocukların esnek beyinlerinin ihtiyaç duyduğu zengin ortamı sağlayamadığından endişe eder ve “kültürümüzü dönüştürmek” zorunda olduğumuza inanır: “Çocuk büyütme uygulamalarımızı değiştirmemiz lazım, çocukların biyolojik anne babalarının mülkü olduğunu söyleyen habis ve yıkıcı görüşü değiştirmemiz lazım. İnsanoğlu bireyler halinde değil, komünler halinde evrimleşmiştir. …Çocuklar topluma <em>aittir</em>, anne babalarına <em>emanet</em> edilmişlerdir.”<a class="noteref" href="../Text/notlar.xhtml#n0928" id="ref28">28</a> Kimse çocukları boşlayan veya zulmeden muamelelerden kurtarmaya karşı çıkamaz, fakat Perry’nin dönüşümüne uğramış kültürü hayat bulsa, eli silahlı adamlar, çocuk yetiştirme kuramının bu son modasına uymayan aileleri parçalayabilirdi. Çocuklarla ilgili bölümde göreceğimiz gibi, bu modaların çoğu anne babalar ile çocuklar arasındaki her tür bağıntıyı belirli sonuçların kanıtı olarak ele alan hatalı çalışmalara dayanır. Asya kökenli Amerikalı ve Afrika kökenli Amerikalı aileler, çoğunlukla çocuk büyütme gurularının tavsiyelerini hiçe sayarak daha geleneksel ve otoriter çocuk büyütme tarzlarına başvurur. Bütün olasılıklar dahilinde bu yöntemler, çocuklara hiçbir kalıcı hasar vermemektedir.<a class="noteref" href="../Text/notlar.xhtml#n0929" id="ref29">29</a> Aile polisleri herhalde bu insanları çocuklarından ayırırdı.</p>

  <p>İnsan doğası kavramındaki hiçbir unsur, feminizm idealleriyle tutarsızlık göstermez. En azından toplumsal cinsiyetle ilgili bölümde bu iddiayı ileri sürüyorum. Fakat bazı feminizm kuramcıları Boş Sayfa kuramı ve otoriter bir siyaset felsefesini benimsemiştir. Bu felsefeye göre devlete, toplumsal cinsiyetten azade zihinler öngören feminist görüşleri hayata geçirme gücü bahşedilmelidir. 1975’te geçen bir diyalogta Simone de Beauvoir şöyle der: “Hiçbir kadının evde oturup çocuk bakmasına izin verilmemeli. Toplum tamamen farklı olmalı. Kadınların bu seçeneği olmamalı, çünkü böyle bir seçenek olursa, çok fazla kadın tercihini bu seçenekten yana kullanacaktır.”<a class="noteref" href="../Text/notlar.xhtml#n0930" id="ref30">30</a> Gloria Steinem biraz daha liberal bir yaklaşım gösterir ve 1970’te <em>Time</em> dergisine yazdığı bir makalede şöyle der: “Feminist devrim, ev kadını olma seçeneğini ortadan kaldırmayacaktır. Kocasının hizmetçisi ve/ya da konsomatrisi olmayı tercih eden kadınlar, kocalarının maaşlarından, yerel ilişkiler mahkemelerinin belirlediği bir yüzde alacaktır.”<a class="noteref" href="../Text/notlar.xhtml#n0931" id="ref31">31</a> Betty Friedan, ik yaşındaki bebekler için “zorunlu okul öncesi eğitim”in uygulanması lehine konuşmuştur.<a class="noteref" href="../Text/notlar.xhtml#n0932" id="ref32">32</a> Catharine MacKinnon (Andrea Dworkin’le birlikte muzır neşriyata karşı yasa çıkarılması için bastıran) şöyle demiştir: “İhtiyacımız olan şey, edebiyata Andrea Dworkin gibi, hukuka benim gibi sanat üzerinden bakan ve taviz vermez kadınların görsel kelime dağarcığını yaratan insanlardır.”<a class="noteref" href="../Text/notlar.xhtml#n0933" id="ref33">33</a> Bunu yazarken, toplumun hangi sanat ve edebiyattan hoşlanacağını birkaç kibirli aydının belirlemesinde saklı olan tehlikeye ilgisiz görünmekte.</p>

  <p><em>New York Times Magazine</em>’de yayımlanan bir söyleşide Carol Gilligan, oğlan çocuklarında görülen kekemelik ve hiperaktiflik gibi davranış sorunlarının, üstlerinde annelerinden ayrılma baskısı yaratan kültürel normlardan kaynaklandığını söyleyen kendi (gülünç) kuramının çıkarımlarını açıklamıştı:</p>

  <blockquote>
    <p class="nonindent">Soru: Erkek biyolojisinin o kadar güçlü olmadığını ve dolayısıyla erkeklerin kültürünü değiştiremeyeceğimizi mi söylüyorsunuz?<br />
    Yanıt: Doğru. Erkeklerin, kendilerini büyüten kişiden ayrılmalarını ödüllendirmeyen bir kültür inşa etmemiz gerekir.<br />
    Soru: Söylediklerinizden şu çıkıyor: Erkekler kökten değişmediği sürece, kültürde muazzam bir dönüşüm gerçekleşmeyecektir.<br />
    Yanıt: Bana kalırsa öyle.<a class="noteref" href="../Text/notlar.xhtml#n0934" id="ref34">34</a></p>
  </blockquote>

  <p class="nonindent">Toplum mühendisliğiyle “yeni sosyalist insan” üretme girişiminin bu yankısını duyan kuşkucu bir okuyucu “akademisyen bile olsa, bu tür şeylerin iyi sonuç verdiğine inanan birileri hâlâ var mı?” diye sormuştu.<a class="noteref" href="../Text/notlar.xhtml#n0935" id="ref35">35</a> Endişelenmekte haklıydı. Birçok okulda öğretmenlere, çocuğun toplumsal cinsiyet kimliğine biçim vermenin mümkün olduğu bir “fırsat penceresi”nin varlığından bahsedilmiştir, ki böyle bir şey aslında yoktur. Bu pencere yaklaşımını oğlanlığı bastırmak için kullandılar: Kızlar ve oğlanların ayrı ayrı oynadıkları oyunları ve ayrı ayrı katıldıkları doğum günü partilerini yasakladılar, çocukları toplumsal cinsiyetlerine aykırı etkinliklere katılmaya zorladılar, dinlenme saatinde koşan veya hırsız/polis oyunları oynayan oğlanları cezalandırdılar.<a class="noteref" href="../Text/notlar.xhtml#n0936" id="ref36">36</a> <em>The War Against Boys</em> [Oğlanlara karşı savaş] adlı kitabında felsefeci Christina Hoff Sommers, bu yapılanları haklı olarak şöyle niteler: “İşgüzârca, tacizkâr ve özgür bir toplumdaki eğitimcilerin yapmakla yükümlü olduğu şeylerden oldukça uzak.”</p>

  <p>Feminizm boş bir sayfaya değil, bunun tam aksine, yani net bir insan doğası kavramına gereksinim duyar. Günümüzde feminizmin en acil davalarından biri gelişmekte olan ülkelerdeki kadınların durumudur. Birçok yerde, bilhassa dişi fetuslar kürtajla alınıyor, yeni doğan kız bebekler öldürülüyor, kız çocukları yetersiz besleniyor ve okula gönderilmiyor, genç kızların cinsel organları kesiliyor, genç kadınlar tepeden tırnağa çarşafa sokuluyor, zina yapanlar taşlanarak öldürülüyor ve ölen kocalarının cesetleri yakılırken dulların da ateşe atlaması isteniyor. Birçok akademik ortamda yaşanan rölativist iklim, bunların başka kültürlerin uygulamaları olduğunu söyleyip –insanlar gibi kültürler de vazgeçilemez hakları bulunan süperorganizmalar olduğu için– bu dehşet olaylarının eleştirilmesine izin vermiyor. Bu tuzaktan kurtulmak adına, feminist felsefeci Martha Nussbaum, fiziksel bütünlük, ahlak özgürlüğü ve siyasal katılım gibi tüm insanların icra etme hakkı olan “merkezî işlevsel kabiliyetler” kavramına başvurdu. Bunun üzerine, kibirli Avrupalıların dünyanın fakir halklarına kendi istediklerini öğrettikleri sömürgeci “uygarlaştırma görevi”ni veya “beyaz kadının yükünü” üstlendiği için eleştirildi. Fakat bahsettiği “kabiliyetler” doğrudan veya dolaylı bir şekilde insan doğası zeminine oturtulursa, Nussbaum’un ahlaki iddiası savunulabilir. İnsan doğası, türümüzün herhangi bir üyesinin çektiği acıyı tanımlamak için bir kıstas sunmaktadır.</p>

  <p>İnsan doğasının varlığı, bizi sonsuza dek baskı, şiddet ve açgözlülüğe mahkûm edecek gerici bir öğreti değildir. <em>Elbette</em> zararlı davranışları azaltmaya çalışmalıyız – tıpkı kıtlık, hastalıklar ve doğa güçlerinin yaratığı felaketler misali ıstırapları dindirmeye çalıştığımız gibi. Fakat bu ıstıraplarla savaşırken doğayla ilgili sinir bozucu gerçekleri yadsımıyor ve bu gerçekleri doğanın başka gerçeklerine karşı kullanıyoruz. Etkin bir toplumsal değişim gerçekleştirme çabası için kimi değişim türlerini mümkün kılacak bilişsel ve ahlaki kaynakların tanımlanması gerekir. İnsancıl olma çabası için de bazı değişim türlerini istenir kılan evrensel hazların ve acıların kabul edilmesi gerekir.</p>
</body>
</html>
