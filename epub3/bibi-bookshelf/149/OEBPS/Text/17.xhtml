<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>17</span>
  </div>

  <h1>ŞİDDET</h1>

  <blockquote>
    <p class="nonindent">İnsan ırkının öyküsü savaştır. Kısa süreli ve istikrarsız aralar dışında, dünyada asla barış olmamıştır; tarihten çok önce başlamış olan cinai çekişme evrenseldir ve sonu gelmemiştir.<a class="noteref" href="../Text/notlar.xhtml#n171" id="ref1">1</a></p>
  </blockquote>

  <p class="nonindent">Winston Churchill’in türümüzü böyle özetlemesi, dünyanın en korkunç savaşında yer almış ve insanlığı yeryüzünden silebilecek soğuk savaşın doğumunda hazır bulunmuş bir adamın karamsarlığı olarak görmezden gelinebilir. Ama bu özetin zaman sınavını başarıyla vermesi, kederlendirici bir öyküdür. Soğuk savaş anılarda kalmış olsa ve artık büyük uluslar arasında nadiren savaş çıksa bile, dünyada barış hâlâ sağlanmış değil. ABD’nin o korkunç terörist saldırının sonrasında Afganistan’da savaştığı o meşhur 2001 yılından önce bile, Dünya Çatışmalar Listesi, Arnavutluk ve Cezayir’den, Zambiya ve Zimbabve’ye dek sistemli şiddetin uygulandığı 68 bölge listelemiştir.<a class="noteref" href="../Text/notlar.xhtml#n172" id="ref2">2</a></p>

  <p>Churchill’in tarihöncesine dair spekülasyonu da kanıtlanmıştır. Tarihöncesi toplumların yaşantısına pencere açan modern toplayıcılar, bir zamanlar sadece törensel nitelikli çarpışmalar yapıldığını ve ilk adam ölür ölmez bu çarpışmaların durduğu düşünüyordu. Oysa artık biliniyor ki, onlar birbirlerini dünya savaşı oranlarının yanında minicik kaldığı bir oranla öldürmüşlerdir.<a class="noteref" href="../Text/notlar.xhtml#n173" id="ref3">3</a> Arkeolojik kayıtlar da bundan daha iç açıcı değildir. Toprak altında ve mağaraların kuytularında, yüz binlerce yıl öncesine uzanan kanlı tarihöncesine ait tanıklar sessizce yatıyor. Kesik izleri, balta şekli verilmiş dişler ve saplanmış ok uçları taşıyan iskeletler; avlanmaya yaramayan fakat cinayet işlemek için uygun olan savaş baltası veya gürz gibi silahlar; ucu sivri kazıklardan oluşan çitler gibi berkitilmiş savunma yapıları; birbirine ok, mızrak ya da bumerang atan ve bu silahlar yüzünden can veren insanların resmedildiği farklı kıtalarda bulunmuş resimler bu tanıklar arasındadır.<a class="noteref" href="../Text/notlar.xhtml#n174" id="ref4">4</a> Onlarca yıl boyunca “barış antropologları” herhangi bir insan grubunun yamyamlık yaptığını kabul etmedi, fakat aksini gösteren bulgular üst üste yığılmaktadır, artık suç üstü bile yapılmıştır. Amerika’nın güneybatısında 850 yıllık bir kazı alanında, yenen hayvanların yarılan kemikleri gibi yarılmış insan kemikleri de bulundu. Ayrıca kırık çanaklarda ve fosilleşmiş insan dışkısı öbeğinde maalesef insan myoglobini (kas proteini) izine bile rastladılar.<a class="noteref" href="../Text/notlar.xhtml#n175" id="ref5">5</a> Neandertaller ve modern insanların ortak atasının akrabası olan <em>Homo antecessor</em> türünün üyeleri de birbirlerini vuruyor ve kesiyorlardı. Bu durum, şiddet ve yamyamlığın en azından 800.000 yıl öncesine uzandığı izlenimini uyandırır.<a class="noteref" href="../Text/notlar.xhtml#n176" id="ref6">6</a></p>

  <p>Savaş, insanların birbirini öldürme yollarından sadece biridir. Dünyanın birçok yerinde savaş; etnik mücadele, çete savaşları, kan davaları ve bireysel cinayetler gibi düşük yoğunluklu şiddet halinde seyreder. Yadsınamaz gelişmeye rağmen, bu sahada da barışa benzer bir şeye ulaşılmamıştır. Batı toplumlarında cinayet oranları son bin yılda on ila yüz kat arasında düşmüş olsa bile, XX. yüzyılda ABD bir milyon kişiyi cinayetler yüzünden kaybetti, ayrıca bir Amerikalının hayatı boyunca cinayete kurban gitme ihtimali %1,5’tur.<a class="noteref" href="../Text/notlar.xhtml#n177" id="ref7">7</a></p>

  <p>Tarih, türümüzü sadece öldürmelerin sayısından değil, öldürme şeklinden ötürü de suçlar. Yüz milyonlarca Hıristiyan evlerini ve bedenlerini, Romalı siyasetçiler için küçük bir ayrıntı olan ve üzerinde insanların inanılmaz acılarla can verdiği bir aletin suretiyle süsler. Bu, binlerce yıl boyunca insan zihninin tasarladığı sayısız işkence yöntemi örneklerinden sadece biridir. Bu işkencelerden çoğu o kadar yaygındır ki sözlüklerimize kelime olarak girmiştir: <em>çarmıha germek, atlarla parçalamak, derisini yüzmek, sıkıştırmak, taşlamak; boğmak, germek, kazık, başparmak sıkacağı</em>. Dostoyevski’nin İvan Karamazov’u, Türklerin Bulgaristan’da yaptığı zulümleri duyunca şöyle demişti: “Hiçbir hayvan, insan kadar zalim ve zalimlik konusunda onun kadar maharetli ve yaratıcı olamaz.” Uluslararası Af Örgütü’nün yıllık raporları gösterir ki yaratıcı zalimlik geçmişte kalmış durumda değildir.</p>
  <hr />

  <p class="nonindent">Büyüklü küçüklü şiddet olaylarının azaltılması, en büyük ahlaki kaygılarımızdan biridir. İnsan zihni ve toplumsal düzenlemelerde, insanları böyle zarar verip öldürmeye iten şeyin ne olduğunu anlamak için var olan her entelektüel imkândan faydalanmamız gerekir. Fakat kitabın bu kısmında incelenen diğer ahlaki kaygılarda olduğu gibi, ne olduğunu anlama çabası, doğru cevabı yasallaştırma uğraşı tarafından zorla alıkonulmuştur. Şiddet için doğru cevap, şiddetin insan doğasıyla hiç ilgisi olmadığı ve dışımızdaki hastalıklı unsurların bize bulaştırdığı bir patoloji olduğudur. Buna göre şiddet, kültür tarafından öğretilen bir davranış veya belirli çevre şartlarına özgün bulaşıcı bir hastalıktır.</p>

  <p>Bu varsayım, laik inancın ana dogması olmuştur. Günlük dualar veya ülkeye bağlılık söylevleri gibi halk önünde yapılan konuşmalarda sürekli selamlanır. Ashley Montagu’nun UNESCO kararını anımsayın: Biyolojinin “evrensel kardeşlik” ahlakını ve “tarihöncesi insanlarının çoğu için şiddete başvurmayıp barış içinde yaşamanın norm olduğuna” inanan antropologları desteklediği söylenmişti. 1980’lerde birçok sosyal bilim örgütü Seville Bildirisi’ni onaylamıştı. Bu bildiri insanlarda “şiddete yatkın bir beyin” olduğu veya beynin şiddet seçiliminden geçtiğini söylemenin “bilimsel bir yanlış” olacağını ilan etmişti.<a class="noteref" href="../Text/notlar.xhtml#n178" id="ref8">8</a> “Savaş bir içgüdü değil, icattır” diye yazmıştır Ortega y Gasset, ki bu sözü insanın doğası değil yalnızca tarihi olduğu şeklindeki iddiasıyla paraleldir.<a class="noteref" href="../Text/notlar.xhtml#n179" id="ref9">9</a> Kadınlara Uygulanan Şiddetin Yok Edilişi hakkında yakın tarihli bir Birleşmiş Milletler Bildirisi “şiddet, tarihsel sürecin bir parçasıdır, doğal değildir veya biyolojik belirlenimcilikten doğmamıştır” diye duyurdu. Ulusal Fon Birliği’nin 1999’da Şiddetin Engellenmesi hakkında hazırladığı ilanda, “şiddet öğrenilmiş bir davranıştır” yazıyordu.<a class="noteref" href="../Text/notlar.xhtml#n1710" id="ref10">10</a></p>

  <p>Şiddete böyle inanç temelli yaklaşımın başka bir belirtisi, belirli çevreci açıklamaların doğru olduğunu güçlü bir şekilde dile getirmektir. Şiddetin sebebini ve nasıl yok edeceğimizi de biliyoruz, sadece kendimizi bu işe adamadığımız için bunu başaramıyoruz, denir. Anımsarsanız Lyndon Johnson, şiddeti besleyen koşulların cahillik, ayrımcılık, fakirlik, hastalık olduğunu “hepimiz biliyoruz” demişti. Bir popüler bilim dergisinde 1997’de yayımlanan ve şiddet üzerine bir makalede LBJ’yi tekrarlayan bir klinik genetikçiden alıntı yapılmıştı:</p>

  <blockquote>
    <p class="nonindent">Toplumumuzda şiddete neyin yol açtığını biliyoruz: Fakirlik, ayrımcılık ve eğitim sistemimizdeki kusurlar. Toplumumuzdaki şiddete neden olan şey genler değil, bizim toplumsal sistemimizdir.<a class="noteref" href="../Text/notlar.xhtml#n1711" id="ref11">11</a></p>
  </blockquote>

  <p class="nonindent">Makaleyi yazan Betty ve Daniel Kevles adlı tarihçiler de onunla hemfikirdi:</p>

  <blockquote>
    <p class="nonindent">Daha iyi eğitim ve beslenmeye ihtiyacımız var, ayrıca görevini hakkıyla yerine getiremeyen evlere ve taciz edilen çocukların hayatına müdahale edilmeli, belki de yetersiz kalan anne babalardan bu çocukların alınması gereklidir. Fakat bu tür tepkiler pahalıya patlar, ayrıca toplumsal ihtilaflara yol açar.<a class="noteref" href="../Text/notlar.xhtml#n1712" id="ref12">12</a></p>
  </blockquote>

  <p class="nonindent">Şiddetin öğrenilmiş bir davranış olduğu inancı, çoğunlukla Amerikan kültüründeki belirli öğeleri şiddetin sebebi olarak gösterir. Oyuncakları denetleyen bir grubun üyelerinden biri, kısa süre önce bir muhabire şöyle konuştu: “Şiddet öğrenilen bir davranıştır. Her oyuncağın eğitici bir yönü vardır. Mesele şu: Çocuklarınızın ne öğrenmesini istiyorsunuz?”<a class="noteref" href="../Text/notlar.xhtml#n1713" id="ref13">13</a> Medya şiddeti de başka bir olağan şüphelidir. İki kamu sağlığı uzmanının yakın bir tarihte yazdığı gibi:</p>

  <blockquote>
    <p class="nonindent">Çocukların sorunlarını çözmek ve zorlu duygularla baş etmek için şiddete değer verip onu kullandığı bir gerçekliktir. Bunu aileleri ve toplumdaki örnek şahsiyetlerden öğreniyorlar. Bunu televizyon, sinema filmleri ve bilgisayar oyunlarında önlerine çıkardığımız kahramanlardan öğreniyorlar.<a class="noteref" href="../Text/notlar.xhtml#n1714" id="ref14">14</a></p>
  </blockquote>

  <p class="nonindent">Richard Rhodes’in <em>Why They Kill</em> [Neden öldürüyorlar] kitabı sayesinde bir süre önce işe dahil ettiği, çocukken taciz edilmek de varsayılan üçüncü sebeptir. Suç Adaleti Siyasetleri Kurumu başkanı “kendileri kurban olan insanların başkalarını kurban edişi trajedidir” demişti. “Bu, kırabileceğimiz bir döngü, fakat bedel ödenmesi gerekiyor. Toplum olarak kaynaklarımızı bu işe yönlendirmiyoruz.”<a class="noteref" href="../Text/notlar.xhtml#n1715" id="ref15">15</a> Bu ifadelerde sorunun nasıl çözüleceğinin bilinmeyişinden çok, inancın (“şiddet öğrenilen bir davranıştır”), bu inancın doğruluğuna duyulan güvenin (“gerçek budur”) ve kendimizi adamadığımız için bu işin acısı çektiğimize yönelik suçlamanın (“kaynaklarımızı bu işe yönlendirmiyoruz”) dile getirilişine dikkat edin.</p>

  <p>Birçok açıklama “kültür”ü –öğreten, emirler veren, ödüller ve cezalar dağıtan bir süperorganizma olarak kabul edilen kültürü– suçlar. <em>Boston Globe</em> gazetesi yazarlarından biri, şunu yazarken yürüttüğü mantığın daireselliğinden habersiz olmalıdır:</p>

  <blockquote>
    <p class="nonindent">Amerika, endüstrileşmiş diğer Batı demokrasilerinden neden daha çok şiddet içerir? Birbirimizi yumruklar, hırpalar, bıçaklar ve vururuz, çünkü bunu yapmak kültürel zorunluluğumuzdur.<a class="noteref" href="../Text/notlar.xhtml#n1716" id="ref16">16</a></p>
  </blockquote>

  <p class="nonindent">Kültür inançları ve arzuları olan bir varlık gibi görüldüğünde, gerçek insanların inançları ve arzuları önemsiz addedilir. Timothy McVeigh 1995’te Oklahoma City’de bir devlet binasını havaya uçurup 168 kişiyi öldürdükten sonra, gazeteci Alfie Kohn “bireysel sorumluluk konusunda sızlanan” Amerikalılarla alay etmiş ve bu bombalama olayını Amerikan bireyciliğine atfetmişti: “Bu ülkede rekabete kültürel bir bağımlılık sergiliyoruz. Okul sınıfları ve oyun sahalarında bize, diğer insanların başarımız önündeki engeller olduğu öğretiliyor.” Bombalama olayına dair, bu yaklaşımla ilintili bir açıklama da suçu Amerikan simgelerine –pençesinde oklar tutan kartal vb– ve eyalet sloganlarına –“Özgür yaşa ya da öl” (New Hampshire), “Elimizde kılıç, özgürlükçü bir barış arıyoruz” (Massachusetts)– yüklemişti.<a class="noteref" href="../Text/notlar.xhtml#n1717" id="ref17">17</a></p>

  <p>Yakın tarihli popüler bir kuram, Amerikan şiddetini, çocuklukta telkin edilen zehirli ve Amerika’ya özgü bir erkeklik kavramına atfeder. Sosyal psikolog Alice Eagly, etrafa rastgele ateş etme vakalarını şöyle açıklamıştır: “Bu tip davranışlar, sınır bölgelerine yerleşmiş öncüler geleneğinden bu yana Amerikan kültüründe yorumlandığı şekliyle erkek rolünün bir parçası olmuştur.”<a class="noteref" href="../Text/notlar.xhtml#n1718" id="ref18">18</a> Dan Kindlon’ın <em>Raising Cain</em> [Kabil’i büyütmek] ve William Pollack’ın <em>Harbi Delikanlılar</em> adlı çok satan kitapları sayesinde popülerleşen kurama göre “Amerika’da erkek çocukların ulusal çaplı bir krizden geçtiğine” tanıklık ediyoruz, çünkü erkek çocuklar annelerinden ayrılmaya ve duygularıyla mücadele etmeye zorlanıyor. <em>Boston Globe Magazine</em>’de çıkan bir makale “bu erkeklerin derdi nedir?” diye sormuş ve “Şiddet davranışları, duygusal mesafe ve uyuşturucu bağımlılığının artması hormonlarla açıklanamaz” yanıtını vermiştir: “Uzmanlar sorunun erkeklikle ilgili kültürel inançlar ve içine ‘gerçek erkek’ sözünün sıkıştırılmış her türlü şeyden kaynaklandığını söylüyor.”<a class="noteref" href="../Text/notlar.xhtml#n1719" id="ref19">19</a></p>
  <hr />

  <p class="nonindent">“Şiddet öğrenilmiş bir davranıştır” söylemi, makul insanlar tarafından sürekli tekrarlanan bir sözdür ve niyetleri şiddetin azaltılabileceğine inandıklarını göstermektir. Bu iddia herhangi bir sağlıklı araştırmaya dayanmaz. Tekrar tekrar dile getirilen “şiddeti doğuran koşulları biliyoruz” teminatlarına rağmen, aslında bu konuda pek fikrimizin olmayışı üzücü bir gerçektir. Suç oranlarındaki çılgın dalgalanmalar –1960’lar ve 1980’lerin sonunda artması, 1990’ların ikinci yarısında düşmesi– basit açıklamaları defetmeye devam ediyor. Şiddeti anlama yolundaki olağan şüpheliler ise bütünüyle kanıtlanmış değildir ve bazen yanıltıcı olabilirler. Bu durum en çok “beslenme” ve “hastalık” gibi etkenler için aşikârdır. Bu etkenler, şiddet doğurduğu söylenen sosyal hastalıklar listesine yüzeysel bir mantıkla eklenir. Yumuşak bir şekilde söylemek gerekirse, şiddete sebep olan bir vitamin eksikliği veya bakteri enfeksiyonuna dair bir kanıt yoktur, fakat diğer sözde sebepler de kanıtsızlıktan mustariptir.</p>

  <p>Saldırgan anne babaların çoğunlukla saldırgan çocukları olur, fakat saldırganlığın bir “şiddet döngüsü” içinde anne babadan öğrenildiği sonucuna varan insanlar, şiddet eğiliminin öğrenme yoluyla olduğu kadar kalıtımla da geçme ihtimalini değerlendirmeye almamıştır. <em>Evlat alınmış</em> çocuklar incelenip bunların biyolojik anne babalarından çok birlikte yaşadıkları anne babaları gibi davrandıkları gösterilene dek, şiddet döngüsü hiçbir şeyi kanıtlamaz. Benzer olarak, erkeklerin kadınlardan daha fazla şiddet olayına karıştığını belirtip bunun suçunu erkeklik kültürüne yükleyen psikologlar da kadın ve erkeklerin toplumsal rolleri bakımından olduğu kadar biyolojik açıdan da farklılık gösterdiğini fark etmelerini önleyen entelektüel at gözlükleriyle olaya bakmaktadır. Amerikalı çocuklar, elbette şiddet sergileyen örnek şahsiyetlere maruz kalıyor, fakat aynı zamanda palyaçolar, vaizler, folk şarkıcıları ve travestilere de maruz kalmakta; burada mesele, çocukların neden bazılarını taklit etmeye değer bulduğu.</p>

  <p>Amerikan kültürüne özgü kimi temaların şiddete yol açtığını göstermek için, bu temaları barındıran kültürlerin daha çok şiddet göstermeye eğilimi olduğunu gösteren asgari bulgular olsaydı, bu bulgular bir bağıntı sayılabilirdi. Eğer böyle bir bağıntı varsa bile, kültürel temaların şiddet doğurduğunu, ama şiddetin kültürel temalar doğurmadığını kanıtlamaya yeterli olmayacaktır. Fakat böyle bir bağıntı hiç olmayabilir de.</p>

  <p>En başta söylemek gerekir, şiddet sadece Amerikan kültüründe yoktur. Şiddet tüm toplumlarda vardır ve Amerika tarihte, hatta günümüz dünyasında şiddetin en çok göründüğü toplumlardan biri değildir. Çoğu Üçüncü Dünya ülkesi ve eski Sovyetler Birliği mensubu birçok cumhuriyet hatırı sayılır ölçüde daha çok şiddet içerir, üstelik bu ülkelerde Amerikan bireycilik geleneğine benzer bir şey yoktur.<a class="noteref" href="../Text/notlar.xhtml#n1720" id="ref20">20</a> Erkeklik ve cinsiyetçilik türü kültürel normlar olarak, İspanya’da maçoluk, İtalya’da <em>braggadocio</em> (böbürlenme) ve Japonya’da toplumsal cinsiyetlerin katı rolleri vardır; yine de bu ülkelerdeki cinayet oranları, feminizmin daha etkili olduğu ABD’deki oranların ancak küçük bir yüzdesine denktir. Haklı bir davada şiddet kullanmaya hazır erkek kahraman arketipi, mitolojide en yaygın desenlerden biridir, üstelik bu desene, şiddet içeren suç oranının çok düşük olduğu birçok kültürde rastlanabilir. Örneğin, gerçek bir <em>öldürme yetkisi</em> olan James Bond Britanyalıdır, ayrıca dövüş sanatı filmleri endüstrileşmiş birçok Asya ülkesinde çok sevilir. Ancak bir Amerikan filmi veya televizyon programını asla seyretmemiş kitap kurtları, Amerikalıların Timoty McVeigh gibi cani fanatikleri veya lise yemekhanelerinde sınıf arkadaşlarını rastgele ateş ederek vuran gençleri göklere çıkardığına inanabilir. Geniş kitlelere ulaşan medyadaki erkek kahramanlar epey ahlakçıdır: Onlar kötü adamlarla savaşır.</p>

  <p>Muhafazakâr siyasetçiler ve liberal sağlık uzmanlarının, Amerika’daki şiddet içeren suçların ana sebebi olarak medyadaki şiddeti görmesi inançları gereğidir. Amerikan Tıp Birliği, Amerikan Psikoloji Birliği ve Amerikan Pediyatri Akademisi 3.500’den fazla çalışmanın bu bağlantıyı araştırıp sadece 18 tanesinin bunu gösteremediğine Kongre önünde tanıklık etmişlerdir. Herhangi bir sosyal bilimci buradaki rakamlardan şüphelenirdi; dolayısıyla psikolog Jonathan Freedman bunu kendisi kontrol etmeye karar verdi. Aslında sadece <em>200</em> çalışma medya şiddeti ile şiddet arasındaki bağıntıyı incelemiş ve <em>yarısından fazlası</em> böyle bir bağlantı bulamamıştı.<a class="noteref" href="../Text/notlar.xhtml#n1721" id="ref21">21</a> Diğer çalışmaların bulduğu bağlantılar da ya küçüktü ya da başka yollarla da açıklanabilecek gibiydi –örneğin, şiddet eğilimli çocukların şiddete yönelik eğlencelere yönelmesi ve aksiyon dolu sahnelerde çocukların geçici olarak heyecanlanması gibi (fakat kalıcı bir etki görülmüyordu). Freedman ve konuyla ilgili literatürü gözden geçiren başka psikologlar, medyada şiddet gösterilmesine maruz kalmanın, dünyadaki şiddet davranışlarına hiç etkisi olmadığı veya çok az etki ettiği sonucuna vardılar.<a class="noteref" href="../Text/notlar.xhtml#n1722" id="ref22">22</a> Yakın tarihli gerçek olaylar da aynı fikri veriyor. Televizyon ve sinemanın icat edilişinden <em>önceki</em> yüzyıllarda, insanlar şiddete daha çok başvuruyordu. Kanadalılar da Amerikalılarla aynı televizyon programlarını seyrederler, fakat oradaki cinayet oranı ABD’nin dörtte biri kadardır. Britanya sömürgesi St. Helena, ilk kez 1995’te televizyon izlemeye başladıktan sonra, oradaki insanlar şiddete daha yatkın olmadılar.<a class="noteref" href="../Text/notlar.xhtml#n1723" id="ref23">23</a> Şiddet içerikli bilgisayar oyunları 1990’larda patlama yaptı, oysa bu yıllar suç oranlarının keskin bir düşüş gösterdiği yıllardır.</p>

  <p>Peki diğer olağan şüpheliler hakkında ne demeli? Ateşli silahlar, fakirlik ve ayrımcılık şiddette bir rol oynar, fakat hiçbir durumda bu rol ne belirleyicidir ne de basittir. Hiç şüphesiz ateşli silahlar insanların birbirini öldürmesini kolaylaştırır, ayrıca ölüme sebebiyet vermeden önce kavganın gerilimini azaltması pek muhtemel değildir, dolayısıyla irili ufaklı çatışmalarda ölüm oranlarını yükseltirler. Bununla birlikte ateşli silahların icadından önce birçok toplumda şiddet oranı hastalık derecesine çıkmıştı; üstelik insanlar sırf ateşli silahları var diye birbirlerini öldürmez. İsrailliler ve İsviçreliler tepeden tırnağa silahlanmıştır, fakat kişisel suç oranları yerlerde sürünüyor; ayrıca Maine ve Kuzey Dakota adlı ABD eyaletleri en düşük cinayet oranlarına sahip oldukları halde neredeyse her evde ateşli silah vardır.<a class="noteref" href="../Text/notlar.xhtml#n1724" id="ref24">24</a> Ateşli silahların ölümle sonuçlanan suçları artırdığı fikri kesinlikle makul olsa bile, bunun kanıtlanması o kadar zordur ki 1998’te hukuk akademisyeni John Lott tam ters bir sonucu gösteren adıyla birlikte istatistiksel çözümlemelerle dolu bir kitap yayımladı: <em>More Guns, Less Crime</em> [Çok silah, az suç]. Yanılıyor bile olsa, ki yanıldığına pek emin değilim, çok silahın <em>çok</em> suç anlamına geldiğini göstermek kolay değildir.</p>

  <p>Ayrımcılık ve fakirlik için de doğrudan bir sebep/sonuç ilişkisi göstermek zordur. XIX. yüzyılda Çin’den California’ya gelen göçmenler ve II. Dünya Savaşı sırasında Japon kökenli Amerikalılar şiddetli bir ayrımcılıkla karşılaştılar, fakat buna yüksek şiddet oranlarıyla tepki vermediler. Kadınlar erkeklerden daha fakirdir, ayrıca çocuklarını beslemek için paraya daha çok ihtiyaç duyarlar, fakat güç kullanarak hırsızlık eğilimleri daha azdır. Aynı fakirliği yaşayan farklı altkültürlerde şiddet olaylarının oranı epey değişkenlik gösterebilir, üstelik gördüğümüz gibi, birçok kültürde maddi durumu nispeten iyi olan insanlar, karşısındakini güç kullanarak öldürmekte tereddüt etmeyebilir.<a class="noteref" href="../Text/notlar.xhtml#n1725" id="ref25">25</a> Suç oranını düşüreceği kanıtlanmış düzgün bir tasarıya kimse itiraz etmese bile, kimse suç oranlarının yüksekliğini sosyal programların yürütülmüyor oluşuna bağlayamaz. Sosyal programlar ilk kez 1960’larda filizlendi, oysa bu on yıllık dönem içinde suç oranları göğe ermiştir.</p>

  <p>Şiddete bilimsel açıdan yaklaşan araştırmacılar, başka bir ezgi mırıldanır: “Şiddet, toplum sağlığıyla ilgili bir sorundur.” Ulusal Akıl Sağlığı Kurumu’na göre “şiddet davranışlarını anlayıp engellemenin en iyi yolu, bunları savunmasız insanlar ve kaynak sıkıntısı çeken mahallelerde yeşeren bir bulaşıcı hastalık gibi ele alıp üstüne gitmektir.” Kamu sağlığı kuramı Amerikan Psikoloji Topluluğu ve Hastalık Kontrol Merkezleri gibi birçok profesyonel örgütün yanı sıra Clinton’ın yönetiminde Askerî Tıp Kurumu’nun başı ve Cumhuriyetçi senatör Arlen Specter gibi çeşitli siyasi şahsiyetler tarafından dile getirilmiştir.<a class="noteref" href="../Text/notlar.xhtml#n1726" id="ref26">26</a> Kamu sağlığı yaklaşımı varlıklı mahallelerden çok, fakir mahallelerdeki “risk etkenleri”ni tanımlamaya çalışır. Bu etkenlere çocuklukta ihmal edilmek, tacize uğramak, katı ve tutarsız disiplin, boşanma, yetersiz beslenme, kurşun zehirlenmesi, baş yaralanmaları, dikkat eksikliğine yol açan hiperaktivite bozukluğunun tedavi edilmeyişi ve hamilelik sırasında alkol ya da taş kokain (crack) kullanılması dahildir.</p>

  <p>Bu geleneğe mensup araştırmacılar yaklaşımlarının hem “biyolojik” –vücut sıvılarını ölçer, beynin resmini çekerler– hem de “kültürel” –kamu sağlığı önlemlerine denk önlemlerle çözülebilecek ve beyin hastalıklarına yol açan çevresel sebepler ararlar– olmasından gurur duyar. Maalesef bu benzetmede anında göze çarpan bir kusur vardır. Bir hastalığın veya bozukluğun düzgünce betimlenmesi için bireyin vücudundaki bir mekanizmanın işlevsizliği yüzünden kişinin çektiği acıdan bahsedilmesi gerekir.<a class="noteref" href="../Text/notlar.xhtml#n1727" id="ref27">27</a> Bir <em>Science</em> yazarının kısa süre önce belirttiği gibi “çoğu hastalığın aksine, saldırganlığı sorun olarak tanımlayan taraf, bu eylemin faili değildir; bu tanımı koyan failin çevresidir. Şiddet uygulayan insanlar normal işlevlerini yerini getirdiğini düşünebilir, hatta bazıları arada sırada gerçekleşen bu patlamalardan hoşlanıp tedaviye direnebilir.”<a class="noteref" href="../Text/notlar.xhtml#n1728" id="ref28">28</a> Şiddetin bazı insanlar ve bazı yerlerde daha yaygın olduğu gerçeğinden başka –ki bunu herkes bilmektedir– kamu sağlığı kuramının tavsiye edebileceği bir nokta yoktur. Göreceğimiz gibi, şiddet tıbbi anlamda bir hastalık değildir.</p>
  <hr />

  <p class="nonindent">Şiddeti sadece çevresel etkilerle açıklayan kuramlar, bir inanç meselesi olarak kalır; çünkü Boş Sayfa ve Soylu Vahşi kuramlarını içerirler. Bu kuramlara göre şiddet, insan repertuvarında doğal bir strateji değildir; öğrenilen bir davranış, toksik bir madde tarafından zehirlenmenin veya bulaşıcı bir hastalığın belirtisidir. İlk bölümlerde, bu tür öğretilerin ahlaki itirazını görmüştük: Öğreti yanlılarını önceki dönemlerin şovenlerinden ve farklı sınıflara mensup kabadayılardan ayırmak; şiddetin “iyi” anlamda “doğal” olmadığı yönünde dinleyicilere teminat vermek; şiddetin özellikle caydırıcı cezalar yerine sosyal programlarla yok edebileceğine dair iyimserlik sergilemek; bazı bireyler, sınıflar ya da ırkların diğerlerine kıyasla şiddete doğuştan daha yatkın olduğunu söyleyen radyoaktif görüşe kilometrelerce uzak durmak gibi yaklaşımlara başvurmuşlardır.</p>

  <p>Her şeyin ötesinde, öğrenilmiş davranış ve kamu sağlığı kuramları ahlaki bildirilerdir; bunu söyleyen kişi, şiddete karşı olduğunu halk önünde ilan etmiş olur… Şiddeti lanetlemek elbette iyidir, fakat bu lanetlemenin psikolojik yapımız hakkında deneyci bir iddia kılığına girmemesi gerekir. Bu iyi niyetli kafa karışıklığına dair en saf örnek belki de Ramsey Clark’tan gelir. Clark, Johnson yönetiminde adalet bakanıydı, ayrıca 1970’te yayımlanan <em>Crime in America</em> [Amerika’da suç] adlı çok satan kitabın da yazarıdır. Kitabında ceza sisteminin, cezalandırma yerine ıslahı koyması hakkında tartışırken Clark şöyle bir açıklama getirmiştir (s. 220):</p>

  <blockquote>
    <p class="nonindent">Islah etme kuramı sağlıklı ve mantıklı insanların başkalarına zarar vermeyeceği, birey ile topluma en iyi ve zararsız davranışların hizmet ettiğini anlayacakları adil bir toplumun tüm vatandaşlarına sağlık, amaç ve fırsat sağlayabilecek kabiliyete sahip olduğu inancına dayanır. Islah edilmiş kişi başka birini yaralayacak, başkasının mülkünü alacak veya mülke zarar verecek kabiliyete sahip olmaz, olamaz.</p>
  </blockquote>

  <p class="nonindent">Keşke böyle olsaydı! Bu kuram, ahlakçı yanılgı için güzel bir örnektir: bu fikir doğru olsa ne hoş olurdu, öyleyse doğru olduğuna hepimizin inanması gerekir. Sorun şu ki doğru değildir. Tarih bize göstermiştir ki yığınla sağlıklı ve akılcı insan başkalarını yaralayıp mülklere zarar vermiştir, çünkü trajiktir ama bazen başkalarını incitmek kişinin çıkarınadır (özellikle de başkalarına zarar verenler cezalandırılmıyorsa; Clark bu ironiyi gözden kaçırmışa benziyor). Çıkar çatışmaları insanlık durumunun özünde mevcuttur, ayrıca Martin Daly ve Margo Wilson’ın belirttiği gibi “Kişinin rakibini öldürmesi, çatışma çözme tekniğinin ulaşabileceği nihai noktadır.”<a class="noteref" href="../Text/notlar.xhtml#n1729" id="ref29">29</a></p>

  <p>Kabul etmek gerekir ki sağlık ve mantığı ahlakla denk tutmak kolaydır. Günahkârlara <em>deli, yozlaşmış, sütü bozuk, aklını yitirmiş, çılgın, habis, psikopat, hasta</em> ya da <em>dengesiz</em> dediğimizde metaforlar dilimizin içine işlemiş olur. Fakat şiddetin sebeplerini, dolayısıyla şiddeti azaltmanın yollarını ararken metaforlar bizi yanlış yönlendirebilir. Termitler evlerdeki ahşap kirişleri yerken yanlış bir iş yapıyor değiller, ne de kurbanını ısırıp sıtma mikrobu yayan sivrisinekler işlev bozukluğu gösteriyor. Evrimin onları yapmaları için tasarladığı şeyi yapmaktalar – her ne kadar sonuçları, insanların acı çekmesine yol açsa da. Bilimcilerin, bu yaratıkların davranışlarını ahlak kapsamına sokması veya davranışlarına patolojik demesi, bizi çıkmaz sokaklara sokar – örneğin bu yaratıklarda “toksik” etki yaratan maddeler aramak veya onları sağlığına kavuşturmak için “iyileştirmek” gibi arayışlara gireriz. Aynı sebeple, insanlarda şiddet, savaşılması gereken bir hastalık olmak zorunda değildir. Esas tehlikeli olan, şiddetin bir zihin bozukluğu olduğu inancıdır, çünkü bu inanç bizi, sükunetin olduğu yerlerde şiddetin nasıl kolayca patlayabileceğini unutma tuzağına düşürür.</p>

  <p>Boş Sayfa ve Soylu Vahşi kuramları, gördükleri desteği sadece ahlaki itirazlarına değil, aynı zamanda ideoloji polisinin zorlamasına da borçludur. Yanomamöler arasındaki savaşı belgelediği için Napoleon Chagnon’u hedef alan hakaret kampanyası, aykırı seslerin cezalandırmasına yönelik en canlı örnektir ve tek örnek değildir. 1992’de Alkol, İlaç Bağımlılığı ve Akıl Sağlığı Kurumu’nun Şiddet İnisiyatifi –varoş gençlerini uysallaştırmak amaçlı araştırmanın, onların şiddete genetik yatkınlıkları olduğunu belirterek bu gençleri karaladığını söyleyen– haksız suçlamalar yüzünden iptal edilmişti. (Aslında bu araştırma kamu sağlığı yaklaşımını benimsemişti.) Şiddetin biyolojisini çevreleyen yasal ve ahlaki meseleler hakkında yapılacak bir konferans ve yazılacak bir kitaptan, Ulusal Sağlık Enstitüleri’nin yöneticisi olan Bernadine Healey tarafından vazgeçilmişti. Healey “önerilen konferansın geçerliliği ve duyarlılığıyla ilintili” kaygılardan ötürü oybirliğiyle alınan hakem kararını veto etmişti.<a class="noteref" href="../Text/notlar.xhtml#n1730" id="ref30">30</a> Konferansın masraflarını karşılayan üniversite, bu karara itiraz edip kazandı, fakat üç yıl sonra konferans yapılırken, salona protestocular doluştu ve sanki komedyenlere malzeme çıkarmaya çalışır gibi katılımcılarla itişmeye başladılar.<a class="noteref" href="../Text/notlar.xhtml#n1731" id="ref31">31</a></p>

  <p>Neden herkes bu kadar hassasiyet gösteriyordu? Dile getirilen korku, hükümetin eşit olmayan sosyal koşullar yüzünden oluşacak siyasal kaynaşmayı psikiyatrik bir hastalık diye tanımlamasına ve protestocuları ilaç vererek veya daha kötü yöntemlerle susturacağına yönelikti. Radikal psikiyatrisi Peter Breggin, Şiddet İnisiyatifi’ni “hayal edilebilecek en korkunç, en ırkçı ve iğrenç şey… insanın Nazi Almanyasıyla bağdaştırabileceği bir plan” olarak nitelemişti.<a class="noteref" href="../Text/notlar.xhtml#n1732" id="ref32">32</a> Bu tepkinin sebepleri arasında “sosyal meselelerin tıbbileştirilmesi ve baskı kurbanlarının –ki bu örnekte Yahudilerdi– aslında hem genetik hem de biyolojik açıdan kusurlu kişiler ilan edilmesi, devletin öjenizm ve biyolojik amaçlarla harekete geçirilmesi, toplumsal kontrol programlarının gelişiminde psikiyatrinin yoğun kullanılması” vardı.<a class="noteref" href="../Text/notlar.xhtml#n1733" id="ref33">33</a> Bu yaklaşım, olayın gerçeklerden kopuk, hatta paranoyakça bir yorumudur, fakat Breggin bu fikrini yorulmaksızın yineleyecek, özellikle de Afrika kökenli Amerikalı siyasetçiler ve basına dert yanacaktı. “Şiddet” ve “biyoloji” kelimelerini aynı paragraf içinde kullanan herhangi birinin üstünde ırkçılık şüphesi bulutları gezinebilirdi, bu durum da şiddetin incelenmesi bakımından entelektüel iklimi etkilemiştir. Ama hiç kimsenin başı, şiddetin bütünüyle öğrenilmiş bir davranış olduğunu söylediği için derde girmemiştir.</p>
  <hr />

  <p class="nonindent">Şiddetin aslında bir hastalık veya zehirlenme değil, tasarımımızın bir parçası olduğuna inanmak için sürüyle sebep vardır. Bunlardan bahsetmeden önce, iki korkuyu yatıştırmam gerekiyor.</p>

  <p>İlki, insan doğasında şiddetin köklerini incelemenin, şiddeti, onu yapan bireylerin kötü genlerine indirgeyip yüksek şiddet oranı görülen etnik gruplarda bu genlerden daha fazla olduğunu söyleyen çirkin çıkarımlarda bulunulması korkusudur.</p>

  <p>Bazı bireylerin yapıları gereği başkalarına kıyasla şiddete daha yatkın olduğuna şüphe yoktur. Başlangıç olarak erkeklere bakalım: Bütün kültürler göz önüne alındığında, erkeklerin erkekleri öldürme oranı, kadınların kadınları öldürme oranından 20 ila 40 kat fazladır. Katillerin aslan payı da 15 ila 30 yaş arası <em>genç</em> erkeklerindir.<a class="noteref" href="../Text/notlar.xhtml#n1734" id="ref34">34</a> Üstelik bazı genç erkekler, şiddete diğerlerden daha yatkındır. Bir tahmine göre, genç erkeklerin %7’si, tekrarlanan şiddet saldırılarının %79’unu gerçekleştirmektedir.<a class="noteref" href="../Text/notlar.xhtml#n1735" id="ref35">35</a> Psikologlar, şiddete eğilimli bu bireylerin farklı bir kişilik profili olduğunu görmüştür: Düşünmeden hareket etmeye eğilim gösterirler, muhtemelen zekâları düşüktür, hiperaktiftirler ve dikkatlerini toparlayamazlar. “Muhalif bir mizaca” sahip oldukları söylenir: Kincidirler, kolay öfkelenirler, kontrol edilmeye karşı direnç gösterirler, kasten sinir bozucu davranır ve tüm suçu başkalarına atma eğilimi taşırlar.<a class="noteref" href="../Text/notlar.xhtml#n1736" id="ref36">36</a> Bunlar arasında en vurdumduymazları psikopatlardır; psikopatlarda vicdan yoktur, ayrıca katillerin önemli bir yüzdesini psikopatlar oluşturur.<a class="noteref" href="../Text/notlar.xhtml#n1737" id="ref37">37</a> Bu özellikler çocukluğun başlarında ortaya çıkar, bir ömür devam eder ve büyük oranda kalıtsaldır, gerçi tamamen kalıtsal oldukları da söylenemez.</p>

  <p>Sadistler, bela arayanlar ya da diğer doğuştan katiller, şiddet sorununun bir parçasıdır. Bunun tek sebebi verdikleri zarar değildir; ayrıca <em>diğer insanları</em> da caydırma veya kendini koruma amaçlı saldırgan bir duruş sergilemeye zorlarlar. Fakat burada esas söylemek istediğim şey, sorunun ana parçası olmadıklarıdır. Savaşlar başlar biter, suç oranları yoyo gibi iner çıkar, toplumlar bir nesil içinde savaşçı ruh halinden barışçıl ruh haline gider gelir, fakat yerel genlerin frekanslarında hiçbir değişiklik olmaz. Günümüzde etnik gruplar, ortalama suç oranları açısından farklılık gösterse de, bu farklar genetik bir açıklama gerektirmez, çünkü belirli bir tarih dönemindeki bir etnik grubun suç oranı, başka bir dönemdeki başka bir grubun suç oranına denk olabilir. Günümüzün uslu İskandinavları, kana susamış Vikinglerin torunlarıdır, sömürgeciliğin çökmesinden sonra birbiri ardına çıkan savaşlarla harabeye dönen Afrika da Roma İmparatorluğu’nun çöküşünden sonraki Avrupa’ya benzemektedir. Günümüze ulaşmayı başarabilmiş herhangi bir etnik grup, muhtemelen çok uzak olmayan bir geçmişte hırçın atalara sahipti.</p>

  <p>İkinci korku, eğer insanlar şiddet güdüleriyle donatılmışsa, şiddet uygulamaktan kendilerini alamaz ya da <em>Looney Tunes</em> çizgi filmlerinde, arkasında enkaz bırakarak ilerleyen Tazmanya Canavarı karakteri gibi daima şiddet uygular korkusudur. Bu korku, katil maymunlar, kana susamışlık, öldürme içgüdüsü, bölgeci yaklaşım ve şiddete yatkın beyin gibi kadim fikirlere bir tepkidir. Aslında, beyin şiddet stratejileriyle donatılmışsa, bunlar <em>şartlara göre</em> hayata geçirilecek stratejilerdir, ne zaman ve nerede yürürlüğe konacaklarını hesaplayan karmaşık bir devreye bağlıdır. Hayvanların saldırganlaşması birçok seçici aşamadan geçtikten sonra gerçekleşir; limbik sistemleri anormal büyüklükteki frontal loblarla iç içe geçen insanlardaysa saldırganlık olayı, çok daha fazla hesaplama gerektirir. Günümüzde çoğu insan, şiddet düğmelerine asla basmadan yetişkinlik hayatlarını sürmektedir.</p>

  <p>O halde türümüzün duruma göre şiddet uygulamaya yönelik mekanizmalar evrimleştirmiş olma ihtimalinin kanıtı nedir? Akılda tutulması gereken ilk şey, saldırganlığın örgütlü ve amaç güden bir etkinlik olması, rastgele bir işlevsizlikten kaynaklanmamasıdır. Çim biçme makineniz kolu bıraktığınız halde çalışmaya devam edip ayağınızı incitirse, düğmesinin tutukluk yaptığından veya başka bir bozukluktan şüphelenirsiniz. Fakat çim biçme makineniz siz garajda görünene dek bekler ve bütün bahçe boyunca sizi arkanızdan kovalarsa, bunu yapması için birisinin makineye çip yerleştirdiği sonucuna varırsınız.</p>

  <p>Şempanze kuzenlerimizin de kasıtlı şempanze katliamları yapması, bizi şiddete insan kültürüne özgü özelliklerin değil, evrim güçlerinin hazırlamış olduğu ihtimalini doğuruyor. Ayrıca tarih boyunca ve tarihöncesinde şiddetin tüm insan toplumlarında görülmesi, bu konuda güçlü bir ipucudur.</p>

  <p>İnsan bedeni ve beynini incelersek, saldırganlık tasarımına yönelik doğrudan belirtiler buluruz. Erkeklerin daha iri, daha güçlü ve üst bedeninin daha kütleli oluşu, erkekler arasındaki şiddetli rekabetin zoolojik göstergesidir.<a class="noteref" href="../Text/notlar.xhtml#n1738" id="ref38">38</a> Başka belirtiler arasında testosteronun baskınlık duygusu ve şiddete etkileri (toplumsal cinsiyetle ilgili bölümde bu etkileri göreceğiz), kızgınlık duygusu (köpek dişinin refleksle gösterilmesi ve yumrukların sıkılmasıyla tamamlanır), özerk sinir sisteminin dövüş veya kaç tepkisi, beynin engelleyici sistemlerinin bozulmasının (frontal lob veya amigdalanın alkol veya hasar yüzünden engellenmesi ya da serotonin metabolizmasında yer alan genlerin kusurlu olması) limbik sistemdeki devrelerin başlattığı saldırgan davranışlara yol açması vardır.<a class="noteref" href="../Text/notlar.xhtml#n1739" id="ref39">39</a></p>

  <p>Tüm kültürlerde erkek çocukları itiş kakışlı oyunlar oynar, açıktır ki bu bir dövüş alıştırmasıdır. Aynı zamanda saldırganca rekabet eden gruplara ayrılırlar (Wellington Düküne atfedilen “Waterloo Savaşı Eton tarlalarında oynanan oyunlar sayesinde kazanılmıştı” sözü akla geliyor).<a class="noteref" href="../Text/notlar.xhtml#n1740" id="ref40">40</a> Çocuklar bu hastalığı savaş oyuncakları veya kültürel stereotiplerden kapmadan çok önce şiddete eğilim gösterirler. Şiddete en çok başvurdukları yaşları yetişkinlik değil, yürümeyi yeni öğrendikleri çağlarıdır; yakın tarihli büyük bir araştırmada iki yaşını yeni geçmiş erkek çocukların yarısı ve kız çocuklarının biraz daha az bir yüzdesi, sıklıkla vuruyor, ısırıyor ve tekme atıyordu. Araştırmanın yöneticisinin belirttiği gibi: “Bebekler birbirini öldürmez, çünkü ellerine bıçak veya tabanca vermeyiz. Son otuz yıldır cevaplamaya çalıştığımız soru, çocukların saldırganlığı nasıl öğrendiğidir. Fakat yanlış bir soru bu. Doğru soru, saldırganlaşmamayı nasıl öğreniyorlar olmalıdır.”<a class="noteref" href="../Text/notlar.xhtml#n1741" id="ref41">41</a></p>

  <p>Şiddet, zihni ömür boyunca meşgul eder. Douglas Kenrick ve David Buss adlı psikologlar tarafından farklı ülkelerde yürütülmüş bağımsız araştırmalara göre, kadınların %80’den fazlası ve erkeklerin %90’ı hoşlanmadıkları insanları öldürmeyi hayal eder, özellikle de aşk konusunda rakipleri olan kişileri, üvey anne babalarını ve onları halk içinde aşağılamış insanları haklamayı düşlerler.<a class="noteref" href="../Text/notlar.xhtml#n1742" id="ref42">42</a> Gizemli cinayetler, suç dramları, casus maceraları, Shakespeare-vari trajediler, dinsel öyküler, kahramanlık efsaneleri ve epik şiirlerin popülerliğine göre karar vermemiz gerekiyorsa, bütün kültürlerdeki insanların öldürme üzerine düşünmekten haz aldığını söyleyebiliriz. (Tom Stoppard’ın <em>Rosencratz ile Guildenstern Öldüler</em> adlı tiyatro oyunda bir karakter şöyle sorar: “Antik dönemin büyük trajedilerini bilirsiniz değil mi? Büyük cinayet klasiklerini?”) İnsanlar ayrıca “spor” dediğimiz stilize edilmiş çarpışmaları izlemekten keyif alır. Spor nişan alma, kovalama ve dövüşme yarışlarıdır, yenilenler ve muzaffer olanlar vardır. Dile bir rehber gibi bakarsak, birçok etkinliğin saldırganlık biçimi olarak kavramsallaştırıldığını görürüz: Entelektüel tartışma (bir fikri veya savunucusunu <em>yenmek, devirmek, yerle bir etmek</em>), sosyal reform (<em>suçla savaş, önyargılarla çarpışmak, Fakirlikle Savaş, Uyuşturucuyla Savaş</em>), tıbbi tedavi (<em>kanser ve AIDS ile savaş</em>).</p>

  <p>Aslında, kişi şiddet uyguladığında yanlış giden şey (sosyolojik veya biyolojik olarak) nedir diye sormak tamamen yersiz bir sorudur. Neredeyse herkes kendini, ailesini veya masum kurbanları savunurken şiddetin gerekli olduğunu bilir. Ahlak felsefecileri işkencenin bile haklı sayıldığı koşullar olduğunu belirtmektedir: Diyelim ki yakalanan bir terörist, kalabalık bir yere daha önceden zaman ayarlı bomba yerleştirmiş, yerini söylemeyi de reddediyor. Daha genel açıdan bakalım: Şiddete eğilimli bir zihniyete kahraman ya da patolojik denmesi, işin ucunun kime dokunduğuna göre değişiyor. Özgürlük savaşçısı veya terörist, Robin Hood veya hırsız, Koruyucu Melek veya kabadayı, soylu veya diktatör, şehit veya kamikaze, general veya çete reisi – bunlar kişilerin kendi değerlerine göre verdiği hükümlerdir ve bilimsel sınıflandırmalar değildir. Övülen kahramanların beyinleri veya genlerinin, yerden yere vurulan karşıtlarınınkinden çok farklı olacağını sanmam.</p>

  <p>Böylece, şiddeti sadece şiddet eğilimli insanların genlerine veya beynine bakarak anlayamayız diyen radikal bilimcilerle aynı fikirde olduğumu görüyorum. Şiddet sadece biyolojik ve psikolojik değil, aynı zamanda sosyal ve politik bir meseledir. Bununla birlikte “sosyal” ve “politik” dediğimiz fenomenler, insan ilişkilerini gizemli bir şekilde etkileyen, güneş lekeleri türünden dış olaylar değildir; bunlar belirli bir yer ve belirli bir zamanda bireylerin ortak anlayışıdır. Dolayısıyla, insan zihni bütünüyle anlaşılmaksızın, şiddet anlaşılamaz.</p>

  <p>Bölümün geri kalanında şiddet mantığını, şiddete adanmış olan duygu ve düşüncelerin neden evrimleşmiş olabileceğini inceleyeceğim. Şiddeti böylesine kafa karıştırıcı yapan, biyolojik ve kültürel sebeplerin oluşturduğu öbeği çözmek için bu yaklaşım gereklidir. Şu soruların cevaplanmasında bu yaklaşım yardımcı olabilir: İnsanlar neden şiddete hazırlıklı olup da ancak belirli şartlarda buna başvurur? Şiddet ne zaman, en azından birazcık akılcı ve ne zaman açıkça yersizdir? Şiddet, oyuncuları arasında hiçbir genetik farklılık olmasa da neden bazı yerlerde ve kimi zamanlar daha belirgindir? Şiddeti nasıl azaltabilir ya da engelleyebiliriz?</p>
  <hr />

  <p class="nonindent">Şiddeti anlamanın ilk adımı –kişisel veya evrimsel bağlamda neden bazen işe yaradığını incelemek adına– şiddet için duyduğumuz tiksinme duygusunu bir kenara bırakmaktır. Bunun için sorunun ifade ediliş şekli tersine çevrilmeli, yani neden şiddet meydana gelir diye sormak yerine neden şiddetten kaçılır diye sorulmalı. Sonuçta ahlak, evrene Büyük Patlama ile gelip zemin radyasyonu gibi evrenin içine işlemedi. Ahlaken tarafsız olan ve milyarlarca yıllık doğal seçilim sürecinden sonra atalarımız tarafından keşfedildi.</p>

  <p>Bana kalırsa, arka plandaki bu ahlaktan bağımsız olma durumunun sonuçları, en iyi şekilde Hobbes tarafından <em>Leviathan</em> kitabında incelenmiştir. Maalesef, Hobbes’un “kötü, vahşi ve kısa” gibi özlü ifadeleri, bizi birbirimizin boğazına sarılmaktan alıkoyan her şeye kadir bir leviathan tasviri, insanların Hobbes’un tezini yanlış anlamasına yol açtı. Hobbes yorumlanırken, doğal durumundaki insanın akıldışı bir nefret ve yıkım dürtüsü taşıdığını ileri sürdüğü söylenir genelde. Aslında onun çözümlemesi daha incelikli, hatta daha trajiktir; çünkü şiddet dinamiklerinin akıllı ve kendini düşünen varlıklar arasındaki etkileşimin dışında nasıl kaldığını göstermiştir. Hobbes’un çözümlemesi evrim biyolojisi, oyun kuramı ve sosyal psikoloji tarafından yeniden keşfedilmiştir; ben de bu çözümlemeden –insanların şiddet içgüdülerine karşı barışçıl içgüdülerini devreye sokma yollarına eğilmeden önce– şiddetin mantığı bahsini düzene sokmak için faydalanacağım.</p>

  <p>İşte, ünlü “insan hayatı” paragrafından önceki söz konusu çözümlemesi:</p>

  <blockquote>
    <p class="nonindent">Bu durumda, insan doğasında üç temel kavga nedeni buluyoruz. Birincisi rekabet, ikincisi güvensizlik, üçüncüsü de şan ve şeref.</p>

    <p>Birincisi, insanları kazanç için, ikincisi güvenlik için, üçüncüsü ise şöhret için mücadele etmeye iter. Birincisi, başka insanların kişiliklerine, karılarına, çocuklarına ve hayvanlarına egemen olmak için şiddet kullanır; ikincisi, kendilerini korumak için; üçüncüsü ise, kendi kişiliklerine yönelik olarak doğrudan doğruya veya hısımları, arkadaşları, milletleri, meslekleri veya adları dolayımıyla, bir söz, bir gülümseme, farklı bir görüş ve başka bir aşağılama işareti gibi küçümsemelere karşı şiddet kullanır.<a class="noteref" href="../Text/notlar.xhtml#n1743" id="ref43">43</a></p>
  </blockquote>

  <p class="nonindent">Önce rekabeti inceleyelim. Doğal seçilimin yakıtı rekabettir; doğal seçilimin ürünleri –Richard Dawkins’in metaforuyla söylemek gerekirse yaşamkalım makineleri– yaşamlarını sürdürmek ve üremek için ne gerekliyse yapmalıdır. <em>Gen Bencildir</em>’de şöyle açıklar:</p>

  <blockquote>
    <p class="nonindent">Bir yaşamkalım makinesi için, başka bir yaşamkalım makinesi (kendi çocuğu ya da başka bir yakın akrabası olmayan) tıpkı bir kaya, nehir veya bir yiyecek parçası gibi, çevresinin parçasıdır. Yoluna çıkan bir şeydir ya da yararlanılabilecek bir şey. Bir kayadan veya nehirden tek bir önemli farkı vardır: Tepki vermeye eğilimlidir. Çünkü o da kendi ölümsüz genlerini gelecek güvencesi olarak taşıyan ve onları korumak için her şeyi göze alan bir makinedir. Doğal seçilim, yaşamkalım makinelerini denetleyerek, onların çevrelerini en iyi biçimde kullanmalarını sağlayan genlerin yararına çalışır. Buna ister aynı türden ister farklı türden olsun, diğer yaşamkalım makinelerini en iyi biçimde kullanabilmek de dahildir (s. 66 [113]).</p>
  </blockquote>

  <p class="nonindent">Organizmanın ihtiyaç duyduğu bir şeyin önünde engel varsa, organizma bu engeli etkisiz hale getirerek ya da yok ederek ortadan kaldırmalıdır. Bu engellere başka insanlar da dahildir; örneğin verimli toprakları veya yiyecek kaynaklarını tekeline almış kişiler engel oluşturabilir. Modern ulus devletlerde bile, kişisel çıkarlar en büyük savaş etkenidir. Siyaset bilimcisi Bruce Bueno de Mesquita son iki yüzyılda gerçekleşen 251 çatışmayı kışkırtan sebepleri inceledi, çoğu durumda saldırgan tarafın, başarılı bir istilanın ulusal çıkarlarına hizmet edeceğini hesapladığı sonucuna vardı.<a class="noteref" href="../Text/notlar.xhtml#n1744" id="ref44">44</a></p>

  <p>İnsanların oluşturduğu başka bir engel ise normalde başkalarına eş olabilecek kadınları tekellerine alan erkeklerdir. Hobbes, evrimsel sebebi bilmeden bu fenomene dikkat çekmiştir, ki evrimsel sebebi de yüzyıllar sonra Robert Trivers açıklamıştır: Erkekler ve dişilerin çocuklara yapılan en az yatırım konusundaki farklılıkları, dişilerin üreme kapasitesini, erkeklerin uğruna rekabet ettiği değerli bir meta haline getirir.<a class="noteref" href="../Text/notlar.xhtml#n1745" id="ref45">45</a> Bu durum, erkeğin neden şiddet eğilimli cinsiyet olduğunu ve yaşamsal ihtiyaçlarını karşılamış olsalar bile neden daima kavga edecek bir sebep bulduklarını açıklar. Devlet öncesi toplumlara dair yapılan araştırmalar, erkeklerin savaşmak için toprak veya yiyecek kıtlığı çekmesinin gerekmediğini göstermiştir.<a class="noteref" href="../Text/notlar.xhtml#n1746" id="ref46">46</a> Kadın kaçırmak için, geçmişteki kaçırma olaylarına misilleme olsun diye veya evlenilecek kadın değiştokuşuna dair çıkan anlaşmazlıklarda çıkarlarını savunmak için başka köylere sık sık akınlar düzenlerlerdi. Kadınların bu meselelerde daha çok sözünün geçtiği toplumlarda, erkekler kadınların ilgisi çeken statü ve servete ulaşmak için yarışarak yine rekabet eder. Bu rekabette şiddet uygulanabilir; Daly ve Wilson’ın belirttiği gibi: “Üreme konusunda başarısızlık yoluna giren herhangi bir varlık, hayatının gidişatını iyileştirmek için çaba harcar, hatta ölüm tehlikesini göze alır.”<a class="noteref" href="../Text/notlar.xhtml#n1747" id="ref47">47</a> Bu yola girmiş fakir gençlerin statü, servet ve eş piyangosunda şanslarını artırmak için ölme veya sakat kalma riskine girmesi muhtemeldir.<a class="noteref" href="../Text/notlar.xhtml#n1748" id="ref48">48</a> Bütün toplumlarda kışkırtıcılar, suçlular ve askerlerin yoğunlaştığı bir nüfus kesimi vardır. 1960’larda suç oranlarının yükselişinin sebeplerinden biri, bebek patlamasının yaşandığı yıllarda doğan erkek çocukların suça eğilim gösterdikleri yaşlara girmiş olmalarıdır.<a class="noteref" href="../Text/notlar.xhtml#n1749" id="ref49">49</a> Gerçi ülkelerin savaşa girme isteklilikleri birçok sebeple değişebilir, fakat etkenlerden biri de 15 ila 29 yaş arasındaki erkek nüfusunun toplam nüfusa oranıdır.<a class="noteref" href="../Text/notlar.xhtml#n1750" id="ref50">50</a></p>

  <p>Bu karamsar çözümleme modern okuyuculara doğru gelmeyebilir, çünkü diğer insanları çevrenin bir parçası ve bahçedeki ayıklanması gereken ayrık otları gibi düşünemeyiz. Psikopat olmadığımız sürece, diğer insanlara <em>anlayış gösterir</em>, hiç umursamadan onlara engel veya av muamelesi yapmayız. Ama böyle bir duygudaşlık, insanların tarih boyunca ve tarihöncesinde her tür zulmü yapmasını engellemedi. İnsanlarda, tüm insanlığı kucaklamayan sadece kendi klan, köy veya kavimlerinin bireylerini kapsayan bir ahlak çemberi bulunabileceğini anımsamak, bu çelişkiyi çözebilir.<a class="noteref" href="../Text/notlar.xhtml#n1751" id="ref51">51</a> Bu çemberin içindeki dost insanlara anlayış gösterilir; dışında kalanlaraysa taş, nehir veya yemek parçası gibi davranılır. Daha önceki bir kitapta Amazon’da yaşayan Wari halkının dilinde yenebilecek ve yenilmeyecek şeyleri ayırt eden zamirler olduğundan bahsetmiştim. Yenebilecek şeyler sınıfına kabilenin üyesi olmayan herhangi biri de girer. Bu durum, psikolog Judith Rich Harris’in şu gözlemi yapmasına sebep olmuş:</p>

  <div class="poem">
    <p>Wari sözlüğünde yiyecek,</p>

    <p>“Wari olmayanlar” diye tanımlanır.</p>

    <p>Yemekleri çok eğlenceli geçer,</p>

    <p>Fakat Wari olmayanlar için değil.</p>
  </div>

  <p class="nonindent">Yamyamlık bize öyle itici gelir ki antropologlar bile, yamyamlığın tarihöncesinde yaygın olduğunu yıllarca kabul edemediler. Şunu düşünmek kolaydır: Başka insanlar bu kadar sapıkça bir eyleme gerçekten kalkışabilir mi? Fakat hayvan hakları aktivistleri, et yiyenler içinde benzer kötü düşüncelere sahiptir: Etobur insanlar önüne geçebilecek milyonlarca ölüme sebep olmakla kalmıyor, bunu tamamen vurdumduymaz bir şekilde yapıyorlar – estetik duygudan yoksun bir şekilde sığırları iğdiş edip damgalıyor, balıkların ağızlarını parçalayıp kayığın güvertesinde havasızlıktan ölüme terk ediyor, ıstakozları canlı canlı haşlıyorlar. Amacım vejetaryenliği ahlaken savunmak değil, insan şiddeti ve zalimliği zihniyetine ışık tutmaktır. Tarih ve etnografı, insanların bir zamanlar yabancılara şimdi bizim ıstakozlara yaptığımızı yapmış olabileceği izlenimi uyandırıyor; bu tür eylemlere anlam veremeyişimiz de hayvan hakları aktivistlerinin bizim eylemlerimize anlam veremeyişiyle kıyaslanabilir. <em>The Expanding Circle</em> kitabının yazarı Peter Singer’ın aynı zamanda <em>Hayvan Özgürleşmesi</em> adlı bir kitap da yazmış olması tesadüf değildir.</p>

  <p>İnsanların, zihinsel bir çemberin dışında kalan diğer insanlara karşı ahlaken kayıtsız kaldığına yönelik gözlem, akla hemen şiddeti azaltma çabasına dair bir imkânın varlığını getirir: Bu çemberin psikolojisi yeterince anlaşılırsa, tüm insanlığı içermesi için insanlar cesaretlendirilebilir. Önceki bölümlerde, bu ahlak çemberinin binlerce yıl boyunca nasıl büyüdüğünü ve karşılıklılık ağlarının genişleyip insanların canlısının ölüsünden daha değerli hale gelmesiyle bu çemberin sınırlarının dışa doğru nasıl itildiğini gördük. Robert Wright’ın söylediği gibi: “Japonları bombalamamamız gerektiğini düşünmemin birçok sebebi arasında, minivanımı onların yapmış olması da var.”<a class="noteref" href="../Text/notlar.xhtml#n1752" id="ref52">52</a> Başka teknolojiler de insanların birbirleriyle yer değiştirmeyi hayal etmesini kolaylaştıran kozmopolit görüşe katkı yapmıştır. Bunlar arasında yazı, seyahat, tarih bilgisi ve gerçekçi sanat vardır. Bunlar sayesinde insanlar kendilerini normalde ölümcül düşmanları olabilecek başka insanların günlük yaşamlarına yansıtabilir.</p>

  <p>Bu çemberin nasıl daralabileceğini de gördük. Jonathan Glover’ın zulme çoğunlukla küçük düşürücü isimler, kötü koşullar, aşağılayıcı ünvanlar ve çekilen acıları hafife alan “soğuk şakalar” gibi insanlıktan çıkarma taktiklerinin eşlik ettiğini gösterdiğini anımsayın.<a class="noteref" href="../Text/notlar.xhtml#n1753" id="ref53">53</a> Bu taktikler, insanda zihinsel bir şalteri indirip karşısındaki bireyi “kişi” sınıfından “kişi değil” sınıfına aktarmasına yol açabilir, böylece o bireyi öldürmek veya işkence yapmak ıstakozları canlı canlı haşlamak kadar kolay gelebilir. (Ben de dahil etnik azınlıklara konmuş, siyaseten doğru isimleri alaya alanlar unutmamalıdır ki, bu isimlerin aslında insani bir gerekçesi vardı.) Sosyal psikolog Philip Zimbardo, seçkin bir üniversitenin öğrencileri arasında bile, insanlıktan çıkarma taktiklerinin bireyi başkalarının ahlak çemberinden kolayca dışarı itebileceğini göstermiştir. Zimbardo, Stanford Üniversitesi psikoloji bölümünün bodrum katında sahte bir hapishane kurmuş, öğrencilere de rastgele gardiyan veya mahpus rolü vermişti. “Mahpus” hapishane giysisi giymek, zincir takmak, başına naylon çoraptan kep geçirmek zorundaydı ve onlara numaralarıyla sesleniliyordu. “Gardiyanlar” çok geçmeden mahpuslara eziyete başladı – şınav çekerken sırtlarına bastırmış, üstlerine yangın söndürücü sıkmış, tuvaletleri çıplak elle temizlemeye zorlamışlardı ve Zimbardo deneklerin güvenliği adına deneye son verdi.<a class="noteref" href="../Text/notlar.xhtml#n1754" id="ref54">54</a></p>

  <p>Diğer yönden bakarsak, kurbanın insaniyet belirtileri göstermesi, bu zinciri bazen kırar ve şalteri yine anlayış gösterme konumuna getirir. George Orwell, İspanyol İç Savaşı’nda savaşırken yarı çıplak halde ve pantolonunu tek eliyle tutarak canını kurtarmak için koşan bir adam görmüştü. Orwell şöyle yazmıştır: “Ona ateş etmedim. Kısmen pantalonuyla ilgili bu ayrıntı yüzünden. Buraya ‘Faşistlere’ ateş etmek için gelmiştim; fakat eliyle düşmesin diye pantalonunu tutan adam faşist değildir, açıkça dost bir yaratıktır, sana benzer.”<a class="noteref" href="../Text/notlar.xhtml#n1755" id="ref55">55</a> Başka bir örnek daha veren Glover, Güney Afrikalı bir gazetecinin yaptığı bir haberden bahseder:</p>

  <blockquote>
    <p class="nonindent">1985 yılında Güney Afrika’da hâlâ apartheid siyaseti güdülürken, Durban’da bir gösteri yapılıyordu. Polis alışılmış şiddetiyle göstericilere saldırdı. Polislerden biri siyah bir kadını kovalıyordu ve belli ki niyeti copuyla kadını dövmekti. Kadın kaçarken ayakkabısı ayağından çıktı. Zalim polis aynı zamanda iyi yetiştirilmiş bir beyaz Afrikalıydı ve biliyordu ki bir kadının ayakkabısı çıkmışsa ayakkabıyı onun için yerden alırsın. Ayakkabıyı kadına uzatırken gözleri karşılaştı. Sonra kadını bıraktı, çünkü onu sopayla dövmek artık bir seçenek olamazdı.<a class="noteref" href="../Text/notlar.xhtml#n1756" id="ref56">56</a></p>
  </blockquote>

  <p class="nonindent">Bununla birlikte, Orwell (XX. yüzyılın en büyük ahlaki seslerinden biri) ve “iyi yetiştirilmiş” bir beyaz Afrikalının tepkilerinin tipik olduğunu düşünüp kendimizi kandırmayalım. Birçok aydın, askerlerin çoğunun çarpışmada silahlarını ateşleyecek gücü bulamadığına inanmaktadır. Bu iddia kulağa inanılmaz gelir, özellikle de geçen yüzyıldaki savaşlarda on milyonlarca askerin öldüğü düşünülürse. (Stoppard’ın <em>Akrobatlar</em> adlı tiyatro oyununda, Zeno’nun Paradokslarında olduğu gibi bir okun asla hedefine ulaşmayacağını söylediğini belirten profesör aklıma geldi, o halde Aziz Sebastian da korkudan ölmüş olmalı.) Bu inanç, II. Dünya Savaşı’ndaki piyadeler üzerine yapılmış tek ve üstelik tartışmalı bir araştırmaya dayanıyor. Daha sonra yapılan söyleşilerde askerler, silahlarını ateşlemediklerini kabul etmemeleri bir yana, silahlarını ateşleyip ateşlemediklerine dair bir soru bile sorulmadığını söylediler. Çarpışmalara katılmış askerlerle, etnik katliamlara bulaşmış isyancılarla yapılan yakın tarihli çalışmalar, bu adamların çoğunlukla haz alarak, bazen de “neşe” veya “coşkunluk” diye betimledikleri bir ruh haliyle insan öldürdüğünü bulmuştur.<a class="noteref" href="../Text/notlar.xhtml#n1757" id="ref57">57</a></p>

  <p>Glover’ın anlattığı anektodlar, insanların yabancıları şiddetin olmadığı ahlak çemberine dahil etme kabiliyetini gösterebileceklerine yönelik umudu destekliyor. Fakat aynı zamanda normal ayarın, yabancıları bu çemberin dışında bırakmaya göre yapıldığını da hatırlatıyor.</p>
  <hr />

  <p class="nonindent">İkinci olarak da “güvenmeme” anlamında özgüven eksikliğine bakalım. Hobbes, Tukidides’in <em>Peloponnes Savaşları Tarihi</em> adlı eserini tercüme etmiş ve kitaptaki “Savaşı kaçınılmaz kılan şey Atina’nın güçlenişinin Sparta’da yol açtığı korkuydu” gözlemiyle çarpılmıştı. Komşularınız varsa, elinizdekilere gıptayla bakabilir ve bu durumda onların arzuladığı şeyin önünde bir engel haline gelirsiniz. Bu yüzden kendinizi savunmaya hazırlıklı olmanız gerekir. Surlar, Maginot hattı, anti-balistik füze savunması gibi teknolojiler olsa bile, savunma size tam bir güvence sağlamaz, üstelik bu teknolojiler olmadan hiçbir güvenceniz yoktur. Kendini korumanın tek seçeneği, potansiyel düşman olan tüm komşulara önleyici bir saldırıyla ilk darbeyi vurarak onları yeryüzünden silmek olabilir. Yogi Berra’nın tavsiye ettiği gibi: “En iyi savunma sağlam bir hücum ve en iyi hücum sağlam bir savunmadır.”</p>

  <p>Aklınızda saldırganlıktan eser olmasa bile bu sonuca ulaşabilecek olmanız işin trajik yönüdür. Bunun için tek gereken, başkalarının size imrenerek bakabileceğini anlamak ve katledilmemek yönündeki güçlü bir istektir. Komşularınızın da aynı çıkarımı yapabilecek olması daha da trajiktir; böyle düşünürlerse, korkularınız daha zorlayıcı bir hal alır ve bu da <em>onların</em> önleyici saldırı yapmasını daha cazip kılar vesaire.</p>

  <p>Günümüzde adlandırıldığı şekliyle bu “Hobbesçu tuzak” şiddetli çatışmaların her yerdeki sebebidir.<a class="noteref" href="../Text/notlar.xhtml#n1758" id="ref58">58</a> Siyaset bilimci Thomas Schelling, silahlı soyguncuyu şaşırtan silahlı ev sahibi benzetmesi yapar. Birbirlerini öldürmek istemeseler bile, ikisi de vurulmamak için ilk ateş eden olmaya meyil gösterebilir. İnsanları karşı karşıya getiren Hobbesçu tuzak, kurmaca yapıtlarda sık tekrarlanan bir konudur – Hollywood westernlerindeki kanun kaçakları, soğuk savaş macera filmlerinde karşılaşan casusların entrikaları, Bob Marley’in “Şerifi Vurdum” şarkısının sözleri gibi.</p>

  <p>Fakat sosyal bir tür olduğumuz için Hobbesçu tuzaklar genelde grupları karşı karşıya getirir. Sayıca çok olmak güvenlik sağlar, dolayısıyla ortak genlere sahip ve karşılıklı sözlerle birbirlerine bağlanmış insanlar, korunma için koalisyonlar kurar. Maalesef, Hobbesçu tuzağın mantığı, sayılarda da bir <em>tehlike</em> olduğu anlamına gelir; çünkü komşular sayıca ezildiklerinden korkup büyüyen bir tehdit haline gelmek için ittifaklar oluşturabilir. Bir insanın, karşısındakinin gücünü sınırlaması, diğerinin etrafının sarılması demek olduğu için, tehlike sarmalı giderek tırmanabilir. İnsanların sosyalleşmesi, aslında “karmaşık bir ittifaktır”; buna göre önceden aralarında husumet bulunmayan iki taraf birinin müttefiği diğerinin müttefiğine saldırdı diye birbirleriyle savaşabilir. Cinayet ve savaşı aynı bölümde anlatmamın sebebi budur. Bireylerinin sadakat bağları kurduğu bir tür içinde, birbirleriyle ilgisiz kişiler düşman olabilir.</p>

  <p>Bu tehlike insanlar için özellikle ciddidir, çünkü çoğu memeli türünün aksine, bizler patrilokal yaşamaya eğilim gösteririz, yani erkek akrabalar cinsel açıdan olgunluğa eriştiklerinde gruptan ayrılmak yerine, grupla birlikte yaşarlar.<a class="noteref" href="../Text/notlar.xhtml#n1759" id="ref59">59</a> (Şempanzeler ve yunuslarda da erkek akrabalar grupla birlikte yaşar, onlar da saldırgan koalisyonlar kurar.) “Etnik gruplar” dediğimiz şey, çok geniş bir ailedir; gerçi modern etnik gruplarda aile bağları akrabalığa dayalı özgeciliğin belirgin olamayacağı kadar kopuktur, fakat evrimleştiğimiz küçük koalisyonlarda durum böyle değildi. Günümüzde bile etnik gruplar kendilerini büyük aileler olarak <em>görür</em>, ayrıca gruplar arası şiddette, etnik gruba duyulan sadakatin rolü fazlasıyla bellidir.<a class="noteref" href="../Text/notlar.xhtml#n1760" id="ref60">60</a></p>

  <p><em>Homo sapiens</em>’in tür olarak başka bir ayırıcı özelliğiyse alet yapmasıdır. Rekabet, alet yapımını silah yapımına kanalize edebilir ve güvensizlik hissi de silah yapımını silahlanma yarışına çevirebilir. İttifaklar gibi silahlanma yarışı da korku ve güvensizlik sarmalının tırmanmasını hızlandırarak savaş ihtimalini artırabilir. Türümüzde övündüğümüz alet yapma becerisi, birbirimizi öldürmek konusunda bu kadar becerikli olmamızın sebeplerinden biri olabilir.</p>

  <p>Hobbesçu tuzağın kısırdöngüsü, sürtüşmelerin ani bir şekilde savaşa doğru tırmanmasının (arada sırada düşük yoğunluklu savaşa dönmesinin) sebebini anlamamıza yardımcı olabilir. Matematikçiler ve bilgisayar simülatörlerinin tasarladığı kimi modellerde, diğer oyuncuların ne yaptığına bağlı olarak bazı oyuncular silahlanır veya ittifak kurarlar. Bu modeller çoğunlukla kaotik bir davranış sergiler, dolayısıyla parametre değerlerindeki küçük farkların öngörülemez ve büyük sonuçları olabilir.<a class="noteref" href="../Text/notlar.xhtml#n1761" id="ref61">61</a></p>

  <p>Hobbes’un Peloponnes Savaşı bahsinden çıkarabildiğimize göre, gruplar arası Hobbesçu tuzak varsayımsal olmaktan uzaktır. Chagnon, Yanomamö köylerinin diğer köyler tarafından katledilme korkusunu nasıl saplantı haline getirdiğini (sağlam sebeplere dayanarak) ve arada sırada önleyici saldırılar düzenleyerek diğer köylere kendi önleyici saldırılarını yapmaları için nasıl gerekçe verdiklerini, ayrıca köy gruplarını ittifaklar kurmaya kışkırtarak, komşularını nasıl daha da endişelendirdiklerini betimler.<a class="noteref" href="../Text/notlar.xhtml#n1762" id="ref62">62</a> Sokak çeteleri ve mafya aileleri de benzer bir mekanizmadan geçer. Geçen yüzyılda, I. Dünya Savaşı, Altı Gün Arap-İsrail Savaşı, 1990’lardaki Yugoslavya savaşları kısmen Hobbesçu tuzaklar yüzünden çıkmıştır.<a class="noteref" href="../Text/notlar.xhtml#n1763" id="ref63">63</a></p>

  <p>Siyaset bilimci John Vasquez de konuyu sayılarla açıklamıştır. Geçen iki yüzyıla ait yüzlerce çatışmayı kapsayan veri tabanını kullanarak, Hobbesçu tuzağın malzemelerinden –güvenlik endişesi, karmaşık ittifaklar, silahlanma yarışı gibi unsurların– sürtüşmelerin savaşa dönüp dönmeyeceğini istatistiksel olarak öngörebileceği sonucunu çıkarmıştır.<a class="noteref" href="../Text/notlar.xhtml#n1764" id="ref64">64</a> Hobbesçu tuzağın mantığı en bilinçli şekilde, soğuk savaş sırasında nükleer savaş stratejilerini belirleyenler tarafından kullanıldı, o zamanlar dünyanın kaderi tam anlamıyla buna bağlıydı. Bu mantık, nükleer stratejinin bazı çıldırtıcı paradokslarını üretmiştir: düşmanı yok etmeye yetecek, fakat düşman bu füzelere saldırırsa, düşmanı yok etmeye yetmeyecek kadar füzeye sahip olmak neden aşırı tehlikelidir – çünkü düşman, önceden vurmak için teşvik edilmiş olur; düşman füzelerine karşı aşılmaz bir savunma inşa etmek neden dünyayı <em>daha</em> tehlikeli bir yer haline getirir – çünkü düşman savunma hattı tamamlanmadan önce saldırmaya teşvik edilmiş olur, yoksa keklik gibi açık hedef haline gelecektir.</p>

  <p>Daha güçlü bir grup, sürpriz bir akınla zayıf gruba üstünlük kurarsa, Hobbesçu müstehzilere göre bu durum şaşırtıcı değildir. Fakat bir çarpışmada taraflardan biri diğerini yendiğinde, bu mantık o kadar net işlemez. Hem muzaffer hem de mağlup tarafın savaşta kaybedeceği çok şey olduğunu düşünürsek, insan, iki tarafın da birbirinin gücünü tartması aynı sonucu ortaya çıkaracağı için zayıf tarafın kan dökülmesini önlemek adına çatışmaya sebep olan kaynaktan vazgeçmesini bekler. Çoğu davranış ekoloğu, hayvanlardaki yatıştırma ve teslim olma gösterilerinin bu sebeple evrimleştiğine inanır (Lorenz’in varsaydığı gibi, türün iyiliği için değil). Bazen iki tarafın gücü o kadar denktir ve çarpışmanın getirileri o kadar yüksektir ki, kimin daha güçlü olduğunu bulmanın tek yolu bu olduğu için çarpışırlar.<a class="noteref" href="../Text/notlar.xhtml#n1765" id="ref65">65</a></p>

  <p>Fakat başka zamanlarda bir önder, üstün gelmeye dair en ufak bir makul umut olmaksızın ölüm vadisine doğru ilerleyecek veya adamlarını ilerletecektir. Askerî yetersizlikler uzun süre tarihçilerin kafasını karıştırmıştır, primatolog Richard Wrangham ise bunun blöf ve kendini aldatma mantığından kaynaklanıyor olabileceğini ileri sürer.<a class="noteref" href="../Text/notlar.xhtml#n1766" id="ref66">66</a> Karşı tarafı savaşa girmemesi için ikna etmek, güçlü olmaya değil güçlü görünmeye bağlıdır; bu durum blöf yapma ve blöfleri saptamada başarılı olmayı teşvik eder. En etkili blöfçü kendi blöfüne inanan kişi olduğu için, düşmanlıkların tırmanmasında sınırlı ölçüde kendini aldatma evrimleşebilir. Sınırlı olmak zorundadır, çünkü karşı tarafın blöfünü görmek ilk elde blöfü artırmaktan daha kötü olabilir, fakat sınırlar yanlış ayarlandığı ve iki taraf da uçurumun kenarına geldiğinde sonuç insanlar için felaket olabilir. Tarihçi Barbara Tuchman <em>The Guns of August</em> [Ağustos silahları] (I. Dünya Savaşı hakkında) ve <em>The March of Folly: From Troy to Vietnam</em> (Ahmaklık geçidi: Truva’dan Vietnam’a) adlı kitaplarında tarih boyunca gerçekleşen karanlık felaketlerde kendini aldatma duygusunun sahip olduğu rolün altını çizmiştir.</p>
  <hr />

  <p class="nonindent">Önceden saldırı düzenleme hevesi, iki ucu keskin bıçaktır, çünkü kişiye saldırılması için davetiye çıkarır. Dolayısıyla insanlar alternatif bir savunma icat etmiş, belki de evrimleştirmiştir: <em>lex talionis</em> [kısasa kısas] olarak bilinen caydırma siyaseti ve misilleme hukukuna Kitabı Mukaddes’teki “göze göz, dişe diş” sözünden aşinayız. Potansiyel karşıtlarınıza “önce biz saldırmayacağız, fakat saldırıya uğrarsak, bunu atlatır, sonra da saldırırız” deyip onları ikna ederseniz, Hobbes’un kapışma için belirlediği ilk iki dürtüyü, kazanç sağlamak ve güvensizlik dürtülerini yok etmiş olursunuz. Başkalarına, sana zarar verdikleri kadar zarar verme siyaseti, kazanç sağlamak için akın yapmanın getirilerini sıfırlar, ayrıca ilk saldırıyı yapmama siyaseti de karşı tarafın güvensizlik yüzünden saldırmasını engeller. Bu siyaset, misilleme yaparken açılan zarardan fazlasını vermemek sayesinde desteklenir, çünkü güçlü bir fırsatçı akın için zayıf bir bahane kullanılması korkusu teskin edilmiş olur.</p>

  <p>“Karşılıklı Garantili Yıkım”a dair nükleer strateji, misilleme hukukunun en bariz çağdaş örneğidir. Fakat bu strateji, doğal seçilimle beynimize kazınmış olabilecek kadim bir dürtünün, intikam duygusunun aşikâr bir versiyonudur. Daly ile Wilson şu gözlemi yapar: “Dünyanın her köşesindeki toplumlarda, katledilmiş bir baba veya kardeşin öcünü almaya ant içildiğini ve bu antları kutsayan gelenekleri görebiliriz – bir anne küçüklüğünde babasını kaybetmiş oğlunu, ona mezar başında ant içirterek, ölen akrabanın kanını içirip ant verdirerek veya ölenin kanlı giysilerini yadigâr diye saklayarak babasının öcünü alması için büyütür.”<a class="noteref" href="../Text/notlar.xhtml#n1767" id="ref67">67</a> Modern devletler sık sık vatandaşlarının intikam çığlıklarıyla karşı karşıya kalır. Vigilantların –“kanunu kendi elleriyle uygulayan” insanların– hakkında yasal kovuşturmalar açarlar; yakın tarihli birkaç istisna dışında, suç kurbanları ve akrabalarının kovuşturma, anlaşma veya ceza kararlarında söz sahibi olmak için kopardığı yaygarayı görmezden gelirler.</p>

  <p>10. Bölümde gördüğümüz gibi, intikamın caydırıcılık vasfı kazanması için amansız olması gerekir. İntikam almak tehlikeli bir iştir, çünkü düşman en başta size zarar verecek kadar tehlikeliyse, büyük ihtimalle kurbanlık koyun gibi kendisini cezalandırmanızı beklemez. Zarar zaten verildiği için, soğukkanlı ve akılcı bir kurban misilleme yapmayı çıkarına uygun görmeyebilir. Saldırgan bunu sezebileceği için, kurbanın blöfünü görüp, cezaya maruz kalmadan onu taciz edebilir. Öte yandan, potansiyel kurbanlar ve akrabaları, katledilmiş babanın oğlunu öç alması için yetiştirecek ve ölmüş akrabanın kanını içecek kadar karşılık verme hırsıyla yanıp tutuşuyorsa, saldırgan kişi saldırmadan önce iki kez düşünmek zorunda kalacaktır.<a class="noteref" href="../Text/notlar.xhtml#n1768" id="ref68">68</a></p>

  <p>Misilleme hukuku, intikam eylemini saldırıdan ayırt etmek için, bunun ahlaki bir bağlamı olmasını gerektirir. Öç alacak kişi, önce saldırgan bir eylem ya da başka bir adaletsizlikle kışkırtılmış olmak zorundadır. Kan davaları, savaşlar ve etnik şiddet üzerine araştırmalar, faillerin neredeyse hep bir haksızlık yüzünden hedeflerindeki kişilere karşı kışkırtıldığını gösterir.<a class="noteref" href="../Text/notlar.xhtml#n1769" id="ref69">69</a> Bu psikolojideki tehlike çok açıktır: iki taraf başlangıçtaki şiddet eyleminin haklı olduğu (belki meşru savunma, haksızca elde edilmiş kazançların geri alınması veya eski bir saldırıya verilen karşılıktır) ya da kışkırtılmamış bir saldırganlık eylemi olduğu konusunda anlaşamayabilir. Taraflardan biri misillemelerin eşit sayıda olduğunu söyleyip adalet ölçüsünün dengeye oturduğunu düşünebilir, oysa diğer taraf misillemeleri farklı sayar ve sayıları eşitlemek için daha misilleme yapması gerektiğini düşünebilir. Kendini aldatmak olgusu, her iki tarafın da davasının doğruluğuna olan inancını artırıp uzlaşmayı neredeyse imkânsız hale getirebilir.</p>

  <p>İntikamın caydırıcı olarak işe yaraması için bunu herkese duyurma isteği de göstermelidir, çünkü caydırmanın anlamı, müstakbel saldırganların kafasında <em>önceden</em> şüphe uyandırmaktır. Bu da bizi Hobbes’un kapışma için belirlediği son sebebe getiriyor.</p>
  <hr />

  <p class="nonindent">Üçüncü olarak “şeref” veya daha doğru bir kelimeyle söylersek “onur” unsuruna bakalım. Hobbes’un erkeklerin “bir söz, bir gülümseme, farklı bir görüş ve başka bir aşağılama işareti gibi küçümseme” belirtileri üzerine dövüştüğü gözlemi, XVII. yüzyıl için olduğu kadar günümüz için de geçerlidir. Şehirlerdeki suç istatistiklerinin kaydedilmeye başlanmasından bu yana, cinayetin en sık görülen sebebi “tartışma” olmuştur; polis raporları bunu “önemsiz sebeplerden ağız dalaşma girmek; hakaret, küfür, itiş kakış vesaire” olarak sınıflandırır.<a class="noteref" href="../Text/notlar.xhtml#n1770" id="ref70">70</a> Dallas’tan bir cinayet masası dedektifi şunu anımsar: “Cinayetlere boş yere çıkan küçük tartışmalar sebep olur. Birden öfkelenirler. Dövüş başlar, biri bıçaklanır veya vurulur. İnsanların müzik kutusuna atılan on sent ya da zar oyununda bir dolarlık kumar borcu için tartıştıkları davalar üzerinde çalıştığım olmuştur.”<a class="noteref" href="../Text/notlar.xhtml#n1771" id="ref71">71</a> Ulus devletleri arasındaki savaşlar, maddi getiri az olduğunda çoğunlukla ulusal onur yüzünden çıkar. 1960’ların sonu ve 1970’lerin başında çoğu Amerikalı, ülkelerinin Vietnam’da savaşa girişiyle hayal kırıklığına uğramıştır. Bu savaşı ahlakdışı veya kazanılamaz olarak görüyorlardı, her ikisi birden olduğunu düşünenler de vardı. Fakat barışı savunduğu gibi Amerikan güçlerini koşulsuz çekme konusunda anlaşmak yerine, çoğunluk Richard Nixon ve onun “Onurlu Barış” sloganını desteklemişti. Bu anlayış fiiliyatta Amerikan birliklerinin yavaş çekilmesine sebep oldu; sonuçta Amerika’nın ülkedeki askeri varlığı 1973’e dek uzarken 20.000 Amerikalı ve daha fazla Vietnamlının ölmesine yol açtı; bunun yanı sıra Güney Vietnam hükümeti de yenilmiş oldu. Ulusal onurun savunulması, yakın tarihli başka savaşların da ardındaki nedendir – Britanya’nın 1982’de Falkland adalarını geri alışı ve 1983’te ABD’nin Grenada’yı istila etmesi gibi. 1969’da El Salvador ile Honduras arasındaki yıkıcı savaş, ulusal futbol takımlarının arasında oynanan tartışmalı bir maç yüzünden çıkmıştı.</p>

  <p>Caydırıcılığın mantığından ötürü, kişisel veya ulusal onur yüzünden dövüşmek göründüğü kadar aptalca değildir. Düşman bir çevrede, insanlar ile ülkeler, onların zararına kâr etmeye niyetli herhangi birine misilleme yapmaya hazır olduklarını göstermek zorundadır; bu da ne kadar küçük olursa olsun herhangi bir ihlalin öcünün alınacağına yönelik ünün sürdürülmesi demektir. Jim Croce’un şarkısında söylediği gibi, şunun bilinmesini sağlamaları gerekir: “Süperman’ın sırtından pelerinini alamazsın; rüzgâra karşı işeyemezsin; yaşlı Lone Ranger’ın maskesini çıkaramazsın ve Jim’le dalaşmazsın.”</p>

  <p>Bu zihniyet, polis imdat hattını arayıp leviathanı yanlarına çağırabilecek kişiler için yabancıdır, fakat böyle bir seçenek her zaman olmaz. Devlet öncesi toplumlarda, Apalaş dağları ve Vahşi Batıdaki öncüler arasında, İskoçya, Balkanlar ve Hindiçini’deki ıssız dağlar için bu seçenek yoktur. İşlerinin doğası yüzünden polis çağıramayan insanların da bu seçeneği yoktur – İçki Yasağı dönemindeki içki kaçakçıları, varoşlardaki uyuşturucu satıcıları, Mafya üyeleri vb. Ayrıca ulus devletlerin birbirleriyle ilişkilerinde de polise başvurmak mümkün değildir. Daly ve Wilson tüm bu arenalarda geçerli olan zihniyeti yorumlarlar:</p>

  <blockquote>
    <p class="nonindent">Kan davaları ve savaşların kronikleştiği toplumlarda, erkek için önemli bir özellik de şiddet kapasitesidir; kafa avcılığı ve darbecilik bu durumda prestij kazanabilir, cinayet işlemek ise erkekliğe geçiş için zorunlu olabilir. Öbür yanağı çevirmek azizlik değil aptallık ya da horgörülen bir zayıflıktır.<a class="noteref" href="../Text/notlar.xhtml#n1772" id="ref72">72</a></p>
  </blockquote>

  <p class="nonindent">Dolayısıyla, daha önce atıfta bulunduğum toplumsal inşacılar, savaşçı erkek kültürünü şiddetin ana sebebi olarak göstermekle yanılmıyor. Fakat bunun Amerika kültürüne özgü olduğu, kişinin annesinden ayrıldığı veya duygularını ifade edemediği için ortaya çıktığını ve sözlü telkinlerle “yapısı sökülebilecek” keyfî bir sosyal ürün olduğunu düşünmeleri hatalıdır. Kamu sağlığı yaklaşımı taraftarları da şiddet oranlarının sosyal koşullara göre değişkenlik gösterdiğini söylerken haklıdır, fakat şiddetin tıbbi anlamda bir patoloji olduğu konusunda yanılıyorlar. Onur kültürü dünyanın her yerinde vardır; çünkü bu kültür gurur, kızgınlık, intikam, dostlar ve akrabaları sevmek gibi evrensel insani duyguları besler, ayrıca yerel koşullara duyarlı tepkiler verileceği bir zamanda ortaya çıkar.<a class="noteref" href="../Text/notlar.xhtml#n1773" id="ref73">73</a> Aslında bu duygular, fiziksel şiddete dökülmediğinde bile, bütünüyle aşina olduğumuz duygulardır, örneğin trafikte, bürokratik işlemler sırasında, siyasal tartışmalarda birbirlerine çamur atanlarda, akademide arkadan bıçaklayanlar ve internette birbirini tahrik edenlerde bu duygulara tanıklık ederiz.</p>

  <p><em>Culture of Honor</em> [Onur kültürü] kitabında Richard Nisbett ve Dov Cohen adlı sosyal psikologlar, şiddete yatkın kültürlerin, hukukun insanlara ulaşamadığı ve kıymetli eşyaların kolayca çalındığı toplumlarda doğduğunu göstermiştir. Hayvan yetiştiriciliği yapan toplumlar bu iki koşula da uyar. Hayvan yetiştiricileri genelde tarım yapılamayacak ve hükümet merkezlerinden uzak bölgelerde yaşar. En değerli malları olan hayvanların, çiftçilerin en değerli malı olan toprağa kıyasla çalınması daha kolaydır. Hayvan yetiştiriciliği yapan toplumlarda kişi servetini göz açıp kapayıncaya kadar kaybedebilir (aynı şekilde servet edinme imkânına sahiptir). Böyle bir ortamdaki erkekler, en ufak şeye karşı şiddetli bir misilleme yapabilir, hem de sadece hayvan hırsızlarına değil, kendilerini hayvan hırsızlarına kolay av gibi gösterecek ve saygısızlık yaparak kararlılıklarını sınayan herkese karşı. İskoçyalı dağlılar, Apalaş dağlarındaki öncüler, Batı Amerika kovboyları, Masai savaşçıları, Sioux yerlileri, Dürzi ve Bedevi kabileler, Balkan klanları, Hindiçini Dağlıları bildik örneklerdir.</p>

  <p>Bir insanın onuru, John Searle’ün anlayışıyla “sosyal bir gerçekliktir”: bu onur vardır, çünkü herkes var olduğu konusunda hemfikirdir, fakat bundan daha az gerçek değildir, çünkü söz konusu onur, ortaklaşa bahşedilmiş bir gücü mesken tutar. İnsanların hayat tarzı değiştiğinde onur kültürleri uzun süre değişmeden kalır, çünkü kültürü ilk olarak reddetmek herkes için zordur. Koyunlar ve dağlar çok uzak hatıralar olsa bile, bu reddediş zayıflığı ve aşağı statüyü kabul etmek sayılabilir.</p>

  <p>Uzun süredir ABD’nin güney eyaletlerinde, kuzey eyaletlerine göre daha yüksek şiddet oranları görülmekte. Örneğin Andrew Jackson gibi “onurlu adamlar”ın birbirleriyle düello yapma geleneği vardır. Nisbett ve Cohen, güney eyaletlerine ilk olarak çok sayıda İskoçyalı ve İrlandalı hayvan yetiştiricisinin, kuzey eyaletlerineyse İngiliz çiftçilerin yerleştiğini belirtirler. Aynı zamanda tarihinin büyük kısmında güney eyaletlerinin dağlı öncülerine hukukun eli ulaşamamıştır. Sonuçta ortaya çıkan Güney’in onur kültürü, XXI. yüzyılın dönümünde yasalar ve sosyal tutumlarda hâlâ canlılığını korumakta. Güney eyaletleri silah mülkiyetine daha az kısıtlama getirir, hırsız veya mütecavizlere kaçmayı denemelerinden önce ateş edilmesine izin verilir, anne babaların çocuklarını dövmesine ve okullarda fiziksel cezalar verilmesine hoşgörülü bakılır, ulusal savunma meselelerinde şahinleşirler ve birçok suçlu idam edilir.<a class="noteref" href="../Text/notlar.xhtml#n1774" id="ref74">74</a></p>

  <p>Bu tutumlar “kültür” denen bulutun içinde yüzmez, bunun yerine Güneyli bireylerin psikolojisinde görülürler. Nisbett ve Cohen liberal Michigan Üniversitesi’nde bir psikoloji deneyine dikkat çekerler: Laboratuvara ulaşmaya çalışan denekler, daracık koridorda dosya düzenleyen, fakat aslında deneycilerin adamı olan biri tarafından sıkıştırılıyordu. Denekler yanından geçerken bu adam çekmeceyi sertçe çarpıp “Pislik” diye mırıldanıyordu. Kuzey eyaletlerinden gelen öğrenciler adama gülerken, Güney eyaletlerinden gelenler açıkça rahatsız olmuştu. Güneylilerde testosteron ve kortizol (baskı hormonu) seviyeleri yükselmişti, deneyde özsaygı seviyeleri de düşük çıktı. Deneycilerin elini daha sert sıkarak ve onlara üsten bakan bir tavırla yaklaşarak abartılı davranışlar sergilediler, ayrıca laboratuvardan çıkarken dar koridorun karşısından gelen ve yine deneycilerin bir adamına yol vermeyi reddettiler, oysa geçilebilmesi için iki kişiden biri kenara çekilmeliydi. Bütün Güneyliler etrafta kızgınlıktan köpürmüş şekilde dolaşmıyorlardı; tacize uğramamış bir kontrol grubu Kuzeyliler kadar sakin ve kontrollüydü. Güneyliler mutlak şiddeti onaylamaz, sadece bir hakaret veya saldırıyla kışkırtılmış şiddeti onaylarlar.</p>

  <p>Afrika kökenli Amerikalıların yaşadığı varoş mahalleleri, Batı demokrasilerinde dikkat çekici şekilde en çok şiddet yaşanan ortamlardan biridir ve onların da güçlendirilmiş bir onur kültürü vardır. “Sokak Kanunu” adlı açıklayıcı makalesinde sosyolog Elijah Anderson, genç erkeklerin saygı görmeye dair saplantılarını, sert adam ünü kazanmak için uğraştıklarını, herhangi bir saygısızlığa sert karşılık verme isteklerini ve bu kanunun kurallarının herkesçe kabul edilmesini betimler. “Biri sana yamuk yaparsa onu benzetmelisin” gibi bir ifadede siyahların lehçesi kendini belli eder, yoksa Anderson’ın sokak kanununu betimleyişi Güneyli beyazların onur kültürünü anlatan açıklamalardan ayırt edilemezdi.</p>

  <p>Varoşlarda yaşayan Afrika kökenli Amerikalılar asla keçi çobanlığı yapmamıştır, o halde neden onur kültürü gelişmiştir? Bir ihtimal, iki dünya savaşından sonra güneyden büyük şehirlere göçerken bu kültürü de yanlarında getirmişlerdir; bu durum varoş şiddetini Afrika kökenli Amerikalılara özgü bir şey olarak gösteren Güneyli ırkçılar için hoş bir ironidir. Başka bir etken ise genç erkeklerin ellerindekinin kolayca çalınabilecek olmasıdır, çünkü genelde servetleri nakit para veya uyuşturucu biçimindedir. Üçüncü bir ihtimal, gettoların bir tür kanunsuz yerler olmasıdır, çünkü buralarda polis korumasına güvenilemez; mesela gangster rap grubu Public Enemy’nin “911 bir şakadır” diye şarkıları vardır. Dördüncü etken fakir insanların, özellikle de genç erkeklerin prestijli bir iş, güzel bir ev ya da mesleki başarılarla gururlanma olanağının olmayışıdır; bu durum, yüzlerce yıl süren kölelik ve ayrımcılıktan sonra Afrika kökenli Amerikalılar için iki kat geçerlidir. Sokaklardaki ünlerinden başka statü iddiaları yoktur. Son olarak Anderson, sokak kanununun kendi kendine yayıldığını belirtir. Varoşlarda yaşayan Afrika kökenli Amerikalı ailelerin çoğunluğu “nezih” olarak niteledikleri barışçıl orta sınıf değerlerini benimser.<a class="noteref" href="../Text/notlar.xhtml#n1775" id="ref75">75</a> Fakat bu, onur kültürünü sona erdirmek için yeterli değildir:</p>

  <blockquote>
    <p class="nonindent">Herkes bilir ki eğer kurallar çiğnenirse cezalar vardır. Bu yüzden sokak kanununu bilmek büyük oranda savunmaya yöneliktir; toplum içinde bir şeyler yapmak için kanunu bilmek gereklidir. Bu yüzden, nazik aileler çoğunlukla kanunun değerlerine ters düşseler de, genelde çocuklarını sokak kanununa aşina olmaları için yüreklendirirler, ki çocuklar varoş ortamında afallamasın.<a class="noteref" href="../Text/notlar.xhtml#n1776" id="ref76">76</a></p>
  </blockquote>

  <p class="nonindent">Getto şiddetinin dinamiklerine dair yapılan çalışmalar, Anderson’ın çözümlemesiyle tutarlıdır. 1985 ila 1993 arasında Amerikan şehirlerindeki suç oranlarında görülen sıçrama, kısmen taş kokain ile bunun yarattığı yeraltı ekonomisine bağlıdır. Ekonomist Jeff Grogger’in belirttiği gibi: “Şiddet, yasal yürütmenin olmadığı yerde mülkiyet haklarını korumanın yoludur.” Uyuşturucu ekonomisinde ortaya çıkan şiddet, beklenen Hobbesçu tuzağı kurmuş olur. Kriminolog Jeffrey Fagan’ın belirttiği gibi “Normalde silah taşımayacak gençler, silahlı akranlarına kurban olmamak için silah bulundurma zorunluluğu hissedince” silah kullanımı bulaşıcı şekilde yayıldı.<a class="noteref" href="../Text/notlar.xhtml#n1777" id="ref77">77</a> Siyasetle ilgili bölümde gördüğümüz gibi, açık ekonomik eşitsizlik, şiddet doğacağının göstergesidir (yoksulluktan daha iyi bir göstergedir), muhtemelen bunun sebebi, statü kazanmanın meşru yollarından mahrum olan insanların, statü kazanmak için sokaklarda rekabet etmesidir.<a class="noteref" href="../Text/notlar.xhtml#n1778" id="ref78">78</a> Dolayısıyla, Afrika kökenli Amerikalı gençlerin alt sınıf mahallelerinden çıkarıldıklarında, beyaz gençlerden daha çok şiddet eğilimi göstermemeleri veya sabıka edinmemeleri şaşırtıcı değildir.<a class="noteref" href="../Text/notlar.xhtml#n1779" id="ref79">79</a></p>
  <hr />

  <p class="nonindent">Hobbes’un şiddetin sebeplerine dair çözümlemesi, suç ve savaşla ilgili modern veriler tarafından kanıtlanmıştır; bu çözümleme, şiddetin ilkel ve mantık dışı bir dürtü olmadığını, ayrıca herkesin kurtulmak istediği bir durum anlamı dışında bir “patoloji” olmadığını gösterir. Bunun yerine, kendi çıkarını gözeten, akıllı sosyal organizmaların dinamiklerinin neredeyse kaçınılmaz bir sonucudur.</p>

  <p>Fakat Hobbes, sadece şiddetin sebeplerini sunmaz, aynı zamanda şiddeti engellemenin yollarından da bahseder: “İnsanların hepsini birden korku altında tutacak genel bir güç” gereklidir. Ona göre devlet şu ilkeyi yerleştirmenin bir vasıtasıydı: “Bir insan, başkaları da aynı şekilde düşündüğünde, barışı ve kendini korumak istiyorsa, her şey üzerindeki bu hakkını bırakmalı ve başkalarına karşı, ancak kendisine karşı onlara tanıyacağı kadar özgürlükle yetinmelidir.” İnsanlar egemen bir kişi veya meclise yetke tanır, bu kişi veya kurum da sözleşmeye katılan herkesi anlaşmaya uymaya zorlar, çünkü “kılıcın zoru olmadıkça ahitler sözlerden ibarettir ve insanı güvence altına almaya yetmezler.”<a class="noteref" href="../Text/notlar.xhtml#n1780" id="ref80">80</a></p>

  <p>Şiddetin meşru kullanımının tekelinin bahşedildiği yönetici kurum, Hobbes’un belirttiği kapışma sebeplerinden her birini etkisiz hale getirebilir. Saldırgan tarafları cezalandıran yönetici kurum, kazanç için yapılan saldırıları ortadan kaldırır. Bu da birbirine güvenmeyen insanların saldırıya uğramamak için önceden saldırma eğilimi gösterdiği Hobbesçu tuzağı devre dışı bırakır. İhlalleri ve suçları belirleyip çıkar gütmeksizin uygulanan bir yasa sistemi, en ufak olayda misilleme yapılması ve sonuçta onur kültürünün doğmasının önüne geçer. İnsanlar başka birinin düşmanlarını engelleyeceğine güvenebilir ve kum torbası olmadıklarını ispatlamak için savaş halini sürdürmelerine gerek kalmaz. Ayrıca ihlal ve cezaları ölçen üçüncü bir tarafın bulunuşu, insanların kendini aldatmasının zararlarını da bertaraf eder –çünkü kendini aldatma duygusu, iki taraftakileri de kendilerinin daha çok saldırıya uğradığına ikna edecektir. Üçüncü bir kişinin araya girmesinin avantajları, çatışmaları çözmenin hükümet dışı yollarında da görülebilir. Örneğin aracılar düşman tarafları uzlaştırmaya çalışır veya taraflar verilecek karar için hakem atar, fakat bu hakem kararını zorla uygulatamaz.<a class="noteref" href="../Text/notlar.xhtml#n1781" id="ref81">81</a> Yaptırım gücü olmayan bu önlemlerin sorunu, sonuç istedikleri gibi çıkmazsa tarafların anlaşmadan her zaman cayabilmesidir.</p>

  <p>Silahlı bir yetkenin verdiği yasal hükümler, genel şiddeti azaltmak için icat edilmiş en etkili teknik gibi görünüyor. Suç siyasetinde, suçluları ömür boyu hapsetmek yerine idam etmek gibi ince ayarlar şiddeti biraz daha aşağı çekebilir mi diye tartışsak da, anarşi ortamında yaşamak yerine suç/adalet sistemine sahip olmanın muazzam etkileri tartışılamaz. Devlet öncesi toplumlarda cinayet oranlarının sarsıcı bir yükseklikte olması bir tür kanıttır – bu toplumlardaki erkeklerin %10 ila 60’ı başka erkekler tarafından öldürülüyordu.<a class="noteref" href="../Text/notlar.xhtml#n1782" id="ref82">82</a> Başka bir kanıt da, dünyada hukukun ulaşmadığı herhangi bir köşede şiddete açık onur kültürünün ortaya çıkmasıdır. Birçok tarihçi, ortaçağda ve diğer dönemlerde insanların merkezî yönetimlere boyun eğmesini, kendilerine veya akrabalarına zarar verenlere karşı misilleme yapma yükünden kurtulmak istemelerine bağlar. Bu yetkelerin büyümesi, ortaçağdan bu yana Avrupa toplumlarında cinayet oranlarının <em>yüz kat</em> düşmesine açıklama getirebilir.<a class="noteref" href="../Text/notlar.xhtml#n1783" id="ref83">83</a> ABD şehirlerindeki suç oranı, XIX. yüzyılın ilk yarısından ikinci yarısına geçildiğinde büyük oranda düşmüştür ve bu düşüş, kentlerde profesyonel polis kuvvetlerinin kurulmasıyla eşzamanlıdır.<a class="noteref" href="../Text/notlar.xhtml#n1784" id="ref84">84</a> 1990’larda ABD’deki suç oranlarının düşme sebepleri ihtilaflı ve muhtemelen çok yönlüdür, fakat birçok kriminolog, bu düşüşü kısmen yoğun toplum siyasetine ve suçluların tutuklanma oranlarının artmasına bağlar.<a class="noteref" href="../Text/notlar.xhtml#n1785" id="ref85">85</a></p>

  <p>Bunun tersi de geçerlidir. Yasa yürütme ortadan kalkarsa her tür şiddet olayı patlak verir: yağmalama, eski hesapların görülmesi, etnik temizlik, çete savaşları, mafyalar. Bu durum 1990’larda Yugoslavya, Sovyetler Birliği’nin kalıntıları ve Afrika’nın belirli bölgelerinde görülüyordu, fakat aynı zamanda çok eski sivil geleneğe sahip ülkelerde de ortaya çıkabilir. Romantik 1960’lı yıllarda, barışçılığıyla gurur duyan Kanadalı bir genç olarak, Bakunin’in anarşizmine yürekten inanıyordum. Annem ve babam, hükümet silahlarını bırakırsa ortalık cehenneme döner dediğinde onlara gülerdim. 17 Ekim 1969 günü sabah saat 8:00’de Montreal polisi greve gittiğinde öngörülerimiz sınandı: Saat 11:20’de ilk banka soyuldu ve öğlen olduğunda şehir merkezindeki dükkânlar yağma olayları yüzünden kapanmıştı. Birkaç saat içinde taksi sürücüleri, havaalanına yolcu taşıma rekabetinde oldukları bir limuzin şirketinin garajını yaktı, bir keskin nişancı bir eyalet polisini öldürdü, isyancılar birkaç otel ve lokantaya zorla girdi, banliyöde yaşayan bir doktor evine giren hırsızı vurdu. Gün sona erdiğinde, şehir yetkilileri orduyu ve Kanada atlı polislerini göreve çağırmadan önce, 6 banka soyulmuş, 100 mağaza yağmalanmış, 12 yer kundaklanmış, 40 vagon dolusu dükkân camı kırılmış ve 3 milyon dolarlık maddi hasar verilmişti.<a class="noteref" href="../Text/notlar.xhtml#n1786" id="ref86">86</a> Bu deney siyasal görüşlerimi sarstı (ve yaşamdan bilimci olarak zevk almamı sağladı).</p>

  <p>Hükümetin yokluğu durumunda anarşinin genelleşmesi ve şiddet içeren bir kaosa yol açması sıradan bir fikirmiş gibi görünebilir, fakat günümüzün hâlâ romantik olan ikliminde çoğunlukla görmezden gelinir. Birçok muhafazakâr, hükümeti lanetlerken birçok liberal de polisi ve hapishane sistemini lanetler. İdam cezasının ömür boyu mahkûmiyete kıyasla caydırıcı değerine atıfta bulunan birçok solcu, bu caydırıcılığın etkili olmadığını söyler. Birçokları da varoşların daha sıkı kontrol edilmesine karşı çıkar, her ne kadar bu mahallelerin nezih sakinlerinin sokak kanununu inkâr etmesinin en etkin yolu bu olsa da. Gereğinden fazla Afrika kökenli Amerikalıyı hapse gönderen ırk eşitsizlikleriyle kesinlikle mücadele etmeliyiz, fakat hukuk akademisyeni Randall Kennedy’nin söylediği gibi, gereğinden fazla Afrika kökenli Amerikalıyı suçlularla yüz yüze getiren ırk eşitsizlikleriyle de mücadele etmeliyiz.<a class="noteref" href="../Text/notlar.xhtml#n1787" id="ref87">87</a> Birçok sağcı uyuşturucu, fahişelik ve kumarın suç sayılmayışına karşıdır; fakat bu sağcılar, anarşi bölgelerinin kendi serbest piyasa mantığı uyarınca, yasaklama siyasetinin bu suçları doğurduğunu göz önüne almaz. Bir mala yüksek talep varsa, ortaya bu talebi karşılayan insanlar çıkacak ve bu insanlar kendi mülkiyet haklarını polisi çağırarak koruyamıyorsa, bunu şiddet içerikli onur kültürünü kullanarak yapacaklardır. (Şu anki uyuşturucu siyasetimizin şiddete başvurmayan yığınla insanı hapsettiğini söyleyen ahlaki iddia bundan ayrıdır.) Okul çocukları, Amerika Yerlileri ve devlet öncesi toplumların barışçıl olduğunu söyleyen yanlış bir bilgiyle besleniyor, dolayısıyla türümüzün en büyük icatlarından biri olan demokratik hükümet ve hukuk ilkesini yeterince takdir etmiyor, hatta bunları horgörüyorlar.</p>

  <p>Hobbes’un yetersiz kaldığı nokta, polisin güvenlik sağlaması sorunudur. Ona göre, iç savaş öyle bir felakettir ki, monarşi, aristokrasi veya demokrasi olsun, herhangi bir yönetim şekli buna tercih edilir. Pratikte leviathan’ın öteki dünyadan gelen bir deniz canavarı olmadığını, bunun yerine hırs, güvensizlik ve onurun ölümcül günahlarını taşıyan insan veya insanlar olduğunu anlamamış görünüyor. (Bir önceki bölümde gördüğümüz gibi, bu yaklaşım, Hobbes’un ABD Anayasasını çerçevelendiren ardıllarında bir saplantı haline gelmiştir.) Silahlı adamlar daima bir tehdittir ve dolayısıyla sıkı bir demokratik kontrol altında olmayan polis, polisin yokluğunda cereyan eden suçlar ve kapışmalardan çok daha felaket getirici olabilir. Siyaset bilimci R. J. Rummel’in <em>Death by the Government</em> [Hükümet elinden ölüm] adlı kitabına göre, XX. yüzyılda 170 milyon kişi kendi hükümetleri tarafından öldürülmüştür. Hükümetlerin işlediği cinayetler, yüzyılın ortasındaki tiranlıklardan kalan yadigârlar değildir. 2000 yılındaki Dünya Çatışmalar Listesi şunu bildirmektedir:</p>

  <blockquote>
    <p class="nonindent"><em>Bu yılın kayıtlarında en aptalca çatışma Kamerun’da görüldü</em>. Yılın başında Kamerun’un birçok yerinde şiddet suçları işleniyordu. Hükümet bu krize tepki olarak, suçluları yargıya intikal ettirmeden saf dışı bırakmak için silahlı milisler ve paramiliter gruplar kurdu. Şimdi şiddet suçları düşmüş olsa da, milisler ve paramiliter gruplar çok daha fazla kaos yarattılar. Aslında, yıl boyunca paramiliter gruplarla bağlantılı toplu mezarlar bulundu.<a class="noteref" href="../Text/notlar.xhtml#n1788" id="ref88">88</a></p>
  </blockquote>

  <p class="nonindent">Bu şablonu dünyanın başka bölgelerinde de görüyoruz (bizimki de dahil), ayrıca bu olaylar gösteriyor ki tacizkâr polis eylemlerinden kaygı duyan sivil özgürlükçüler, devlete bahşettiğimiz şiddet tekeli için vazgeçilmez bir dengeleyici unsurdur.</p>
  <hr />

  <p class="nonindent">Demokratik leviathanların şiddete karşı etkin bir önlem olduğu ispatlanmıştır, fakat her arzuya da yanıt veremezler. Şiddete karşı şiddetle veya şiddet tehdidiyle savaştıkları için, kendileri de bir tehlike olabilir. İnsanları cezalandırmak yerine şiddete başvurmaktan vazgeçirmenin bir yolunu bulsak çok daha iyi olurdu. En kötüsü de kimse saldırgan rekabeti cezalandıracak, Hobbesçu tuzakları saf dışı bırakacak ve en tehlikeli şiddet faillerinin, yani devletlerin arasındaki onur kültürünü ortadan kaldıracak dünya çapında demokratik bir leviathan kurmanın yolunu bulamadı. Kant’ın belirttiği gibi: “İnsan doğasının yozlaşmaya açık oluşu, çeşitli ulusların arasında seyreden kısıtlamasız ilişkilerde gizli saklısı olmadan sergilenmektedir.”<a class="noteref" href="../Text/notlar.xhtml#n1789" id="ref89">89</a> İnsanlar ve ulusların, en baştan itibaren şiddeti kabullenmemesinin ve düşmanlıklar ortaya çıkmadan önce gerilimin tırmanmasının önüne geçmesinin nasıl sağlanacağı büyük bir sorundur.</p>

  <p>1960’larda tüm bunlar öyle basit görünüyordu ki. Savaş çocuklar için de başka canlılar için de sağlıklı değildir. Peki, açılan savaşlara kimse gelmezse, savaş ne işe yarar ki? Bu düşüncelerin sorunu, karşı tarafın da aynı zamanda aynı şekilde düşünmesinin gerekmesidir. 1939’da Neville Chamberlain kendi savaş karşıtı sloganını önerdi: “Bizim zamanımızda barış.” Bunun arkasından bir dünya savaşı ve Yahudi soykırımı geldi, çünkü Chamberlain’in hasmı savaşın hiçbir işe yaramadığını düşünmüyordu. Chamberlain’in ardılı Churchill ise barışın neden tek taraflı basit bir mesele olmadığını açıkladı: “Savaştan daha kötü bir şey var mı? Onurunu kaybetmek savaştan daha kötüdür. Kölelik savaştan daha kötüdür.” Popüler bir araba çıkartması benzer bir duygu yakalar: BARIŞ İSTİYORSAN, ADALET İÇİN ÇALIŞ. Sorun şu ki bir tarafın adalet ve onur saydığı şeyi, başka bir taraf adaletsizlik ve onursuzluk sayabilir. Ayrıca “onur”, hayatı ve özgürlüğü savunmak için övülecek bir isteklilik de olabilir, fakat aynı zamanda gerilimi yatıştırmayı kayıtsızca reddetmenin bir yolu da olabilir.</p>

  <p>Bazen taraflar kılıçlarını eritip bundan saban yapmanın daha çok işlerine geleceğini görebilir. John Keegan ve Donald Horowitz gibi akademisyenler, son yarım yüzyılda çoğu Batı demokrasisinde anlaşmazlıkları sonuca bağlamak için yöntem olarak şiddete başvurma oranlarında genel bir düşüş olduğunu belirtirler.<a class="noteref" href="../Text/notlar.xhtml#n1790" id="ref90">90</a> Yüz yüze öldürmeyi gerektiren iç savaşlar, fiziksel cezalar, idam cezaları, ölümcül etnik ayaklanmalar, dış savaşlar azaldı veya ortadan kalktı. Daha önce bahsettiğim gibi, geçmiş yüzyıllarda bazı dönemlerde şiddet olayları sık görünmüş olsa da, suçun genel eğilimi aşağı doğru gitmektedir.</p>

  <p>Olası sebeplerden biri, insanların ahlak çemberini genişletmeye çalışan kozmopolit güçlerdir. Başka bir olasılık da bir leviathan’la birlikte yaşamanın uzun vadeli etkileri olabilir. Günümüzün uygar Avrupası, sonuçta kafaların kesildiği, insanların darağacına asıldığı veya sömürgelere sürgüne gönderildiği yüzyıllardan geçmiştir. Kanada’nın komşusundan daha barışçıl olmasının sebebi kısmen hükümetin insanlarını daha çok toprağa bağlaması olabilir. Yerleşimcilerin iki boyutlu ıssız arazilere yayıldığı ABD’nin aksine, Kanada’da insanların yerleşebildiği bölge ABD sınırındaki tek boyutlu şerittir; onur kültürünün yeşerebileceği ıssız yerler ve kovuklar bulunmaz. Kanada araştırmaları akademisyeni Desmond Morton’a göre “Kanada’nın batısına yerleşim düzenli ve barışçıl olarak gerçekleşti, buraya yerleşimcilerden önce polis gelmişti.”<a class="noteref" href="../Text/notlar.xhtml#n1791" id="ref91">91</a></p>

  <p>Fakat dolar, sent veya hükümetin kaba gücü gibi dış teşvikler olmazsa insanlar o kadar gaddarca davranmayabilir. Dünyanın her yerinden insanlar şiddetin yersizliği hakkında kafa yormuştur (en azından kimsenin üstünlük sağlayamayacağını söyleyen karşıtlarıyla sayıları eşittir). Yeni Gineli bir yerli şöyle yakınır: “Savaş kötüdür, kimse de sevmez. Tatlı patatesler gider, domuzlar gider, tarlalar harap olur, birçok akraba ve arkadaş ölür. Yine de savaşın çıkmasına kimse engel olamaz.”<a class="noteref" href="../Text/notlar.xhtml#n1792" id="ref92">92</a> Chagnon, az sayıda Yanomamö erkeğinin kan davalarının saçma olduğunu düşündüğünden ve bazılarının akınlara katılmayacağını çevresindekilere bildirdiğinden bahseder.<a class="noteref" href="../Text/notlar.xhtml#n1793" id="ref93">93</a> Bu tür durumlarda iki taraf da farklılıkları üzerinden dövüşmektense bunları ayırmayı tercih eder. I. Dünya Savaşı’nda siperdeki yorgun Britanyalı ve Alman askerler, bombardımana bir süre ara vererek birbirlerinin niyetini tartardı. Karşı tarafta aynı şekilde ateşi keserse, savaşmayı seven komutanların haberi olmadan gayriresmi ve uzun bir barış dönemine girilirdi.<a class="noteref" href="../Text/notlar.xhtml#n1794" id="ref94">94</a> Bir Britanyalı askerin dediği gibi: “Biz sizi öldürmek istemiyoruz, siz bizi öldürmek istemiyorsunuz, o zaman neden ateş edelim?”<a class="noteref" href="../Text/notlar.xhtml#n1795" id="ref95">95</a> İki tarafın da ölümcül kucaklaşmadan kaçınmak istediği, en ciddi sonuçları doğuran olay 1962 Küba Füze Krizidir. ABD Küba’da Sovyet nükleer füzeleri olduğunu keşfetmiş ve füzelerin oradan çekilmesini istemişti. Hem Kruşçev’e hem de Kennedy’ye, yaklaştıkları nükleer savaş uçurumunun mal olacağı insan hayatlarından bahsedilmişti. Kruşçev’e kendi topraklarında yaşanan iki dünya savaşının anıları anımsatılmış, Kennedy’ye ise atom bombasının ardından olabileceklerle ilgili grafikli bir bilgilendirme toplantısı sunulmuştu. İkisi de Hobbesçu bir tuzağın içinde olduklarını anladılar. Kennedy <em>The Guns of August</em> [Ağustos silahları] kitabını yeni okumuş ve büyük ulusların önderlerinin manasız savaşlara nasıl sürüklendiğini görmüştü. Kruşçev Kennedy’ye şunu yazdı:</p>

  <blockquote>
    <p class="nonindent">Sen ve ben, savaş düğümüyle bağladığınız bu halatın uçlarından daha fazla çekmemeliyiz, çünkü ne kadar sert çekersek düğüm o kadar sıkılaşacak. Zaman gelir bu düğüm öyle sıkı olur ki bunu bağlayan kişi bile artık düğümü açamaz ve o düğümün kesilmesi gerekir.<a class="noteref" href="../Text/notlar.xhtml#n1796" id="ref96">96</a></p>
  </blockquote>

  <p class="nonindent">Tuzağı fark edebildikleri için bu tuzaktan uzak durmak gibi ortak bir amaç belirleyebildiler. Muhaliflerinin ve halklarının büyük kısmının karşı çıkmasına rağmen, her ikisi de felaketi ortadan kaldıracak adımlar attılar.</p>

  <p>O halde şiddetin sorunu, uygulama veya vazgeçme avantajlarının karşı tarafın ne yaptığına bağlı olmasıdır. Bu tür senaryolar, oyun kuramının ilgi sahasına girer, oyun kuramcıları da tek tek bireyler için en iyi kararın bazen topluluk için en kötüsü olduğunu göstermiştir. En ünlü örnek Mahpus Açmazıdır: Suç ortakları ayrı hücrelere konur ve ortağını ilk ele verene özgürlük sunulur (öbürü ağır bir ceza alacaktır), birbirlerini ele vermezlerse ikisine de hafif cezalar verilecek ve ikisi de birbirini ele verirse ceza orta şiddette olacaktır. Her mahpus için en uygun strateji ortağını satmaktır, fakat ikisi de bunu yaparsa, ortaklığa sadık kalmalarına göre daha ağır bir ceza alacaklardır. Sonuçta ikisi de ortağının kendisini ele verip ağır ceza alacağı korkusuyla ortaklığa sadık kalamaz. Mahpus Açmazı, barışçının çelişkisine benzer: biri için iyi olan (saldırgan tutum) diğeri için kötüdür, fakat karşı tarafın ne yapacağına emin olunamıyorsa, ikisi için de iyi olana (barışçı tutum) ulaşılamaz.</p>

  <p>Mahpus Açmazını kazanmanın tek yolu, kuralları değiştirmek veya oyundan çıkmanın bir yolunu bulmaktır. I. Dünya Savaşı’ndaki askerler, kuralları, evrim psikolojisinde çok tartışılmış bir yöntemle değiştirmişti: Defalarca oyna, karşılıklılık stratejisini uygula, diğer oyuncunun son hamlesini anımsa ve ona aynı şekilde karşılık ver.<a class="noteref" href="../Text/notlar.xhtml#n1797" id="ref97">97</a> Fakat birçok düşmanca karşılaşmada bu seçenek mevcut değildir, çünkü diğer oyuncu yanlış oynarsa seni yok edebilir veya Küba Füze Krizi örneğinde bütün dünya yok olabilirdi. Bu durumda oyuncular manasız bir oyunda olduklarını fark etmeli ve bırakmak için ortak karar almalıdır.</p>

  <p>Glover, şiddet akılcı bir strateji gibi görünse bile, insan doğasının bilişsel bir bileşeninin, şiddeti azaltmayı nasıl mümkün kıldığına dair önemli bir çıkarım yapar:</p>

  <blockquote>
    <p class="nonindent">Bazen akılcı görünen benmerkezci stratejilerin (Mahpus Açmazında olduğu gibi), kişiye kaybettireceği anlaşılabilir. Mantığın kaybetmesi gibi görünebilir bu durum, ama öyle değildir. Mantık, ucunun açık olması sayesinde kurtulur. Kabul edilmiş, akılcı kurallara uyarak oynanan oyun kaybettiriyor gibi görünüyorsa, bu her şeyin sonu demek değildir. Bu durumu göze alarak kuralları yenileriz, böylece daha yüksek seviyede akılcı bir strateji üretiriz. Bu da başarısız olabilir, dolayısıyla bir seviye daha yukarı gidilir. Hangi seviyede kaybedersek kaybedelim, her zaman geri çekilip oyunu daha ileri seviyeye taşımak mümkündür.<a class="noteref" href="../Text/notlar.xhtml#n1798" id="ref98">98</a></p>
  </blockquote>

  <p class="nonindent">“Geri çekilip oyunu ileri seviyeye taşımak” süreci, barışın önündeki duygusal ve entelektüel engelleri ortadan kaldırmak için gerekli olabilir. Diplomatik uzlaştırmacılar, karşıt tarafların kendilerini ölümcül oyundan kurtarmayı istemeleri için mucize yaratmakta acele eder. Üzerinde tartışılan kaynaklar konusunda uzlaşma sağlayarak karşıtlar arasındaki rekabeti köreltmeye uğraşırlar. Askerî etkinlikleri şeffaflaştırmak ve üçüncü bir tarafı garantör olarak devreye sokmak gibi “güven oluşturucu önlemler” alarak Hobbesçu tuzağı devredışı bırakmaya çabalarlar. Ticaret, kültürel değiştokuş ve insanlar arasındaki etkinlikleri kolaylaştırarak iki tarafı da birbirlerinin ahlak çemberlerine sokmaya çalışırlar.</p>

  <p>Gittiği yere dek bu tutum iyidir, fakat bazen diplomatlar bütün bu çabaların ardından iki tarafın birbirlerinden ilk günkü kadar nefret ettiğini görüp yılabilir. Taraflar rakiplerini şeytan gibi göstermeye, gerçekleri bükmeye, uzlaşma sağlamaya çalışanları hain olarak damgalamaya devam eder. Kıbrıs konusunda Yunanlılar ve Türklere savaş baltalarını gömdürmeyi başaramayan diplomat Milton J. Wilkinson, barış sağlamak isteyenlerin, sadece o anki akılcı gerekçeleri etkisiz kılmasının yetmeyeceğini, rakiplerin duygusal melekelerini de anlamak zorunda olduğunu söylemiştir. Arabulucuların en iyi planları karşıt tarafların etnik merkezciliği, onur anlayışı, ahlakı ve kendini aldatması yüzünden yoldan çıkar.<a class="noteref" href="../Text/notlar.xhtml#n1799" id="ref99">99</a> Bu zihniyetler, geçmişte atalarımızın düşmanlıklarla başetmesi için evrimleşmiştir, günümüzde ise işimizi bunlara takılmadan çözmek istiyorsak, bu zihniyetlerin açığa çıkarılması gerekir.</p>

  <p>İnsan mantığının ucunun açık olmasına yapılan vurgu, zihnin kombinasyonlu ve özyinelemeci bir sistem olduğunu gösteren bilişsel bilim bulgusuyla uyumludur.<a class="noteref" href="../Text/notlar.xhtml#n17100" id="ref100">100</a> Sadece düşüncelerimiz yoktur, ayrıca düşüncelerimiz hakkında düşüncelerimiz, düşüncelerimiz hakkındaki düşüncelerimiz hakkında düşüncelerimiz vardır. Bu bölümde gördüğümüz, çatışmaları çözme yolundaki ilerlemeler, örneğin hukuk ilkelerini kabul etmek, el kaybedilmeden önce iki tarafın da geri çekilmesi için bir yol bulmak, kişinin kendini aldatıyor olma ihtimalinin kabulü, kişinin kendi çıkarlarıyla başkalarının çıkarlarının denk olduğunu kabul etmesi gibi gelişmeler, bu yeteneğe bağlıdır.</p>

  <p>Birçok aydın, şiddetin evrimsel mantığına bakmak istememiş; bunu takdir etmenin şiddeti kabullenmeye denk sayılacağı, hatta onaylamak anlamına geleceğinden korkmuş ve bunun yerine Soylu Vahşi’nin iç rahatlatıcı yanılsamasının peşine takılmıştır, çünkü bu kurama göre şiddet, öğrenmenin keyfî bir sonucu veya dışarıdan kaptığımız bir patojendir. Ama şiddet mantığını inkâr etmek, şiddetin nasıl kolayca alevleneceğini unutmamıza yol açar ve şiddet kıvılcımını çakan zihin parçalarını görmezden gelmek, bu yangını söndürecek zihin parçalarını da gözden kaçırmayı kolaylaştırır. Başka kaygılar gibi şiddet de insan doğasına dair bir sorundur, fakat insan doğası aynı zamanda bu sorunun çözümüdür.</p>
</body>
</html>
