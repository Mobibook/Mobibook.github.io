<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>19</span>
  </div>

  <h1>ÇOCUKLAR</h1>

  <p class="nonindent">“Doğa/yetiştirme tartışması sona ermiştir.” Yakın tarihli bir makale bu cümleyle başlıyordu ve adı da –“Davranış genetiğinin üç yasası ve bunların anlamları”– en az açılış cümlesi kadar cüretkârdı.<a class="noteref" href="../Text/notlar.xhtml#n191" id="ref1">1</a> Bütün insanlarda ortak olan donanımın tanımlanması ve bu donanımın bir şeyler öğrenmemizi nasıl sağladığına gelirsek –önceki bölümlerin konusu buydu– doğa/yetiştirme tartışması sona ermekten elbette uzaktır. Fakat mesele toplumun ana akımında insanları birbirlerinden farklı kılan şeylerin ne olduğuna, yani insanları zeki veya yavaş, kibar veya edepsiz, cesur veya utangaç yapan şeylere geldiğinde, binlerce yıldır sahnelenen doğa/yetiştirme tartışması gerçekten bitmiştir ya da bitmiş olmalıdır.</p>

  <p>Doğa/yetiştirme tartışmasının bittiğini duyururken, Eric Turkheimer yalnızca katır eğitmenlerinin geleneksel dikkat çekme tekniğini, yani kafalarına birkaç sıkı darbe indirme yöntemini kullanmamıştı. Ayrıca psikoloji standartlarına göre sıra dışı bir somutluğa sahip deneysel sonuçların da özetini vermişti. Bunlar farklı ülkelerde gerçekleştirilen birçok deneyde kırk yıl boyunca tekrar tekrar elde edilmiş sonuçlardı. Denek sayısı gittikçe artmış (çoğunlukla binlerce denekle çalışılmıştı), kullanılan yöntemler geliştirilmiş ve çeşitli itirazlar yöneltilmişti, ama yine de sonuçlar yanlış anlaşılamaz şekilde ortadaydı.</p>

  <p>Davranış genetiğinin üç yasası, psikoloji tarihinin en önemli keşfi olabilir. Fakat çoğu psikolog bu yasaları kavrayamamıştır; çoğu aydın ise bu yasalar haber dergilerinde kapak konusu olarak açıklansa da bunları anlamaz. Bunun sebebi, söz konusu yasaların anlaşılması güç kavramlar olması değildir: Hatta her biri matematiksel anlatıma başvurulmaksızın tek bir cümleyle ifade edilebilir. Anlaşılmamalarının sebebi, bu yasaların Boş Sayfa kuramını ezip geçmesidir ve Boş Sayfa kuramı birçok aydının kafasında öyle yer etmiştir ki doğru veya yanlış olmasını tartışmayı bir yana bırakın, bunun alternatifini <em>idrak</em> edemezler.</p>

  <p>Üç yasa şöyledir:</p>

  <ul>
    <li>Birinci Yasa: İnsanların bütün davranış özellikleri kalıtsaldır.<br /></li>

    <li>İkinci Yasa: Aynı ailede büyütülmüş olmanın etkisi, genlerin etkisinden küçüktür.<br /></li>

    <li>Üçüncü Yasa: İnsanların karmaşık davranış özelliklerindeki varyasyonların önemli bir oranını genler ya da aile etkisi açıklamaz.<br /></li>
  </ul>

  <p>Bu yasalar, bizi biz yapan şeyle ilgilidir (vatandaşlarımızla karşılaştırıldığında) ve dolayısıyla çocukluğumuzda bizi etkileyen güçler hakkındadır. Çocukluk, hayatımızda zekâ ve kişiliğin biçimlendiği düşünülen bir aşamadır. “Sürgünün kıvrılmasının ağacı eğmesi gibi” diye yazmıştır Alexander Pope. “Çocuk bir erkeğin babasıdır” diye yazan Wordsworth’un sözlerinde “sabahın günü gösterdiği gibi çocukluğu da insanı gösterir” diyen Milton yankılanmaktadır. “Bana ilk yedi yılı boyunca bir çocuk verin, ben de size bir adam vereyim” derdi Cizvitler; ki bu söz Michael Apted tarafından hazırlanan ve bir grup Britanyalı çocuğu her yedi yılda bir (<em>Seven Up, Fourteen Up</em> adıyla, yedi yaşlarına geldiklerinde, on dört yaşlarına geldiklerinde vs) takip eden bir belgesel filmler dizisinin slogan cümlesi olarak kullanılmıştı. Kitabın bu bölümünde sizi bu yasalar arasında dolaştıracağım, bu yasaların insanın doğası, yetiştirilmesi ve yukarıdaki bahsedilmeyen bazı unsurlar için ne anlama geldiğini gözler önüne sereceğim.</p>
  <hr />

  <p class="nonindent">BİRİNCİ YASA: <em>İnsanların bütün davranış özellikleri kalıtsaldır</em>. En baştan başlayalım. “Davranış özelliği” ne demektir? Birçok araştırmada bu kavram, standartlaştırılmış psikoloji testleriyle ölçülebilen ve bir kişiye ait değişmez bir özelliğidir. Zekâ testleri insanlardan bir dizi rakamı tersten okumalarını, <em>gönülsüzlük</em> ve <em>pişmanlık</em> gibi kelimeleri tanımlamalarını, bir yumurta ile tohumun ortak ne özelliği olduğunu söylemelerini, dört üçgenden bir kare oluşturmalarını ve geometrik dizilerin ardına gelecek sayıyı bulmalarını ister. Kişilik testleriyse insanlara “bir tanıdığımla karşılaşmayayım diye çoğunlukla caddenin karşı tarafına geçiyorum”, “karşısındakine fırsat sunan birinden yararlanan kişiyi suçlamam”, “bir şey yapmadan önce arkadaşlarımın ne tepki vereceğini ölçmeye çalışırım”, “insanlar benim hakkımda kaba ve aşağılayıcı sözler kullanıyor” gibi ifadelerle hemfikir olup olmadıklarını sorar. Bu testler kulağa kuşkulu geliyor, fakat geniş ölçekte bu testler geçerlidir: Bir kişi ne zaman teste sokulsa aşağı yukarı aynı sonuç alınır ve testler öngörmesi gereken şeyleri istatistiksel olarak başarıyla öngörür. IQ testleri okulda ve iş yerinde performansı öngörürken; kişilik profilleri de başka kişilerin o insanla ilgili yargıları ve psikiyatrik teşhisler, evlilik dengesi, yasayla sürtüşme gibi hayatta başına gelebilecek şeylerle bağlantılıdır.<a class="noteref" href="../Text/notlar.xhtml#n192" id="ref2">2</a></p>

  <p>Diğer araştırmalarda davranışlar çok daha doğrudan kaydedilir. Lisans öğrencileri ellerinde kronometre ve kâğıtla, çocukların ne yaptığını gözlemleyerek okul bahçelerinde gezinir. Birkaç öğretmen tarafından çocukların saldırgan tutumları notlandırılır ve bu notların ortalaması alınır. İnsanlar ne kadar televizyon seyrettiklerini veya ne kadar sigara içtiklerini bildirir. Araştırmacılar bu testlerden edinilen bilgileri lise mezuniyet dereceleri, yasalara karşı işledikleri suçlar ve boşanma gibi sonuçlarla bağdaştırır.</p>

  <p>Ölçümlerin yapılmasının ardından örnek grubunun <em>varyansı</em> hesaplanabilir: Bütün değerlerin grup ortalamasından sapma değerinin karesinin ortalaması alınır. Varyans, grup üyelerinin birbirlerinden ne derece farklı olduğunu belirten bir rakamdır. Örneğin, Labrador retriever cinsi köpeklerden oluşan bir grubun vücut ağırlığı varyansı, farklı soylardan köpeklerin oluşturduğu grubun vücut ağırlığı varyansından küçük olacaktır. Varyans parçalara ayrılıp tahlil edilebilir. Grubun varyansının belirli bir yüzdesi bir etkenle örtüşüyor (şart olmasa da bu etken varyansın sebebi olabilir), başka bir yüzdesi ikinci bir etkenle örtüşüyor vesaire, böylece yüzdeler toplanınca yüzde yüze ulaşılıyor demek matematiksel olarak anlamlıdır. Örtüşmenin derecesi bağıntı katsayısı olarak ölçülebilir. Değeri -1 ile +1 arasında değişen bu sayı, bir ölçümde yüksek puan veren kişilerin, başka bir ölçümde de yüksek puan vermesinin derecesini gösterir. Davranış genetiği araştırmalarında, belirli bir etkenle açıklanabilecek varyansın oranını tahmin etmek için bu sayı kullanılır.<a class="noteref" href="../Text/notlar.xhtml#n193" id="ref3">3</a></p>

  <p>Kalıtsallık, genetik farklılıklarla ilişkili olan bir özelliğin varyans oranıdır. Çeşitli yollarla ölçülebilir.<a class="noteref" href="../Text/notlar.xhtml#n194" id="ref4">4</a> En basiti, doğumdan sonra birbirlerinden ayrılıp farklı ortamlarda büyütülmüş tek yumurta ikizlerinin arasındaki ilişkiyi belirlemektir. Onların bütün genleri ortaktır ve maruz kaldıkları hiçbir çevresel etki aynı değildir (örnek grubunun farklı çevre şartlarının arasındaki değişkenliğe kıyasla); dolayısıyla aralarındaki herhangi bir bağıntı, genlerin etkisi olmalıdır. Başka bir seçenek, bütün genleri ve çevresel etkilerin hemen hepsi ortak olan, yani birlikte büyümüş tek yumurta ikizleri ile genlerinin yarısını ve çevresel etkilerin hemen hepsini paylaşan birlikte büyütülmüş çift yumurta ikizlerinin karşılaştırılmasıdır (kesin bir dille ifade etmek gerekirse, örnek grup içindeki insanlar arasında değişkenlik gösteren genlerin yarısını paylaşırlar; bütün insanlarda ortak olan genlerin bunlarda da ortak olduğu açıktır). Tek yumurta ikizleri için hesaplanan bağıntı daha yüksekse, muhtemelen bu onlarda fazladan ortak olan genlerin etkisinin yansımasıdır. İki bağıntı arasındaki fark ne kadar büyükse, kalıtsallık tahmini o kadar büyük olur. Başka bir teknik ise, genlerin yarısı ve çevresel etkilerin hemen hepsini paylaşan biyolojik kardeşler ile genleri ortak olmayan (değişkenlik gösteren genler söz konusu olduğunda), çevresel etkilerin hemen hepsini paylaşan üvey kardeşleri karşılaştırmaktır.</p>

  <p>Ne veya nasıl ölçülürse ölçülsün, sonuçlar kabaca aynı çıkacaktır. Ayrı büyütülmüş tek yumurta ikizleri birbirlerine epey benzerler; birlikte büyümüş tek yumurta ikizleri, birlikte büyümüş çift yumurta ikizlerinden daha çok benzeşirken, biyolojik kardeşler de üvey kardeşlerden çok daha fazla benzeşir.<a class="noteref" href="../Text/notlar.xhtml#n195" id="ref5">5</a> Bütün bunlar yüksek kalıtsallık değerlerine dönüşmektedir ve genelde bu değerler 0,25 ila 0,75 arasında değişir. Bu durumun genelde kabul edilen özetine göre, zekâ, kişilik ve hayatta başa gelen şeylerdeki varyasyonun yaklaşık yarısı kalıtsaldır – genlerle bağıntısı vardır ya da genlerin dolaylı bir sonucudur. Bundan daha kesin ifadelerle konuşmak zordur, çünkü kalıtsallık değerleri bu yelpaze içinde bir dizi sebepten ötürü değişkenlik gösterir.<a class="noteref" href="../Text/notlar.xhtml#n196" id="ref6">6</a> Bu sebeplerden biri şudur: Acaba ölçüm hatası (rastgele parazit) toplam varyansa dahil edilmiş mi yoksa öngörülüp denklemden çıkarılmış mıdır? Başka bir tanesi şöyledir: Acaba genlerin <em>tüm</em> etkileri öngörülmüş müdür yoksa sadece <em>aditif</em> etkiler mi göz önüne alınmıştır; yani kişinin diğer genlerinden bağımsız olarak aynı etkiyi uyandıran genler mi hesaba katılmıştır (başka bir deyişle, soyu saf olan özelliklerin genleri)? Üçüncü bir sebep de en başta örnek grubundaki varyasyon miktarıdır: Homojen ortamlara sahip denek grupları, yüksek kalıtsallık değerleri verirken, değişkenlik gösteren ortamlarda bu değer küçüktür. Dördüncü olarak, bir özelliğin kişinin hayatının hangi zamanında ölçüldüğü önemlidir. Örneğin, zekânın kalıtsallığı yaş ilerledikçe artar ve ileri yaşlarda 0,8 değerine kadar çıkar.<a class="noteref" href="../Text/notlar.xhtml#n197" id="ref7">7</a> “Ağaç yaşken eğilir” sözünü unutun ve “Tanrım, anne babama dönüşüyorum!” sözünü düşünün.</p>

  <p>“Bütün özellikler kalıtsaldır” ifadesi bir parça abartılıdır, fakat çok da değil.<a class="noteref" href="../Text/notlar.xhtml#n198" id="ref8">8</a> Ev ortamına veya kültüre kökünden bağımlı olan somut davranış özellikleri elbette hiç de kalıtsal değildir: Hangi dili konuşup hangi dine taptığınızı ve hangi siyasal partiyi desteklediğinizi çevreniz belirler. Fakat kişinin temel yetenekleri ve mizacını yansıtan davranış özellikleri kalıtsaldır: Dile ne kadar hâkim, ne kadar dindar, ne kadar liberal veya muhafazakâr olduğunuz gibi özellikler. Genel zekâ kalıtsaldır ve kişiliğin değişkenlik gösterdiği beş ana özellik de öyle (İngilizcede OCEAN kısaltmasıyla özetlenir): Deneyimlere açık olmak, vicdanlılık, içe dönük veya dışa açık olmak, bildiğini okumak veya uzlaşmacı olmak, nevrotizm. Şaşırtıcı derecede özgün olan özelliklerin de kalıtsal olduğu anlaşılmıştır: örneğin nikotin veya alkol bağımlılığı, televizyon başında harcanan saat sayısı, boşanmaya yatkınlık gibi. Son olarak Chas Addams’ın karikatüründeki gibi patent bürosunun önünde karşılaşan Mallifert kardeşler ve onların gerçek dünyadaki muadilleri vardır: Doğumda ayrılan tek yumurta ikizleri büyüdüklerinde gönüllü bir itfaiye takımında şef olmuşlardı, sorulara yanıt verirken ikisi de boyunlarındaki zincirle oynuyordu ve ikisi de onları hava alanından (ayrı ayrı) alan araştırmacıya, arabanın tekerlek rulmanlarından birinin yerinden çıktığını ve değiştirilmesi gerektiğini söylemişti.</p>

  <p>Bir keresinde Marlon Brando’nun bir söyleşisini izlemiştim. Çocukluğunda nelerden etkilenip oyuncu olduğu soruldu. O da doğumda ayrılan tek yumurta ikizlerinin aynı saç parfümünü, aynı marka sigarayı kullanabileceğini ve aynı plajda tatile gidebileceğini falan anlattı. Söyleşiyi yapan Connie Chung, sanki sıkıcı bir konferansa katılmış gibi horlama numarası yaptı, oysa Brando’nun sorusunu yanıtladığını – veya daha doğrusunu söylersek bu soruyu neden yanıtlayamadığını açıkladığını anlamamıştı. Yetenekler ve zevklerin kalıtsallığı sıfır olmadığı sürece, bir özelliğin genler tarafından mı, çocukluk deneyimleri tarafından mı belirlendiğini yoksa söz konusu özelliği ikisinin birden mi etkilediğini bilmemizin yolu yoktur. Chung, bu meseleyi anlamayan tek kişi değildir. Birinci Yasa anne babada bir şey ölçüp, biyolojik çocuklarda bir şey ölçüp, sonra da anne baba etkisi hakkında sonuçlar çıkarmanın değersiz olduğunu ima eder; çünkü bağıntılar sadece bu kişilerin ortak genlerini yansıtıyor olabilir (saldırgan anne babaların çocukları da saldırgan olabilirken, konuşkan anne babaların çocukları da konuşkandır). Fakat sanki bütün özelliklerin kalıtsallığı sıfırmış gibi, bu pahalı araştırmalar yapılmaya ve sonuçları da çocuk bakımı tavsiyelerine dönüştürülmeye devam eder. Belki de Brando’dan bilimsel araştırma ödeneklerinin kime verileceğini gözden geçiren toplantılarda yol göstermesi istenilmeli.</p>

  <p>Davranış genetiğini eleştirenler, Birinci Yasaya seçenek oluşturabilecek bir yorum bulmaya çalışmıştır. Belki doğumda ayrılan çocukların üvey ailelerinin ortamları benzeşiyordu. Belki ayrı kaldıkları sürede birbirleriyle temas ettikleri de olmuştu. Belki anne babalar tek yumurta ikizlerinin birbirlerine benzemesi gerektiğini düşünüp ona göre davranıyordur. İkizler sadece genleri değil, aynı rahmi de paylaşır, bazen tek yumurta ikizlerinin koryon [fetusu saran zar] ve plasentası da ortaktır. Birbirlerine benzemelerini belki de genleri değil, doğum öncesindeki bu ortak deneyimleri sağlıyordur.</p>

  <p>Bu olasılıkların hepsi sınanmıştır. Bazı örneklerde kalıtsallık tahminini birkaç puan düşürmüş olsalar da, çok fazla da azaltamadılar.<a class="noteref" href="../Text/notlar.xhtml#n199" id="ref9">9</a> Üvey anne babaların özellikleri ve ev ortamı da ölçülmüştür (eğitimleri, sosyoekonomik statüleri, kişilikleri vs); bu özellikler tek yumurta ikizlerine aynı kişiliği ve mizacı kazandıracak kadar homojen değildir.<a class="noteref" href="../Text/notlar.xhtml#n1910" id="ref10">10</a> Tek yumurta ikizlerinin ikisi de, boyun zincirlerini parmaklarına dolamak ya da asansörde burundan nefes alıp vermek konularında cesaretlendirildikleri evlere bilhassa seçilip verilmez. Daha önemlisi, doğumdan sonra ayrılan tek yumurta ikizlerinin verildiği evler, doğumdan sonra ayrılan çift yumurta ikizlerinin verildiği evlere kıyasla birbirlerine daha çok benziyor değildir, ama tek yumurta ikizleri çift yumurta ikizlerine kıyasla daha çok benzeşirler.<a class="noteref" href="../Text/notlar.xhtml#n1911" id="ref11">11</a> En önemlisi ise ev ortamındaki farklılıklar büyüyen çocukların zekâsı ve kişiliğinde zaten bir fark yaratmaz (İkinci Yasayı incelerken göreceğiz), dolayısıyla bu iddia tartışmalıdır.</p>

  <p>Birbirinden ayrılmış ikizlerin temas etmesine gelecek olursak, iki kişi arasında rastlantısal bir karşılaşmanın, kişilikleri ve zekâlarını baştan yaratması pek muhtemel değildir, fakat her durumda temas miktarının, ikizlerin benzerlik derecesiyle bir bağıntısı olmadığı anlaşılmıştır.<a class="noteref" href="../Text/notlar.xhtml#n1912" id="ref12">12</a> Anne babalar, arkadaşlar ve akranların beklentileri için ne demek gerekir? Genetik tahliller öyle olmadığını gösterene dek çift yumurta ikizi sanılan tek yumurta ikizlerinin durumu, bu iddia için temiz bir sınama imkânı sağlamıştır. Tek yumurta ikizlerini benzer kılan şey beklentilerse, bu ikizlerin benzer olmaması gerekir; sorumluluk genlerdeyse birbirlerine benzemelidirler. Aslında bu ikizler, anne babaların tek yumurta ikizi olduğunu bildiği ikizler kadar benzeşirler.<a class="noteref" href="../Text/notlar.xhtml#n1913" id="ref13">13</a> Ayrıca, ikizlerin anne babaları tarafından ne kadar benzer muamele gördüğünün doğrudan ölçümü ile kişilik veya zekâ benzerlikleri arasında bir bağıntı yoktur.<a class="noteref" href="../Text/notlar.xhtml#n1914" id="ref14">14</a> Son olarak, aynı plasentayı paylaşmak tek yumurta ikizlerinin benzerliğini artırmaz, fakat <em>azaltabilir</em> (çünkü ikizlerden biri, diğeri üzerinde baskı kurabilir); araştırmaların, ortak plasentanın neredeyse tutarlı bir etkisinin olmadığını göstermesinin sebebi de budur.<a class="noteref" href="../Text/notlar.xhtml#n1915" id="ref15">15</a> Fakat ortak plasenta benzerliklerini artırıyor olsaydı bile, kalıtsallık değerindeki yükseliş mütevazı olurdu. Davranış genetikçisi Matt McGue’nun, kalıtsallık tahminlerini mümkün mertebe aşağı çekmek için doğum öncesi etkilerden faydalanmaya çalışan ve kısa süre önce ortaya çıkmış bir matematik modeline dayanarak belirttiği gibi: “IQ tartışmasının acaba IQ %50 mi yoksa %70 mi kalıtsaldır sorusunu merkez alması, son yirmi yılda doğa/yetiştirme tartışmasının nasıl kulvar değiştirdiğinin çarpıcı bir göstergesidir.”<a class="noteref" href="../Text/notlar.xhtml#n1916" id="ref16">16</a> Her halükârda, üvey kardeşler ile öz kardeşleri kıyaslayan araştırmalar, ikizlere odaklanmaz bile; ayrıca bu araştırmalar da ikiz çalışmalarıyla aynı sonuçları elde eder, dolayısıyla ikizliğe özgü hiçbir unsur, Birinci Yasayı saf dışı edecek gibi değildir.</p>

  <p>Davranış genetiği yöntemleri, kendi içinde üç kısıtlama barındırır. İlk olarak ikizler, kardeşler ve üvey kardeşlerle yapılan çalışmalar, insanları neyin farklı kıldığına açıklama getirebilir, fakat insanların ortak noktasını, yani evrensel insan doğasını açıklayamazlar. Örneğin, zekânın kalıtsallık değerinin 0,5 olduğunu söylemek, kişinin zekâsının yarısını kalıtımla aldığı anlamına gelmez (bu artık ne anlama geliyorsa); bu ifadeyle insanlar arasındaki <em>varyasyonun</em> sadece yarısının kalıtımla geçtiği ima edilir. 3. ve 4. Bölümlerde bahsedilenler gibi patolojik durumlarla ilgili davranış genetiği çalışmaları evrensel insan doğası üzerine ışık tutabilir, fakat bu bölümün konusuyla ilgisizdirler.</p>

  <p>İkincisi, davranış genetiği yöntemleri, incelenen insan grubu içindeki varyasyonu hedef alır, insan grupları <em>arasındaki</em> varyasyona bakmaz. Örnek grubundaki ikizler veya üvey kardeşlerin hepsi orta sınıf Amerikalı beyazlarsa, kalıtsallık tahminleri bize, orta sınıf beyaz Amerikalıların diğer orta sınıf beyaz Amerikalılardan farklılık gösterdiğini anlatabilir, fakat orta sınıfın, alt ya da üst sınıflardan, Amerikalıların Amerikalı olmayanlardan, beyazların Asyalılar ya da siyahlardan neden farklı olduğuna açıklama getiremez.</p>

  <p>Üçüncüsü, davranış genetiği yöntemleri sadece özelliklerin genlerle <em>bağıntısını</em> gösterebilir, ama özelliklerin doğrudan gen ürünü olduğunu göstermez. Bu yöntemler, genlerin nispeten doğrudan ürünü –beyin bağlantılarını veya metabolizmasını etkileyen genlerin sonucu– olan özellikler ile dolaylı ürünler –belirli bir fiziksel görünüme yönelik genlerin sonucu– olan özellikleri ayırt edemez. Ortalamada uzunların, kısalara kıyasla işlerinde daha hızlı terfi ettiğini veya çekici insanların çekici olmayanlara göre kendilerinden daha emin olduğunu biliyoruz.<a class="noteref" href="../Text/notlar.xhtml#n1917" id="ref17">17</a> (Bir deneyde, sahte bir röportaj sırasında numaradan dışarıya çağrılan röportajcıyı denekler beklemek zorunda bırakıldı; normal görünümlü kişiler şikâyet etmeye başlamadan önce dokuz dakika beklerken, çekici görünümlüler üç dakika yirmi saniye sabredebildi.)<a class="noteref" href="../Text/notlar.xhtml#n1918" id="ref18">18</a> Muhtemelen insanlar uzun boylu ve çekici kişilere boyun eğer, bu da onların daha başarılı olmasını ve işlerinde ilerlemelerini sağlar. Boy ve görünüm açıkça kalıtsaldır, dolayısıyla görünümün etkilerini bilmiyor olsaydık, bu insanların başarısının dolaylı olarak uzun bacaklar veya hoş bir burun sağlayan genler yerine doğrudan hırs veya özgüven genlerinden geldiğini düşünebilirdik. Buradan çıkarılması gereken ders, kalıtsallığın her zaman bütün bulguların ışığında yorumlanması gerektiğidir; üstelik kalıtsallığın anlamı daima göze sokacak kadar açıkta olmaz. Bu söylenenlerden sonra, aslında kişiliğin kalıtsallığının görünümle ilgili genlere indirgenemeyeceğini biliyoruz. Görünümün kişilik üzerine etkisi küçük ve kısıtlıdır; bununla birlikte, sarışınlarla ilgili şakalar bütün çekici kadınların kibirli ve başarılı olmadığını gösteriyor. Bunun aksine kişilik özelliklerinin kalıtsallığı büyük ve kapsamlıdır, hatta görünümün yan ürünü olarak açıklanamayacak kadar büyüktür.<a class="noteref" href="../Text/notlar.xhtml#n1919" id="ref19">19</a> 3. Bölümde gördüğümüz gibi, kişilik genleri bazı örneklerde sinir sisteminde ürünleri olan gerçek genlerle bağdaştırılabilir. İnsan Genomu Projesi’nin tamamlanmasıyla birlikte, genetikçilerin yakında bu tip bağlantılardan daha çok bulması muhtemeldir.</p>

  <p>Birinci Yasa, radikal bilimciler için bir karın ağrısıdır. Bu yasanın itibarını sarsmayı denemiş, fakat başaramamışlardır. 1974’te Leon Kamin şunu yazmıştı: “IQ testi sonuçlarının kalıtsal olduğunu söyleyen varsayımı sağduyulu bir kişinin kabul etmesini sağlayacak veriler mevcut değildir”; on yıl sonra aynı yargıyı Lewontin ve Rosela birlikte tekrar dile getirdi.<a class="noteref" href="../Text/notlar.xhtml#n1920" id="ref20">20</a> 1970’lerde bile Bizans entrikasına benzeyen bu iddia 1980’lere gelindiğinde bir çaresizlik göstergesiydi ve günümüzde tarihe karışmıştır.<a class="noteref" href="../Text/notlar.xhtml#n1921" id="ref21">21</a> Her zamanki gibi saldırılar, sadece duygusuz akademik tahliller aracılığıyla gelmiyordu. Ayrı büyütülmüş ikizler üzerinde büyük ölçekli ilk araştırmayı gerçekleştiren Thomas Bouchard, kişilik genetiği çalışmalarının öncülerinden biridir. Minnesota Üniversitesi’ndeki aktivistler onu ırkçı diye niteleyip “Alman faşizmi”yle ilintilendiren el ilanları dağıttılar, ona Nazi dedikleri sloganları sprey boyayla oraya buraya yazdılar ve üniversiteden kovulmasını talep ettiler. Psikolog Barry Mehler, Bouchard’ı, araştırma kisvesi altında Nazi kamplarında ikizlere işkence eden doktor Josef Mengele’nin çalışmasını “ıslah etmekle” suçladı. Her zamanki gibi bu suçlamalar hem entelektüel hem de kişisel bakımdan haksızlıktı: Faşistlikle alakası olmayan Bouchard, 1960’larda Berkeley’deki Özgür Konuşma Hareketi’nin katılımcılarından biriydi, aktivistliği yüzünden kısa süre hapis yatmıştı ve yine olsa yine yaparım diyordu.<a class="noteref" href="../Text/notlar.xhtml#n1922" id="ref22">22</a></p>

  <p>Bu saldırılar açıkça politiktir ve bunları savuşturmak kolaydır. Asıl zararlı olan şey, Birinci Yasanın yorumlanma şeklidir: “Yani her şeyin genlerle ilgili olduğunu söylüyorsunuz” ya da daha öfkeli bir tavırla “genetik belirlenimcilik!” gibi ifadeler dile getirilir. Modern entelektüel yaşantıdaki bu tuhaf refleksi daha önce yorumladım: Konu gelip genlere dayandığında, insanlar, yüzde ellisi ila yüzde yüzü, “bazı” ile “hepsi” ve “etkiliyor” ile “belirliyor” ifadeleri arasındaki farkları ayırt etme becerilerini kaybediyor. Bu entelektüel sakatlığın teşhisi açıktır: Teolojik zeminde genlerin etkisinin sıfır olması zorunluysa, o zaman sıfır olmayan bütün değerler eşit derecede sapkınlıktır.</p>

  <p>Fakat Boş Sayfa kuramının en kötü yan etkisi, insanların, genlerin etkisini değil, çevrenin etkisini yanlış anlamasıdır.</p>
  <hr />

  <p class="nonindent">İKİNCİ YASA: <em>Aynı ailede büyütülmüş olmanın etkisi, genlerin etkisinden küçüktür</em>. Şimdi geldiğimiz noktada, genlerimizin bizi komşularımızdan farklı kılma konusunda rol oynadığını ve çevremizin eşit payı olduğunu takdir ediyor olmalısınız. Bu noktada herkes aynı yargıya varır. Bizler hem genlerimiz hem de ailemizin bizi yetiştirme tarzı tarafından şekillendirildik: Anne babalarımızın bize davranış biçimi ve içinde büyüdüğümüz evin ortamı da önemlidir.</p>

  <p>O kadar hızlı gitmeyelim. Davranış genetiği, çevremizin bizleri etkileyebileceği iki farklı yolu ayırt etmemizi sağlar.<a class="noteref" href="../Text/notlar.xhtml#n1923" id="ref23">23</a> <em>Ortak</em> çevre bizi ve kardeşlerimizi etkileyen şeydir: Anne babamız, ev hayatımız ve mahallemiz (örnek grubundaki diğer anne babalara ve mahallelere kıyasla). <em>Ortak olmayan</em> veya <em>eşsiz çevre</em> bunun dışında kalan her şeydir: Çocuklardan birinin anne babanın gözdesi olması (“annem seni her zaman daha çok sevdi”), ailede başka kardeşlerin bulunması, bisikletten düşmek veya virüs kapmak gibi eşsiz deneyimler misali kardeşlerden birini etkileyen, ama diğerine dokunmayan her şey, dolayısıyla hayatın akışımızda başımıza gelen, fakat kardeşlerimizin yaşamadığı şeyler.</p>

  <p>Ortak çevrenin etkileri ikizlerle yapılan çalışmalarda ölçülebilir. Bu hesaplamayı yapmak için kalıtsallık değerinin tek yumurta ikizleri arasındaki bağıntıdan çıkarılması gerekir. Bu çıkarma işleminin gerekçesi, tek yumurta ikizlerinin ortak genleri (kalıtsallık değeriyle ölçülür) ile ortak çevreden ötürü benzer olmasıdır (benzerlik bağıntı değeriyle ölçülür); dolayısıyla ortak çevrenin etkisi kalıtsallık değerinin, bağıntı değerinden çıkarılmasıyla tahmin edilebilir. Başka bir seçenek ise üvey kardeşlerle yapılan çalışmalarda üvey kardeşlerin arasındaki bağıntıya bakarak bu etkileri tahmin etmektir: üvey kardeşlerin genleri ortak değildir, dolayısıyla herhangi bir benzerlik (örnek grubuna kıyasla) aynı evde büyümeleri ve ortak yaşadıkları deneyimlerden kaynaklanmalıdır. Üçüncü bir teknik, birlikte büyüyen öz kardeşlerin (ortak genleri vardır ve ev ortamları aynıdır) bağıntısı ile ayrı büyüyen öz kardeşlerin (sadece genleri ortaktır) bağıntısını karşılaştırmaktır.</p>

  <p><em>Eşsiz</em> çevrenin etkileri, tek yumurta ikizleri (genleri ve çevreleri ortaktır) arasındaki bağıntının 1 rakamından (genler, ortak çevre ve eşsiz çevrenin etkilerinin toplamı 1 eder) çıkartılmasıyla ölçülebilir. Aynı mantıkla, üvey kardeşlerle yapılan çalışmalarda kalıtsallık tahmini ile ortak çevre tahmininin 1 rakamından çıkarılmasıyla da ölçülebilir. İş uygulamaya gelince bütün bu hesaplamalar çok daha karmaşıktır; çünkü ölçüm hataları ve aditif olmayan etkiler de hesaba katılmaya çalışılır, böyle olduğundaysa toplam, parçaların toplanmasıyla elde edilmez. Fakat bu hesapların ardındaki mantığı anlamış olmanız lazım.</p>

  <p>O halde bulduğumuz şey nedir? Ortak çevrenin etkisi küçüktür (varyansın %10’undan küçüktür), çoğunlukla istatistiksel olarak önemsizdir, çoğunlukla başka çalışmalarda bu etki yeniden ortaya çıkmaz ve çoğunlukla koca bir sıfırdır.<a class="noteref" href="../Text/notlar.xhtml#n1924" id="ref24">24</a> Turkheimer, bu etkilerin genlerin etkisinden küçük olduğunu temkinli bir şekilde söylerken; birçok davranış bilimcisi daha ileri gidip ortak çevre etkisinin, özellikle yetişkinlikte göz ardı edilebileceğini belirtir. (IQ çocuklarda ortak çevreden etkilenir, fakat yıllar geçtikçe etkisi sıfıra kadar düşer.)</p>

  <p>Bu sonuçlar nereden çıkmaktadır? Gerçek bulguları anlamak kolaydır. Öncelikle, yetişkin kardeşler birlikte veya ayrı büyümüş olsalar da yeterince benzeşirler. İkincisi, üvey kardeşler sokaktan rastgele seçilen iki kişiden daha çok birbirlerine benzemez. Üçüncüsü, tek yumurta ikizleri, ortak genlerinin etkisinden beklenenin üzerinde benzeşmez. Birinci Yasada olduğu gibi, tamamen farklı yöntemlerin (tek yumurta ikizlerinin çift yumurta ikizleriyle, birlikte büyüyen kardeşlerin ayrı büyüyen kardeşlerle ve üvey kardeşlerin öz kardeşlerle karşılaştırılması) arasındaki şaşmaz tutarlılık, bu şablonun doğru olduğu sonucuna varmamız için bizi cesaretlendiriyor. Kardeşlerin aynı evde büyürken ortak yaşadıkları deneyimler her ne olursa olsun, sonunda ne tür bir insan olacaklarını etkilememekte ya da çok az etkilemektedir.</p>

  <p>Önemli bir nokta şudur: Bu çalışmalarda incelenen ev ortamlarının aralarındaki farklar pek önemli değildir; bu evler daha çok orta sınıfa ait evlerdir ve nüfusun bütününü temsil etmezler. Fakat bu örnek gruplarıyla başka türlü ev ortamları arasında sonucu etkileyebilecek farklar olabilir. Bu çalışmalar, çocuklarla ilgilenilmeyen aile ortamlarını, fiziksel ve cinsel taciz vakalarını, çocukların yetimhanede terk edildiği örnekleri incelemez, dolayısıyla aşırı durumların kişide yara açmadığını göstermezler. Ayrıca kültürler arasındaki farklarla ilgili de bir şey söylemezler; çocuğu Yanomamö savaşçısı ya da Tibetli bir keşiş, hatta sokak çetesi üyesi yerine orta sınıf Amerikalı yapan unsur hakkında bir şey diyemezler. Genelde, bir örnek grubu dar bir yelpazedeki ev ortamlarından toplanmışsa, geniş yelpazedeki ev ortamlarının etkisini gözden kaçırabilir.<a class="noteref" href="../Text/notlar.xhtml#n1925" id="ref25">25</a></p>

  <p>Bu ikazlara rağmen İkinci Yasa önemsiz sayılamaz. “Orta sınıf” (en çok üvey anne baba bu kesimdedir) ve kırsal Ortabatılı köktendinci Hıristiyanlardan Manhattanlı Yahudi doktorlara dek çok geniş bir hayat tarzını, farklı ev ortamları ve değişik çocuk yetiştirme felsefeleriyle birlikte kucaklayabilir. Davranış genetikçileri, anne baba örnek gruplarının aslında her tür kişilik tipini barındırdığını görmüştür. Üvey anne babalarla yapılan çalışmalar başka bir sebepten ötürü geçersiz sayılsa bile, İkinci Yasa bundan kötü etkilenmez, çünkü ikizlerle yapılan büyük ölçekli çalışmalarla da bu yasaya ulaşılmaktadır.<a class="noteref" href="../Text/notlar.xhtml#n1926" id="ref26">26</a> Üvey anne baba örnek gruplarının IQ aralığı, toplumun geneline kıyasla daha dar (ve daha yüksek) olsa bile, bu durum onların büyümüş çocuklarının IQ’larının bağıntı göstermemesini açıklamaz, çünkü çocuklar küçükken IQ’ları bağıntı verir.<a class="noteref" href="../Text/notlar.xhtml#n1927" id="ref27">27</a> Bu keşiflerin devrimci getirilerine göz atmadan önce, üçüncü yasaya bakalım.</p>

  <p class="extract">ÜÇÜNCÜ YASA: <em>İnsanların karmaşık davranış özelliklerindeki varyasyonun önemli bir oranını, genler ya da aile etkisi açıklamaz</em>. Bu sonuç, kalıtsallık değerlerinin birden küçük olduğu varsayılarak, doğrudan Birinci ve İkinci Yasadan gelir. İnsanlar arasındaki varyasyonu genler, ortak çevre ve eşsiz çevrenin etkisine yontarsak, genlerin etkisi sıfırdan büyük ama birden küçükse ve ortak çevrenin etkisi sıfır dolaylarında geziniyorsa, o halde eşsiz çevrenin etkisi sıfırdan büyük olmalıdır. Aslında bu etkilerin oranı, her zamanki gibi neyin ölçüldüğüne ve nasıl öngörüldüğüne bağlı olarak %50 civarındadır. Somut bir şekilde söylemek gerekirse, birlikte büyütülen tek yumurta ikizleri (hem genleri hem de aile ortamları ortaktır) zekâları ve kişilikleri bakımından özdeş olmaktan uzaktır. Ne genetik ne de aileyle bağlantılı olan bazı sebepler tek yumurta ikizlerini farklı kılıyor ya da genel açıdan bakarsak, insanları oldukları şey yapıyor olmalı.<a class="noteref" href="../Text/notlar.xhtml#n1928" id="ref28">28</a> Bob Dylan’ın Mister Jones şarkısında dediği gibi, burada bir şeyler dönüyor, ama ne olduğunu bilmiyoruz.</p>

  <p>Üç yasanın işe yarar bir özeti şöyledir: Genler %50, ortak çevre %0, eşsiz çevre %50 (ya da cömert olmak isterseniz: genler %40 ila 50, ortak çevre %0 ila 10, eşsiz çevre %50). Açıklamaya çalıştığımız şeyi anımsamanın basit yolu şudur: Beraber veya ayrı büyüseler de tek yumurta ikizleri birbirlerine %50 benzer. Bunu aklınızda tutup çocuk yetiştirmenin etkileri hakkındaki düşüncelerinize ne olduğunu izleyin.</p>
  <hr />

  <p class="nonindent">Davranış genetikçileri zihinsel özelliklerin kalıtımla aktarıldığını (Birinci Yasa) onlarca yıldır biliyor olsa da, ortak çevrenin etkisiz olduğunun (İkinci Yasa) ve eşsiz çevrenin etkisinin işe bu ölçüde dahil olduğunun (Üçüncü Yasa) anlaşılması biraz zaman aldı. Robert Plomin ve Denise Daniels ilk uyarıyı 1987 tarihli “Neden aynı ailedeki çocuklar birbirinden bu kadar farklıdır?” adlı makaleyle dile getirdi. Bu muamma Thomas Bouchard, Sandra Scarr, David Lykken gibi başka davranış genetikçileri tarafından da fark edildi ve 1994’te de David Rowe’un <em>The Limits of Family Influence</em> [Aile etkisinin sınırları] adlı kitabıyla birlikte spotlar yeniden bu meseleye çevrildi. Bu muamma, Frank Sulloway’in geniş çevrelerce tartışılan ve doğum sırası ile devrimci mizaç arasındaki ilişkiyi inceleyen 1996 tarihli kitabı <em>Born to Rebel</em> [İsyan için doğmak] için sıçrama tahtası olmuştur. Yine de davranış genetiği alanının dışında kalanların çok azı, İkinci Yasa ile Üçüncü Yasanın önemini takdir etmiştir.</p>

  <p>1998’de bağımsız akademisyen Judith Rich Harris’in (basın anında “New Jerseyli büyükanne” etiketini yapıştırdı) yayımladığı <em>Nurture Assumption</em> [Yetiştirme önermesi] adlı kitabı herkesi bir anda çarptı. <em>Newsweek</em> dergisi öyküyü kapağında özetledi: “Anne babaların etkisi önemli mi? Çocukların nasıl geliştiğine dair hararetli bir tartışma.” Harris, üç yasayı gün ışığına çıkarmış ve bu yasaların getirilerini insanlara anlatmaya çalışıyordu: Hem uzmanların hem de sıradan insanların geleneksel çocuk yetiştirme tarzı yanlıştı.</p>

  <p>Çocukları ve anne babaları insanlık dramında baş oyuncu yapan Rousseau’ydu.<a class="noteref" href="../Text/notlar.xhtml#n1929" id="ref29">29</a> Çocuklar soylu vahşilerdir, yetiştirilme tarzları ve eğitimleri de bunların özündeki doğanın çiçek açmasını sağlayacak ya da omuzlarına uygarlığın yozlaşmış yükünü bindirecektir. Soylu Vahşi ile Boş Sayfanın XX. yüzyıl versiyonları, çocuklar ve anne babaları sahnenin merkezine yerleştirmiştir. Davranışçılar, eğitimin zorunlulukları sayesinde çocukların şekillendiğini ileri sürmüş ve anne babalarına çocukların ağlamasına falan tepki vermemelerini tavsiye etmişti; çünkü bu sadece bebekleri ödüllendirme ve ağlama sıklıklarının artması anlamına gelecekti. Freudçular ise bizlerin sızlanma, tuvalet eğitimi, aynı cinsiyetten ebeveynin kimliğini edinme başarımızın ölçüsüne göre şekillendiğimizi kuramlaştırmış ve anne babalara bebeklerini yatağa almamalarını tavsiye etmişlerdir; çünkü bunun sonucunda zararlı cinsel arzular uyanabilirdi. Herkes psikolojik hastalıklar yüzünden annelerin suçlanabileceğini kuramlaştırmıştı: Otizim annelerin soğukluğundan, şizofreni onların “çelişkili davranışları”ndan ve anoreksi kızlarının üzerinde kurdukları mükemmellik baskısından kaynaklanıyor dediler. Düşük özsaygı “toksik anne babalara” atfedilmiş ve her türlü sorun, “işlev bozukluğu olan aileler”den bilinmiştir. Elli dakikada çocukluk çatışmalarını yeniden yaşayan psikoterapi hastalarında ve biyografilerin büyük bölümünde, yetişkin kişinin trajedi ve zaferlerinin kökleri o öznenin çocukluğunda aranmıştır.</p>

  <p>Günümüzde iyi eğitimli birçok anne baba, çocuklarının kaderinin kendi ellerinde olduğuna inanır. Çocuklarının herkesten ilgi gören ve özgüveni yüksek kişiler olmasını, iyi notlar alıp okulda zaman geçirmelerini, uyuşturucu, alkol ve sigaradan uzak durmalarını, genç yaşta hamile kalmamalarını ya da baba olmamalarını, kanunun sözünden çıkmamalarını, evliliklerinde mutlu ve işlerinde başarılı olmalarını isterler. Çocuk bakımı uzmanlarından oluşan bir koro onları, sonuca ulaşma bakımından içeriği sürekli değişen fakat kesinliği asla değişmeyen tavsiyelere boğmakta. Günümüzdeki reçete şöyle bir şeydir: Anne babalar bebeklerinin duygularını renkli oyuncaklar ve çeşitli deneyimlerle harekete geçirmelidir. (Bir sabah televizyon programında benimle aynı koltuğu paylaşan çocuk doktoru “onları dışarı çıkarın ve ağaç kabuğunu hissetmelerini sağlayın” tavsiyesinde bulunmuştu.) Bebeklerin dil gelişimini mümkün mertebe beslemek için anne babalar bebeklerine bir şeyler okumalı ve onlarla konuşmalıdır. Çocuklarıyla her yaşlarında konuşmalı ve iletişim kurmalıdır, onlara harcanan zaman asla yeterince çok değildir. (Çalışan anne babaların akşam yemeği ile yatak vakti arasında kalan zamanda, gün içindeki yokluklarını telafi etmek için çocuklarıyla yoğun vakit geçirmesi fikri, yani “kaliteli zaman” kavramı, kısa sürede ulusal çaplı bir şakaya dönüştü; iş hayatına girmelerinin çocuklarının mutluluğunu tehlikeye atacağını kabul etmeyen annelerin bir bahanesi olarak görüldü.) Anne babalar katı fakat makul sınırlar belirlemeli, ne çocuklarına patronluk taslamalı ne de onları bütünüyle serbest bırakmalıdır. Her türlü fiziksel cezalandırma yönteminin modası geçmiştir, çünkü bu cezalar bir şiddet döngüsü başlatır. Anne babalar çocuklarını aşağılamamalı ve onlara kötüsün dememelidir, çünkü bu sözler özsaygılarını azaltır. Bunun aksine onları kucaklama, yerli yersiz sevgi gösterileri ve onaylama yağmuruna tutmalıdır. Ayrıca anne babalar buluğ çağına girmiş çocuklarıyla yoğun bir iletişim içinde olmalı ve hayatlarının her yönüne ilgi göstermelidir.</p>

  <p>Derken birkaç anne baba, otomatik çocuk bakımı makineleri haline dönüşmeyi sorgulamaya başladı. <em>Newsweek</em> dergisinde kısa bir süre önce şu başlıkla bir kapak haberi yayımladı: “Ebeveyn tuzağı.” Haberde, çocuklar başarısız bireylere veya kafelerde insanları vuran nişancılara dönüşür korkusuyla işte olmadıkları her dakikayı çocuklarını eğlendirmeye, onlara şoförlük yapmaya adayan ve sonuçta hem fiziksel hem de duygusal olarak tükenmiş anne babalardan bahsediliyordu. <em>Boston Globe Magazine</em>’de benzer bir öykü ironik bir başlıkla “Mükemmel çocuğu nasıl yetiştirmeli…” başlığıyla çıktı:</p>

  <blockquote>
    <p class="nonindent">Newton’dan Alice Kelly “çocuk bakımı tavsiyelerinden gına geldi” diyor. “Çocuğumu manen zenginleştirecek oyun deneyimlerini sağlamak için neler yapmam gerektiğiyle ilgili her şeyi okudum. Onlarla birlikte çokça fiziksel etkinlik yapmam gerekiyor ki spor yapma alışkanlığı yavaş yavaş kafalarına yerleşsin, dolayısıyla sağlıklı ve sağlam yetişkinler olsunlar. Aynı zamanda her tür zekâ oyununu da oynamam gerekiyor ki büyüdüklerinde zeki olsunlar. Ayrıca türlü türlü oyunlar var ve benim de hepsini oynatmam gerekiyor – el hüneri için kil oyunları, okuma başarısı için sözcük oyunları, büyük kasların gelişimine yönelik oyunlar, küçük kasların gelişimine yönelik oyunlar. Hayatımı çocuklarımla ne oynamam gerektiğini anlamaya adayabilirmişim gibi hissediyorum.”…</p>

    <p>Stoneham diyetisyeni Elizabeth Ward, anne babaların çocuklarını memnun etmek için “profesyonel aşçılar gibi yemek pişirip bir öğünde iki üç yemek çeşidi hazırlamaya bu kadar istekli olmalarını” anlamıyor… Sebeplerden biri, çocuğu sunulan yemek ile öğün atlamak arasında tercih yapmaya zorlamanın yeme bozukluklarına yol açacağı korkusudur; yirmi otuz yıl önce bu düşünce muhtemelen anne babaların aklına bile gelmezdi.<a class="noteref" href="../Text/notlar.xhtml#n1930" id="ref30">30</a></p>
  </blockquote>

  <p class="nonindent">Mizahçı Dave Barry, buluğ çağındaki çocukların anne babalarına uzmanların verdiği tavsiyeleri yorumlar:</p>

  <blockquote>
    <p class="nonindent">Uyarı belirtilerini izlemenin yanı sıra çocuğunuzla aranızda “iletişim hatlarını açık tutmanız” gerekiyor. Çocuklarınızın ilgilendiği şeylerle ilgilenin ki aranızda bir iletişim gelişsin; şu diyalogta gördüğümüz gibi:</p>

    <div class="block">
      <p>BABA: Bu dinlediğin müzik nedir, evlat?</p>

      <p>OĞUL: Limp Bizkit adlı bir grup, baba.</p>

      <p>BABA: Berbatlar.</p>
    </div>

    <p>…Çocuğunuzla ilişkinizde bu tür bir yakınlık oluşturmak için çaba göstermelisiniz. Unutmayın: işler iyice sarpa sararsa, iyi bir kucaklamadan daha iyi çocuk yetiştirme yöntemi yoktur. Çocuğunuzun başının derde girdiğini hissederseniz, kamuya açık alanda ve diğer gençlerin de bulunduğu bir anda çocuğunuza sıkı sıkı sarılarak yüksek ve kulak tırmalayıcı bir sesle “sen benim KÜÇÜK BEBEĞİMSİN, NE OLURSA OLSUN seni seviyorum” demek zorundasınız. Bu hareket çocuğunuzu o kadar utandıracaktır ki hemen olay yerinden kaçıp bütün beslenme tarzları çakıl yemekten ibaret olan, katı bir dinsel tarikata girecektir. Eğer bir kez sarılmak işe yaramazsa, çocuğunuzu bir daha sarılmakla tehdit edin.<a class="noteref" href="../Text/notlar.xhtml#n1931" id="ref31">31</a></p>
  </blockquote>

  <p class="nonindent">Geri tepmesi bir yana, uzmanların tavsiyeleri gerçekten sağlıklı olabilir mi? Belki de ebeveyn tuzağı, çocuk bakımının etkileri hakkında giderek daha çok şey öğrenen bilimcilerin hazırladığı, hem iyi hem de kötü tarafları olan bir karışımdır. Anne babalar zamanlarının bir kısmını kendilerine ayırdıkları için affedilebilir, fakat uzmanlar haklıysa, bu yöndeki her kararın tehlike oluşturduğunu anlamak zorundadırlar.</p>

  <p>O halde çocuk bakımının uzun vadeli etkileri hakkında ne biliyoruz? Davranış genetiğinin hammaddesi olan, anne babalar arasındaki doğal varyasyon bunu bulmamız için önümüze bir yol seriyor. Ailelerden oluşan büyük bir örnek grubunda, anne babaların çocuk bakımı ideallerine ne kadar bağlı kaldıkları değişkenlik gösterir (idealden sapanlar olmasaydı tavsiye vermenin anlamı kalmazdı). Kimi anneler evde kalırken başka anneler iş bağımlısı olmuştur. Kimi anne babalar çabuk sinirlenirken, kimileri sonsuz sabır gösterir. Bazıları geveze ve bazıları suskun; bazıları duygularını hemen ortaya dökerken bazıları mesafeli davranır. (Emekleyen bebeğinin resmini bana gösterdikten sonra “kızımıza gerçekten tapıyoruz” diyen bir akademisyen gibi.) Bazı evler tıka basa kitapla doludur, başkaları gürültülü tv setleriyle; kimileri çifte kumrular gibi sevişirken kimi çiftler de kedi köpek gibi dalaşır. Bazı anneler June Cleaver<a class="noteref" href="../Text/notlar.xhtml#n1932" id="ref32">32</a> gibidir, kimi anneler ise bunalımlı, isterik ya da dağınıktır. Geleneksel kanıya göre, bu farklılıkların bir fark yaratması gerekir. En azından, aynı evde büyüyen –aynı anne babaya, kitaplara, televizyona vesaireye maruz kalan– iki çocuğun, farklı evlerde büyüyen iki çocuğa kıyasla, büyüdüklerinde daha çok benzeşmeleri gerekir. Bu çocuklar acaba birbirlerine benziyor mu diye bakmak, doğrudan sonuç veren güçlü bir testtir. Bu test, anne babaların çocukları değiştirmek için ne yapması gerektiğini ya da çocukların nasıl tepki vereceğini anlatan bir varsayıma dayanmak zorunda değildir. Ev ortamını ne kadar düzgün ölçtüğümüze de bağlı değildir. Anne babaların yaptığı <em>herhangi bir şey</em> çocukları <em>herhangi</em> sistematik bir şekilde etkiliyorsa, o zaman aynı anne babayla büyüyen çocuklar, farklı anne babayla büyüyen çocuklara kıyasla birbirlerine daha çok benzeyecektir.</p>

  <p>Fakat benzemezler. İkinci Yasanın ardındaki keşifleri anımsayın. Birlikte büyütülen öz kardeşler birbirlerine, doğumdan sonra ayrılmış öz kardeşlerden daha fazla benzemez. Üvey kardeşler birbirlerine ancak yabancılar kadar benzer. Öz kardeşler arasındaki benzerlikler de tamamen ortak genleriyle açıklanabilir. Ev ortamları ve anne babalar arasındaki bütün bu farkların, çocukların kişilikleri üzerinde öngörülür uzun vadeli etkileri yoktur. Meseleyi ince bir şekilde açıklama tarzı sayılamayacak olsa da, çocuk bakımı uzmanlarının verdiği tavsiyelerin çoğu saçmalıktır diyebiliriz.</p>

  <p>Fakat bu tavsiyeler çocuk gelişimi araştırmalarına dayandırılmamış mıdır? Evet, bu tavsiyeler, anne babaların davranışları ile biyolojik çocuklarının davranışları arasındaki bağıntıyı gösterip, sanki kalıtım diye bir şey yokmuş gibi, çocuk büyütmenin çocukları şekillendirdiği sonucu çıkaran onca yararsız araştırmadan gelmektedir. Aslında bu araştırmalar yukarıdaki betimlemeden daha kötü durumdadır. Kalıtım diye bir şey olmasaydı bile, anne babalar ile çocuklar arasındaki bağıntı, illa çocuk yetiştirme uygulamalarının çocuğu şekillendirdiği anlamına gelmez; çocukların, çocuk yetiştirme uygulamalarını şekillendirdiği sonucu da çıkabilirdi.<a class="noteref" href="../Text/notlar.xhtml#n1933" id="ref33">33</a> Birden fazla çocuğu olan her anne babanın bildiği gibi, çocuklar şekil verilmeyi bekleyen ve birbirlerinden ayırt edilemez hammadde öbekleri değildir. Onlar kişilikleriyle birlikte doğan küçük insanlardır. İnsanlar başka insanların kişiliklerine tepki verir – bu insanlardan biri anne ya da baba, diğeri de çocuk olsa bile. Sevgisini belli eden çocuğun anne babası da sevgisini belli eder, dolayısıyla anne babasından öpücüklerinden kaçan veya öptüklerinde yüzünü silen çocuğun ailesinden farklı davranırlar. Sessiz ve durgun bir çocuğun anne babası, bir duvarla konuştuklarını düşünüp onunla daha az çene çalar. Uysal bir çocuğun anne babası, katı fakat makul sınırlar koyduklarında sorun yaşamayabilir; bir yaramazın anne babasıysa tüm çarelerini tükettiklerini görüp katı kurallar koymak ya da bundan tamamen vazgeçmek zorunda kalır. Başka bir deyişle, bağıntı sebeplere işaret etmez. Anne babalar ile çocuklar arasındaki bağıntı, illa anne babaların çocukları etkilediği anlamına gelmez; çocukların anne babaları etkilediği, yani genlerin hem çocukları hem de anne babaları etkilediği veya iki durumun da geçerli olduğu anlamlarına da gelebilir.</p>

  <p>Daha da kötüsü var. Birçok araştırmada hem anne babaların hem de çocuğun davranışlarıyla ilgili verileri aynı taraf (bazı çalışmalarda anne babalar bazılarındaysa çocuklar) sağlar. Anne babalar deneyi yapan kişiye çocuklarına nasıl davrandıklarını <em>ve</em> nasıl insanlar olduğunu anlatır ya da buluğ çağındaki çocuklar, deneyi yapan kişiye nasıl insanlar olduklarını <em>ve</em> anne babalarının onlara nasıl davrandığını anlatır. Bu tür çalışmaların, anne babalar ile çocukları üçüncü bir kişinin değerlendirdiği çalışmalara göre daha güçlü bir bağıntı vermesi akıllarda kuşku uyandırıyor.<a class="noteref" href="../Text/notlar.xhtml#n1934" id="ref34">34</a> Sorun sadece insanların kendilerine ve ailelerine pembe gözlükler veya önyargılarla bakmaya eğilimli olması değil; anne babalar ile buluğ çağındaki çocuklar arasındaki ilişkinin, çift yönlü bir cadde olmasıdır. Harris, 1997 tarihli ve geniş çevrelerin haberdar olduğu bir araştırma hakkında yorum yaparken sorunları özetlemiştir. Gençlerin, kendileri ve aileleri hakkında doldurduğu bir anket dışında başka hiçbir şeye dayanmayan araştırmacılar, “aile/anne baba bağlılığının –yakın bağlar, büyük beklentiler ve bolca sevgi– uyuşturucu, sigara ve sağlıksız cinsellik gibi ergenlik hastalıklarına karşı “koruyucu” etkisi olduğunu iddia etmişti. Harris şunu belirtir:</p>

  <blockquote>
    <p class="nonindent">Mutlu bir insan bütün sorulara neşeli yanıtlar verme eğilimindedir: evet, annem babam bana karşı çok iyi; evet, ben de iyiyim. Dünyaya toplum tarafından kabul edilecek bir görüntü vermek isteyen kişi, toplumun kabul edeceği yanıtları işaretler: evet, annem babam bana karşı çok iyi; hayır, hiç kavgaya karışmadım, yasadışı ot falan içmedim. Öfkeli veya bunalımlı kişiyse öfkeli veya bunalımlı yanıtları işaretler: annem babam geri zekâlı, matematik sınavını astım, anketinizin de canı cehenneme…</p>

    <p>… Belki de bu federal kurumların, onları yanıltarak 25 milyon dolarlarının karşılığını aldıklarını düşünmeye iten şey, araştırmacıların bulgularını olumlu bir havayla sunmuş olmalarıdır: Anne babayla <em>iyi</em> ilişkilerin <em>koruyucu</em> bir etkisi vardır. Farklı bir şekilde ifade edilse (gerçi eşit derecede doğru olurdu) bu sonuç kulağa o kadar ilginç gelmeyebilirdi: Anne babalarıyla iyi anlaşamayan ergenlerin uyuşturucu kullanma ya da tehlikeli bir cinsellik yaşama ihtimali artar. Sonuçlar şu şekilde ifade edilseydi hiç ilginç olmazdı: Uyuşturucu kullanan veya tehlikeli bir cinsel hayatı olan ergenler, anne babalarıyla iyi anlaşamıyor.<a class="noteref" href="../Text/notlar.xhtml#n1935" id="ref35">35</a></p>
  </blockquote>

  <p class="nonindent">Araştırmacılar soruların hepsini çocuklar yerine anne babalara yönelttiğindeyse başka bir sorun çıkar. İnsanlar farklı ortamlarda farklı davranışlar sergiler. Buna çocuklar da dahildir; evin dışında ayrı, evin içinde ayrı davranırlar. Anne babaların davranışları, çocukların, <em>onların yanındaykenki</em> davranışlarını gerçekten etkiliyor olsa bile, çocuklarının, başkalarının yanındaki davranışlarını etkilemeyebilir. Anne babalar, çocukların davranışlarını betimlerken, evde şahit oldukları davranışları anlatır. O halde anne babaların çocukların davranışlarına şekil verdiğini göstermek için bir araştırmanın, genleri kontrol etmesi (ikizleri veya evlatlıkları test ederek), anne babaların mı çocukları yoksa çocukların mı anne babaları etkilediğinin ayrımını yapması, anne babalar ile çocukları ayrı ayrı ölçmesi, çocukların evin içinden çok evin dışında nasıl davrandığına bakması, etkilerin kalıcı mı yoksa geçici mi olduğunu görmek adına büyük çocuklar ile genç yetişkinleri test etmesi gerekmektedir. Çocuk yetiştirmenin etkilerini kanıtladığını ileri süren hiçbir çalışma bu ölçütleri tutturamamıştır.<a class="noteref" href="../Text/notlar.xhtml#n1936" id="ref36">36</a></p>

  <p>Davranış genetiği araştırmaları ev ortamının kalıcı bir etkisi olmadığını ve çocuk yetiştirme uygulamaları üzerine yapılan araştırmaların işe yaramadığını gösteriyorsa, çocukluğun kökten farklı sosyal ortamlarını karşılaştıran araştırmalara ne demeli? Sonuçlar yine davranış genetiği bulgularını destekleyici niteliktedir. Onlarca yıllık çalışmalar göstermiştir ki, her şeyin eşit olduğu şartlarda, anneleri işe de gitse evde de kalsa, yuvaya verilseler veya verilmeseler de, kardeşleri olsa veya tek çocuk olsalar, anne babalarının evliliği geleneksel veya açık evlilik olsa, ev ortamları Ozzie ve Harriet’in evine<a class="noteref" href="../Text/notlar.xhtml#n1937" id="ref37">37</a> benzese veya hippi komünü de olsa, aileleri o gebeliği planlamış olsa veya kazara doğsalar ya da yapay döllenmeyle de dünyaya gelseler, ebeveyni aynı cinsiyetten veya ayrı cinsiyetlerden de olsa, çocukların gelişimi bu unsurlardan pek etkilenmemektedir.<a class="noteref" href="../Text/notlar.xhtml#n1938" id="ref38">38</a></p>

  <p>Okulu bırakmak, başıboş kalmak, genç yaşta çocuk sahibi olmak gibi dertlerle bağlantı gösterse de, çocuğun büyüdüğü evde bir baba olmaması bile bu sorunların doğrudan <em>sebebi</em> olmayabilir.<a class="noteref" href="../Text/notlar.xhtml#n1939" id="ref39">39</a> Üvey babanın bulunması, büyükannenin aynı evde yaşaması ya da gerçek babayla sık sık bir araya gelmek gibi, eksik babanın yerini tutması gereken deneyimleri yaşayan çocukların durumu daha iyi değildir. Evi terk etmeden önce babanın evde geçirdiği yıl sayısı hiçbir fark yaratmaz. Ayrıca babası ölmüş olan çocuklar, babası kendilerini terk etmiş veya hiç babası olmamış çocuklardan iyi durumdadır. Babanın eksikliği ergenlik sorunlarının sebebi olamaz, fakat gerçek sebeplerle –ki bunlar arasında yoksulluk, başı bağlı olmayan birçok erkeğin bulunduğu mahalleler (fiilen çok eşli yaşayan bu adamlar statü için rekabet edebilir), sık sık taşınmak (çocuklar yaşıt gruplarının içindeki hiyerarşide mücadeleye her seferinde en alttan başlamak zorunda kalır) dahildir– bağlantılı olabilir ve genler hem babaları hem de çocukları daha serkeş, daha kavgacı yapabilir.</p>

  <p>1990’lar Beyin Çağıydı ve bu on yıllık dönemde anne babalara bebeklerinin beyinlerinden sorumlu oldukları söylendi. Hayatın ilk üç yılı, çocuğunun beyninin uygun şekilde gelişmesi için sürekli uyarılması gereken kritik bir fırsat penceresi olarak betimleniyordu. Konuşmaya geç başlayan çocukların anne babaları onları yeterince kelimeye boğmamakla suçlanırken; “şehir hastalıkları” için çocukların boş duvarlara bakmak zorunda kalması suçlanıyordu. Bill ve Hillary Clinton araştırmanın sonucunu öğrenmek için Beyaz Saray’da bir konferans düzenlediler. Bu konferansta Bayan Clinton, ilk üç yıldaki deneyimlerin “çocuklar büyüdüğünde barışçıl mı yoksa şiddete eğilimli vatandaşlar mı, disiplinli mi yoksa disiplinsiz işçiler mi, ilgili mi yoksa ilgisiz anne babalar mı olacaklarını belirleyebileceğini” söyledi.<a class="noteref" href="../Text/notlar.xhtml#n1940" id="ref40">40</a> Georgia ve Missouri valileri meclis üyelerinden, yeni doğum yapmış her anneye bir Mozart CD’si vermek için milyonlarca dolar talep etmişlerdi. (Bebek beyni gelişimi deneylerini <em>yetişkinlerin</em> güya birkaç dakika Mozart dinlemesinin faydalı olduğunu söyleyen araştırmalarla karıştırmışlardır, ki o zamanda bu yana bu araştırmalar itibarlarını kaybetmiştir.)<a class="noteref" href="../Text/notlar.xhtml#n1941" id="ref41">41</a> Hem pediyatrist hem de çocuk yetiştirme gurusu olan T. Berry Brazelton, en umut verici öneriyi yapmıştı: İlk üç yıldaki dikkatli bakım, ergenliğe ulaştıklarında çocukları tütün tuzağına düşmekten koruyacaktı.<a class="noteref" href="../Text/notlar.xhtml#n1942" id="ref42">42</a></p>

  <p><em>The Myth of The First Three Years</em> [İlk üç sene masalı] adlı kitabında sinirbilim uzmanı Jon Bruer, bu çarpıcı iddiaların sırtını bilime dayamadığını göstermiştir. Hiçbir psikolog, bilişsel yetilerin veya dilin gelişimi için üç yaşının sonunda biten bir kritik dönem belgelememiştir. Bir hayvanı, uyarıcı etkilerden <em>mahrum bırakmak</em> (gözünü kapatıp dikmek ya da boş bir kafeste tutmak gibi) onun beyin gelişimine zarar verebilir, fakat hayvana normalden <em>fazla</em> (organizmanın normal yaşam alanında karşılacağından fazla) uyarıcı etki vermenin beyin gelişimini <em>artırdığını</em> gösteren bulgu yoktur.</p>

  <p>Dolayısıyla aile ortamına dair araştırmalarından çıkan hiçbir şey, belirli bir ailede büyümenin kişinin zekâsına veya kişiliğine hiç etkisi yoktur ya da çok az etkisi vardır diyen, davranış genetiğinin İkinci Yasasıyla çelişmez. Bu da karşımıza, aklımızı kaçırtacak bir bilmece çıkartıyor. Hayır, her şey genlerden kaynaklanmaz; kişilik, zekâ, davranış varyasyonlarının yaklaşık yarısı çevredeki bir şeyden gelir. Fakat bu şey, her ne olursa olsun, aynı evde ve aynı anne babayla büyüyen iki çocukta ortak değildir. Bu durum, ilk anda göze çarpan olasılıkları devre dışı bırakıyor. Saptanması zor olan bu Mister Jones etkeni nedir?</p>
  <hr />

  <p class="nonindent">Anne baba etkisinden vazgeçmek istemeyen bazı gelişim psikologları bakışlarını, geriye kalanlar arasında başrolü anne babaya veren tek olasılığa çevirdiler. Ortak çevrenin yetersizliği sadece, anne babalar <em>tüm</em> çocuklarına ne yaparsa yapsın onları şekillendirmeye yetmeyeceğini söyler. Fakat anne babalar çocuklarına eşit davranmadığı açıktır. Belki anne babaların her çocuğa göre uyarladıkları bu bireye özgü çocuk büyütme tarzı, çocukları şekillendirme gücüne sahiptir. Bu unsur, anne babalar ile onları etkileyen çocukları arasındaki bir <em>etkileşimdir</em>, herkese uyacak tek beden çocuk yetiştirme felsefesi değildir.<a class="noteref" href="../Text/notlar.xhtml#n1943" id="ref43">43</a></p>

  <p>Bu görüş ilk bakışta insana mantıklı geliyor. Fakat üzerinde düşündükçe, bunun anne babaların veya çocuk yetiştirmeye dair tavsiyelerin çocuklar üstündeki şekillendirici rolünü onarmadığı görülüyor.<a class="noteref" href="../Text/notlar.xhtml#n1944" id="ref44">44</a></p>

  <p>Peki, ama bireye özgü çocuk yetiştirme nasıl olabilirdi? Muhtemelen anne babalar, çocuk yetiştirme tarzlarını her çocuğun ihtiyaç ve yeteneklerine göre uyarlıyorlardı. Kafasının dikine giden bir çocuk, yumuşak başlı çocuğa göre daha katı terbiyeye maruz kalırken; korkak bir çocuk da cesur çocuğa kıyasla ailesi tarafından daha çok korunurdu. Daha önceki kısımda da gördüğümüz gibi sorun, çocuk yetiştirmedeki farklılıkların, çocuklarda zaten var olan farklılıklardan ayırt edilemez olmasıdır. Korkak çocuk büyüyüp korkak yetişkine dönüşüyorsa, bunun sebebi aşırı korumacı anne babası mı olur yoksa çocuğun doğuştan gelen korkaklığının devamı mıdır, bilmiyoruz.</p>

  <p>Ayrıca şaşırtıcıdır ki, eğer çocuklar, çocuk yetiştirmedeki sistemli farklara maruz kalıyorsa, bu, <em>genlerin</em> etkisi olarak ortaya çıkacaktır: Bu durum kalıtsallık bağlamına girer, eşsiz çevre bağlamına girmez. Bunun sebebi, kalıtsallığın bir bağıntı ölçüsü olması ve genlerin doğrudan etkilerini (beyin bağlantılarını oluşturan veya hormon salgılanmasını tetikleyen proteinler) çok uzaktan işlev gören dolaylı etkilerinden ayırt edememesidir. Daha önce çekici insanların –muhtemelen başka insanların kendilerine yaltaklanmasına alıştıkları için– kendilerine daha çok güvendiğinden bahsetmiştim. Bu durum, genlerin epey dolaylı bir etkisidir ve her ne kadar özgüvenli beyinler oluşturacak genlerle değil de uğruna ölünecek lacivert göz genleriyle aktarılsa bile özgüven duygusuna kalıtsallık kazandırır. Benzer olarak, doğuştan gelen belirli özelliklere sahip çocuklar, anne babalarının daha sabırlı, destekleyici ya da katı olmasını sağlıyorsa, o zaman anne babanın sabrı, destekleyiciliği veya katılığı da “kalıtsal” sayılabilir. Bunun gibi bireye özgü çocuk yetiştirme tarzı, çocukların gelişimini etkiliyorsa, genlerin doğrudan etkisinin abartıldığının eleştirmenler tarafından söylenmesi meşrulaşır, çünkü bu etkilerden bazıları, anne babaların davranışlarını etkileyen, çocuklara ait özelliklerle ilgili genlerin gerçekten dolaylı etkileri olabilir, ki anne babaların davranışları da sonrasında çocukları etkileyecektir. (Bu varsayım epey şatafatlı, ayrıca neden doğru olamayacağını az sonra göstereceğim; fakat şimdilik tartışmayı sürdürmek adına doğru olduğunu varsayalım.) Ama en iyi ihtimalle çocuk bakımı etkileri, genlere atfedilen varyasyonun %40 ila 50’lik kısmı için diğer genetik etkilerle (dolaylı ve dolaysız) çarpışacaktır. Eşsiz çevreye atfedilen %50 hâlâ herkese açık olacaktır.</p>

  <p>Şimdi de eşsiz çevrenin etkileri, anne babalar ile çocuklar arasındaki etkileşimle açıklansaydı, neler olacağına bakalım (“etkileşim” kelimesini teknik istatistik terimi anlamında kullanıyorum ve elimizdeki bulmaca için geçerli anlamı budur). Belirli bir uygulama kimi çocukları bir şekilde, başka çocukları başka bir şekilde etkiler ve bu iki etki de birbirini sıfırlar. Örneğin, dövmemek bazı çocukları şımartırken (şiddete yatkın olurlar), kimi çocuklara şiddetin çözüm olmadığını gösterir (şiddetten uzak dururlar). Sevgi gösterisi kimi çocukları daha sıcakkanlı yaparken (çünkü kendi kimliklerini anne babalarıyla ödeşleştirirler), kimi çocuklarıysa soğutur (çünkü anne babalarına karşı tepki verirler). Etkilerin böyle zıt sonuçlar doğurmasının sebebi –eğer bir çocuk yetiştirme uygulaması ortalamada tüm çocuklar için tutarlı bir etki gösterecekse– ortak çevrenin bir etkisi olarak ortaya çıkacak olmasıdır. Bu durumda üvey kardeşler birbirlerine benzerdi, birlikte büyüyen kardeşler ise ayrı büyüyen kardeşlere kıyasla daha çok benzeşirdi; oysa bu ikisi de gerçekleşmemektedir. Ayrıca kimi çocuklar için bu uygulama başarıyla uygulanabilse, kimi çocuklar içinse bu uygulamadan uzak durulsa veya uygulama etkisiz kalsa, bu da genlerin etkisi sayılırdı.</p>

  <p>Anne baba/çocuk etkileşimi görüşündeki sorunlar artık netliğe kavuştu. Herhangi bir çocuk yetiştirme sürecinin, farklı çocuklar üzerinde ve toplamı sıfır olacak kadar (ortak çevre) temelden farklı etkiler göstermesi akla uygun değildir. Sarılmak sadece kimi çocukların özgüvenini artırıyor, ötekilerde hiçbir etkisi olmuyorsa, o zaman duygularını belli etmeyen ailelere kıyasla çocuğuna sarılan ailelerin çocuklarının özgüveni <em>ortalamada</em> daha yüksek olmalıdır (bazıları daha özgüvenli davranır, diğerleri değişim göstermez). Fakat genleri sabit tutarsak, bu ortalamanın artmadığını görürüz. (Psikologların aşina olduğu teknik terimlerle söylemek gerekirse: kusursuz çaprazlama etkileşim, yani belirgin etkisi olmayan bir etkileşim nadiren bulunur.) Aynı zamanda bu, kalıtsallığın çocuğa özgü şekilde bir çocuk yetiştirmeye neredeyse kesinlikle indirgenemeyişinin sebeplerinden biridir. Anne babaların davranışları <em>bütünüyle</em> çocuklarının doğuştan sahip olduğu özellikleriyle belirlenmediği sürece, bütüne bakarsak bazı anne babalar diğer anne babalardan biraz farklı davranacak ve bu da kendini ortak çevrenin etkilerinde gösterecektir, ki aslında bu etki göz ardı edilebilir.</p>

  <p>Fakat diyelim ki bu anne baba/çocuk etkileşimi (teknik anlamda) gerçekten vardır ve çocuğu gerçekten şekillendirmektedir. Buradan çıkarılacak ders, bütüne hitap eden çocuk yetiştirme tavsiyelerinin faydasız olduğudur. Anne babaların yaptığı herhangi bir şey, kimi çocukları iyi etkiliyorsa, eşit sayıda çocuğu da kötü etkileyecektir.</p>

  <p>Her durumda, anne baba/çocuk etkileşimi kuramı doğrudan sınanabilir. Psikologlar, anne babaların aile içinde farklı çocuklara nasıl farklı davrandığını ölçüp –genler açısından arada bir fark yokken– çocukların gelişimiyle bu davranış tarzları arasında bir bağıntı var mı diye bakabilirler. Sonuçta neredeyse her vakada böyle bir bağıntının var olmadığı görülmüştür. Aslında aile içinde çocuk yetiştirme yaklaşımlarındaki bütün farklar, çocukların doğuştan sahip olduğu genetik farklılıklarla açıklanabilir. Genetik dışı sebeplerden kaynaklanan ve anne babaların çocuktan çocuğa farklılık gösteren davranışlarının –örneğin bazı kardeşler yüzünden evlilik kavgası çıkması, fakat diğer kardeşlerin bu kavgalara sebep olmaması ya da anne babanın kardeşlerden biriyle daha çok ilgilenmesi gibi– hiçbir etkisi yoktur.<a class="noteref" href="../Text/notlar.xhtml#n1945" id="ref45">45</a> Yakın tarihli kahramanca bir araştırmanın, çocuk yetiştirme farklılıklarının çocukların gelişimini etkilediğini kanıtlamayı ummuş olan önderi, deneyinin sonuçları yüzünden “şoka girdiğini” itiraf etmiştir.<a class="noteref" href="../Text/notlar.xhtml#n1946" id="ref46">46</a></p>

  <p>Aynı ailedeki çocukların ev ortamlarının farklı olabilmesinin, genler dışında başka bir sebebi daha vardır: Doğum sırası. İlk doğan çocuk genelde anne babasının ilgisini bölen can sıkıcı kardeşlerin olmadığı ortamda birkaç sene geçirir. Sonra doğan bebekler ise anne baba ilgisi ve diğer aile kaynakları için kardeşleriyle rekabet etmeli, sahip olduklarını daha güçlü ve daha tahkimatlı rakiplerine karşı nasıl koruyacaklarını çözmelidir.</p>

  <p><em>Born to Rebel</em> (1996) kitabında Sulloway, ilk doğan çocukların avantajlarını kendine güvenli bir kişilik geliştirmek üzere kullanacağını öngörür. Kendilerini anne babalarıyla özdeşleştirdikleri ve statükonun uzantısı oldukları için büyüdüklerinde daha muhafazakâr ve daha maneviyatçı olmaları gerekir. Bunun aksine sonradan doğanlar ise daha uzlaştırıcı, yeni fikirlere ve yeni deneyimlere daha açık olmalıdır. Aile terapistleri ve sıradan vatandaşlar bu izlenimlere uzun süredir sahip olsalar da, Sulloway bunları Trivers’in anne baba/evlat çatışması kuramı ve bunun doğal sonucu olan kardeş rekabeti bağlamında açıklamaya çalıştı. Doğum sırası ile kişilik çalışmaları üzerine yaptığı meta-analizde (nicel yazın araştırması) kendi fikirlerine destek de bulmuştur.<a class="noteref" href="../Text/notlar.xhtml#n1947" id="ref47">47</a></p>

  <p>Bununla birlikte Sulloway’in kuramı, çocukların evin <em>içinde</em> işlerine yarayan stratejileri, ev <em>dışında</em> da kullanmasını gerektirir, yani yaşıtlarının ve meslektaşlarının yanındayken de. Bu görüş, Trivers’in kuramından doğmaz; aslında, kan bağı olan akrabalarla ilişkilerin, akraba olmayanlarla yürütülen ilişkilerden çok farklı olması gerektiğini söyleyen evrim psikolojisi kuramıyla çelişmektedir. Kardeşin veya anne babanın üzerinde işe yarayan taktikler, bir yabancıya ya da meslektaşa gelince çuvallayabilir. Aslında sonradan yapılan araştırmalar göstermiştir ki doğum sırasının kişilik üzerindeki herhangi bir etkisi, kardeşler veya anne babaların birbirlerine not vermesi ya da insanlardan kendilerini kardeşleriyle kıyaslayarak not vermesi istenen, dolayısıyla sadece aile ilişkileri değerlendirebilen çalışmalarda ortaya çıkmıştır. Kişilik, aile dışından ve tarafsız kişilerce ölçüldüğünde doğum sırası etkisi küçülür ya da ortadan kaybolur.<a class="noteref" href="../Text/notlar.xhtml#n1948" id="ref48">48</a> İlk doğan çocuklar ile sonradan doğan çocukların arasındaki, deneyimli veya deneyimsiz anne babalar, bölünmüş veya bölünmemiş ilgi, aile mirasını sürdürme baskısı veya el bebek gül bebek tavrı gibi çocuk yetiştirme tarzına ait herhangi bir farkın, evin dışındaki kişiliğe hiç etkisi olmadığı ya da çok az etkisinin olduğu görülmektedir.</p>

  <p>Ev içindeki benzerlikler çocuğu şekillendirmez; ev içindeki farklılıklar çocuğu şekillendirmez. Harris, belki de evin dışına bakmalıyız, der.</p>
  <hr />

  <p class="nonindent">Büyüdüğünüz yer, anne babanızın büyüdüğü yerden dünyanın farklı bir kısmındaysa, şu soru hakkında düşünün: Anne babanız gibi mi görünüyorsunuz yoksa birlikte büyüdüğünüz insanlar gibi mi? Giyinme tarzınız, dinlediğiniz müzik ve boş zamanınızda yaptığınız şeyler için ne demeli? Çocuklarınız, sizin büyüdüğünüz yerden farklı bir yerde büyüyorsa da bu soru hakkında düşünün – hatta sizinle aynı yerde büyüyorlarsa da düşünün. Her durumda insanlar kendilerine anne babalarını değil, yaşıt grubunu örnek alırlar.</p>

  <p>Kişiliği şekillendiren ve betimlemesi zor etkeni Harris bu şekilde açıklamış ve ona Grup Sosyalleşmesi kuramı demiştir. Bunun genlerle ilgisi yoktur, fakat genlerle ilgisi olmadığı gibi, anne babayla da ilgisi yoktur. Toplumda işlev görmek için gerekli olan normları ve becerileri edinme anlamında sosyalleşme, yaşıt grubunda gerçekleşir. Çocukların kültürü hem yetişkinlerin kültüründen bir şeyler alır hem de kendi değerleri ve normlarını geliştirir. Çocuklar uyanık oldukları saatleri daha iyi bir yetişkin namzeti olmak için harcamaz, <em>kendi</em> toplumları içinde daha düzgün işlev görecek bir çocuk olmak için uğraşırlar. Kişiliklerimiz bu havanda dövülmektedir.</p>

  <p>Harris, çocukların saplantılı bir ruh haliyle yetiştirildiği onlarca yılın, evrimsel bakımdan yeni bir uygulama olduğunu belirtir. Toplayıcı toplumlarda, anneler çocuklarını kalçalarında veya sırtlarında taşır, bir sonraki çocuk gelene dek 2 ila 4 yıl arası emzirirlerdi.<a class="noteref" href="../Text/notlar.xhtml#n1949" id="ref49">49</a> Sonrasında çocuk daha büyük kardeşleri ve kuzenlerinin bulunduğu oyun grubuna atılırdı. Annesinin tüm ilgisi ona yönelmişken, bu ilgi bir anda neredeyse sıfıra inerdi. Bu çocuk da diğer çocukların çöplüğünde batar ya da çıkardı.</p>

  <p>Çocuklar kendilerini tamamen yaşıtlarının normlarına kaptırmakla kalmaz, bir dereceye dek anne babalarının beklentilerine karşı da bağışıktırlar. Anne baba/çocuk çatışması kuramı, anne babaların çocuğu daima onun çıkarları uyarınca sosyalleştirmeyeceğini öngörür. Çocuklar anne babalarının ödül ve cezalandırmalarına, emsal teşkil etmelerine ve dırdırlarına –küçük oldukları ve başka seçenekleri olmadığı için– bir süre boyun eğseler de, kurama göre, kişiliklerinin bu taktiklerle şekillenmesine izin vermezler. Çocuklar, yaşıtları arasında statü kazanmak için ne yapmak gerektiğini öğrenmek zorundadır, çünkü küçük yaşta statü kazanmak, sonraki yaşlarda statü kazanma yarışına bir adım önde başlamalarını sağlar, buna karşı cinsin ilgisini çekmek için ilk kez rekabet etmeye başladıkları genç yetişkinlik aşamaları da dahildir.<a class="noteref" href="../Text/notlar.xhtml#n1950" id="ref50">50</a></p>

  <p>Harris’in kuramında beni ilk cezbeden unsur, psikolojinin en çok çalıştığım alanıyla, yani konuşma dilleriyle ilgili yarım düzine kadar kafa karıştırıcı olguyu açıklama becerisiydi.<a class="noteref" href="../Text/notlar.xhtml#n1951" id="ref51">51</a> Psikodilbilimciler kalıtım ve çevre üzerine çok tartışır, fakat hepsi de “çevre”yi “anne babalar” ile bir tutarlar. Fakat çocukların dil gelişimindeki birçok fenomen bu denkleme oturmamakta. Geleneksel kültürlerde, anneler çocukları sohbette kendi fikirlerini söyleyebilecek yaşa gelene dek onlara pek bir şey söylemez; çocuklar da dili diğer çocuklardan öğrenir. İnsanların aksanı anne babalarının aksanına değil, neredeyse daima çocukluk akranlarının aksanına benzer. Göçmenlerin çocukları, bu ülkenin insanlarından yaşıtlarıyla bir araya geldiği sürece, yeni geldikleri ülkenin dilini kusursuz ve aksansız öğrenirler. Sonra da anne babalarını yeni dile geçmeleri için zorlar ve başarırlarsa, ana dillerini bütünüyle unutabilirler. Aynısı sağır anne babaların çocuklarının işitme duyusu için de geçerlidir; bu çocuklar, içinde bulundukları toplumun dilini tutukluk yaşamadan öğrenir. Farklı dillere sahip yetişkinlerin çocukları bir araya geldiğinde, hemen yeni bir dil icat ederler; melez diller ve sağırların işaret dili bu şekilde vücut bulmuştur. İngilizce veya Japonca gibi belirli bir dil (genel dil içgüdüsü yerine) öğrenilmiş sosyal davranışlar için gösterilebilecek en iyi örnektir. Çocuklar, yaşıtlarının konuşmalarındaki ayrıntıları yakalayacak şekilde kulak kabartmışlarsa ve yaşıtlarının dilinden aldıklarını anne babalarının dilinin üzerine koyuyorlarsa, sosyal antenleri yaşıtlarına doğru çevrilmiş demektir.</p>

  <p>Göçmen ailelerin çocukları, yeni ülkelerinin sadece dilini değil, kültürünü de alırlar. Doğu Avrupa’da bir Yahudi köyünde doğmuş olan büyükannem ve büyükbabam, hayatları boyunca yabancı bir ülkedeki yabancı insanlar olarak kaldılar. Arabalar, doktorlar, bankalar, okullar ve şehrin zaman kavramı onları daima afallattı, eğer “işlev bozukluğu olan aile” terimi 1930’lar ve 1940’larda var olsaydı, onlar için kesinlikle geçerli olurdu. Bununla birlikte, farklı dönemlerde ülkeye gelmiş göçmenlerden oluşan bir toplumda büyüyen babam, buradaki hayatı bilen diğer çocuklar ve ailelere yaklaştı, sonuçta mutlu ve başarılı biri oldu. Göçmenlerin geçmişinde bu tür hikâyeler yaygındır.<a class="noteref" href="../Text/notlar.xhtml#n1952" id="ref52">52</a> O halde anne babaların, çocukların gelişiminde kilit rol oynadığı konusunda neden ısrar ediyoruz?</p>

  <p>Araştırmalar, her anne babanın bildiği, fakat kimsenin çocuk gelişimi kuramlarına yerleştirmeye çalışmadığı bir olguyu da onaylar: Ergenlerin sigara içip içmemesi, başlarının yasayla belaya girip girmemesi ya da ciddi suçlar işleyip işlememesi, anne babalarından çok yaşıtlarının ne yaptığına bağlıdır. Harris, çocukların “olgun statüsü” elde etmek, yani yetişkinlerin gücünü ve ayrıcalıklarını kazanmak için suç işlediklerini söyleyen popüler kuram hakkında şöyle yorum yapar: “Gençler, yetişkinler gibi olmak isteselerdi, dükkânlardan tırnak cilası çalmazlar ya da köprü altına sprey boyayla SENİ SEVİYORUM LISA yazmak için köprünün üzerinden aşağı sarkmazlardı. Gerçekten ‘olgun statüsü’ isteseler, yetişkinlerin çamaşırları asmak ya da gelir vergisini hesaplamak gibi sıkıcı işlerini yapıyor olurlardı.”<a class="noteref" href="../Text/notlar.xhtml#n1953" id="ref53">53</a></p>

  <p>Ortak çevrenin küçük etkisini gösteren nadir bulgular ile genler ve çevre arasındaki etkileşimi aynı seyreklikte gösteren bulgular bile, ancak denklemin “çevre” kısmına anne baba yerine yaşıt grubunu koyduğumuzda belirir. Aynı evde büyümüş çocuklar, akrabalık dereceleri ne olursa olsun, suç işleme eğilimi bakımından birbirlerine benzerler. Fakat bu benzerlik ancak yaşları yakınsa ve evin dışında birlikte vakit geçiriyorlarsa ortaya çıkar, ki bu da onların aynı yaşıt grubuna dahil olduğu fikrini uyandırır.<a class="noteref" href="../Text/notlar.xhtml#n1954" id="ref54">54</a> Danimarka’da evlatlık çocuklar üzerine yapılmış büyük ölçekli bir araştırmada, hüküm giymiş mahkûmların biyolojik çocuklarının başlarını derde sokma eğiliminin, yasalara uyan vatandaşların çocuklarından bir parça daha fazla olduğu görüldü; bu bulgu, genlerin bütünde küçük bir etkisi olduğu izlenimini doğurur. Fakat suça yatkınlıkları, kendileri de suçlu olan <em>ve</em> büyük şehirlerde yaşayan anne babalar tarafından evlat alındıklarında artıyordu, bu da akıllara genetik risk taşıyan çocukların suç oranlarının yüksek olduğu mahallelerde büyüdüğünü getiriyor.<a class="noteref" href="../Text/notlar.xhtml#n1955" id="ref55">55</a></p>

  <p>Anne babaların “önemli olmadığını” söyleyemeyiz. Birçok açıdan anne babalar çok önemlidir. İnsanın varoluşu uğruna anne babaların yaptığı en önemli şey çocuklarını canlı tutmaktı. Anne babalar taciz ederek veya onları boşlayarak çocuklarına kesinlikle zarar verebilir. Çocukların ilk yıllarında kendilerine bakan bir şahsiyete ihtiyaç duydukları görülüyor, gerçi bunun anne veya baba, hatta yetişkin biri bile olması şart değildir: Genç yetimler ve mülteciler, etrafta anne babaları ya da yetişkinler olmasa da, diğer çocukların onlara bakması sayesinde gayet düzgün gelişebilir.<a class="noteref" href="../Text/notlar.xhtml#n1956" id="ref56">56</a> (Bu, o çocuklar <em>mutludur</em> anlamına gelmez, fakat yaygın inancın aksine, mutsuz çocuklar illa işlev bozukluğu gösteren yetişkinlere dönüşmez.) Anne babalar çocukları için bir ortam seçer ve böylece bir yaşıt grubu da seçmiş olurlar. Çocuklarına beceri ve bilgiler kazandırırlar, kitap okumak ve bir müzik aleti çalmak gibi. Çocuklarının ev içindeki davranışlarını etkileyebilirler, tıpkı güçlü bir insanın kendi çöplüğündekilerin davranışlarını etkileyebilmesi gibi. Fakat anne babaların davranışları, çocuklarının zekâ ve kişiliğini uzun vadede etkilemiyor gibi görünüyor. Bunu duyan birçok insan şunu sorabilir: “Yani nasıl davrandığımın çocuğumu etkilemeyeceğini mi söylüyorsunuz?” Bu, birçok şeyi gün ışığına çıkaran bir sorudur ve bölümün sonunda ele alacağım. Fakat önce, Harris’in kuramına halkın verdiği tepkiden ve kendi değerlendirmemden bahsetmeliyim.</p>
  <hr />

  <p class="nonindent"><em>The Nurture Assumption</em>, modern entelektüel hayata büyük katkı yapmıştır. Kitabın ana fikri en başta sezgilerimize aykırı gibi gelse de, içinde gerçeğin çınladığını ve etrafta gerçek çocukların koşturduğunu duyarsınız; bu kitap kimsenin gerçek hayatta karşılaşmadığı, küçük ve uysal kuramsal ürünlerden meydana gelmemiştir. Harris, varsayımını birçok alandan topladığı yığınla veriye dayandırmış, bu verileri keskin bir çözümlemeci gözle ve sosyal bilimlerde seyrek karşılaştığımız bir şekilde yorumlamıştır: Hatta varsayımını çürütebilecek yeni deneyler bile önermiştir. Kitap ayrıca, öğrencilerin okulda başarısız olması, çocukların sigara içmesi, gençlerin suç işlemesi gibi çaresizce yeni fikirlere ihtiyaç duyduğumuz zorlu sorunlara dair özgün öneriler içerir. Kitabın en önemli parçalarının yanlış olduğu bile anlaşılsa, kitap bizi, çocukluk, yani bizi biz yapan şey hakkında taze ve aydınlatıcı bir şekilde düşünmeye iter.</p>

  <p>O halde halkın tepkisi nasıldı? Kuramın geniş çevrelere ilk kez sunulması <em>How the Mind Works</em> [Zihin nasıl çalışır] adlı kitabım aracılığıyla oldu. Bu kitapta, davranış genetiğinin üç yasasının ardındaki araştırmayı ve Harris’in bu araştırmayı açıkladığı 1995 tarihli makalesini sunmuştum. Birçok kitap incelemesi, tartışmaları bir yana bırakıp onlardan uzun uzun bahsetti, örneğin Margaret Wertheim şu tahlili yapmıştı:</p>

  <blockquote>
    <p class="nonindent">On beş yıllık bilim yazarlığı hayatımda, çok samimi bir şekilde sevdiğim bir konunun böylesine taciz edildiğini asla görmemiştim… Aile dinamiklerinin gülünç bir şekilde ele alınması bir yana, burada bu kadar korkunç olan şey, bilimin yanlış yorumlanmasıdır. Bilim, kişiliğin yüzde kaçının çocuk yetiştirme sayesinde oluştuğunu asla kanıtlayamaz… Yazar, bilimin bunu yapabildiğini, hatta yaptığını ileri sürerek, bizleri, bilimcileri en iyi ihtimalle bön, en kötü ihtimalle faşist kişiler olarak görmeye davet ediyor. Bana kalırsa bilimin adını kötüye çıkaran ve bilime karşıt önemli bir tepki doğmasını sağlayan tam da bu tür iddialardır.<a class="noteref" href="../Text/notlar.xhtml#n1957" id="ref57">57</a></p>
  </blockquote>

  <p class="nonindent">Elbette Wertheim “çocuk yetiştirme sayesinde oluşan kişilik yüzdesini”, ki bu aslında anlamsız bir ifadedir, çocuk yetiştirme varyasyonunun sebep olduğu kişilik <em>varyansı</em> yüzdesiyle karıştırmıştır, ki davranış genetiği sürekli bu konu üzerinde araştırmalar yapmaktadır. Ayrıca bilimciler, öz kardeşlerin ayrı veya aynı ortamda büyüseler de benzer olduklarını ve üvey kardeşlerin birbirlerine hiç benzemediği gösterebilir, hatta göstermişlerdir. Bunun anlamı “aile dinamikleriyle” ilgili geleneksel bilginin yanlış olduğudur.</p>

  <p>Radikal bilim ve toplumsal inşacılığa sempati besleyen Wertheim’ın tepkisi, davranış genetiğinin –ve Harris’in bu dalın bulgularını açıklamaya çalışan kuramının– siyasal solun sinirine nasıl dokunduğunu göstermektedir. Siyasal solun geleneksel vurgusu, çocukların şekillendirilebileceğidir. Psikolog Oliver James şöyle yazmıştır: “Harris’in kitabı, sosyal âleme Friedmancı ekonomiyi uygulama çabasından ötürü rahatlıkla görmezden gelinebilir” (James’e göre bu kitap, bireylerin kendi hayatlarının sorumluluğunu taşıması gerektiğini söyleyen ekonomiste yapılmış bir göndermedir). Ayrıca Harris’in çocuk yetiştirmekle ilgili araştırmaları önemsiz gösterdiğini, çünkü “bu araştırmaların ileri tüketim kapitalizmine gerçek bir başkaldırı olduğunu ileri sürmüştür: Anne babaların kritik etkileri varsa, kâr sağlamak için onlara verilen önceliğin önemsizleştirilmesi gerekmektedir.”<a class="noteref" href="../Text/notlar.xhtml#n1958" id="ref58">58</a> Aslında bu garip teşhise ters açıdan da bakılabilir. Anne baba öneminin en hararetli propagandacıları bira ve tütün şirketleridir. Bu şirketler “İçki İçmek Hakkında Aile Sohbeti” ve “Anne Babalar Çocuklarla Sigara İçmemeleri Konusunda Konuşmalı” gibi kampanyalar düzenleyip bu işe para ayırırlar. (Bir reklam örneği: “Kız, sanki annesiyle konuşur gibi, kameraya doğru konuşur ve sigara içmemek konusundaki sözlerine katıldığını belirtir, oysa annesi orada yanında değildir.”)<a class="noteref" href="../Text/notlar.xhtml#n1959" id="ref59">59</a> Bu ileri tüketim kapitalistleri, gençleri ayık ve sigaradan uzak tutmanın yükünü anne babaların sırtına yükleyerek dikkatleri ergen yaşıt kültürü üzerindeki muazzam etkilerinden uzaklaştırabilir.</p>

  <p>Her durumda, Harris siyasal sağdan daha çok tepki görmüştür. Köşe yazarı John Leo, Harris’in kuramını “aptalca” diye niteledi, onun doktora ünvanının ve üniversitede bir kadrosunun olmayışıyla dalga geçti, onu Nazi Soykırımını inkâr edenlerle kıyasladı. Yazısını şöyle bitiriyordu: “Bencilliği haklı çıkartan, anne babaların çocuklarla ilgilenmemesini saygın ve ana akım etkinlik haline getiren bir kitabı övme vakti değildir.”<a class="noteref" href="../Text/notlar.xhtml#n1960" id="ref60">60</a></p>

  <p>Neden muhafazakârlar da bu kuramdan nefret etmişti? Günümüz Amerikan sağının bir aksiyomu, geleneksel aile yapısının feministler, ahlaksız popüler kültür ve solcu sosyal analistlerin saldırısına maruz kaldığını söylemektedir. Muhafazakârlar, sosyal hastalıkların kökünün anne babaların çocuklarına disiplin ve değerleri öğretmeyi başaramamasında yattığına, bu başarısızlığın da çalışan anneler, ailede babanın eksikliği, kolay boşanmalar ve genç kadınların evlilik dışı çocuk yapmasını kolaylaştıran sosyal yardımlardan kaynaklandığına inanıyor. Bekâr bir kadın olan komedi dizisi karakteri Murphy Brown, çocuk sahibi olduğunda, başkan yardımcısı Dan Quayle, Amerikan kadınlarına kötü örnek oluyor diye onu kınadı (zamanın manşeti şöyleydi: “Murphy’nin bebeği Quayle’ın kâbusu oldu”). Harris’in incelemesinin, Murphy’nin bebeğinin muhtemelen düzgün bir insan olacağını göstermesi hiç hoş karşılanmadı. (Adil olmak gerekirse, babasızlıkla ilgili kaygılar kötü niyetli olmayabilir, fakat sorun bir mahalledeki tüm babaların ortadan kaybolmasıdır, tek bir ailedeki babanın yokluğu değil. Bu babasız çocuklar, yetişkin bir erkeğin olduğu <em>diğer</em> ailelerle temas edemeyecekler, daha kötüsü birçok bekâr erkekle karşılaşacak ve bu erkeklerin değerleri de çocukların yaşıt gruplarına sızacaktır.) Ayrıca Büyük Şeytan Hillary Clinton, çocukluk hakkında bir kitap yazmıştır. Kitabın adı olan <em>It Takes A Village</em> [Bütün köyün işi] “çocuk yetiştirmek tüm köyün işidir” diyen bir Afrika deyişinden gelmektedir. Muhafazakârlar bu kitaptan nefret ettiler; çünkü bu fikrin toplum mühendislerinin çocuk yetiştirme işini anne babaların elinden alıp hükümete vereceği yönündeki gizli bir planı olduğunu düşünmüşlerdi. Fakat Harris de bu deyişi alıntılamıştır ve kuramı, bu sözde bir gerçeklik payı olduğu fikrini uyandırmaktadır.</p>

  <p>Harris’e uzmanlar da tepki gösterdi. Brazelton bu tezi “saçma” olarak niteledi.<a class="noteref" href="../Text/notlar.xhtml#n1961" id="ref61">61</a> Çocuklar üzerine akademik araştırma yapan dekanlardan biri olan Jerome Kagan “psikoloji adına utanıyorum” demiş ve başka bir gelişim psikoloğu olan Frank Farley de <em>Newsweek</em> dergisine şunu söylemiştir:</p>

  <blockquote>
    <p class="nonindent">Harris tamamen yanılıyor. Kısıtlı bir veri kümesine dayanarak aşırı bir görüşe ulaşmıştır. Tezi kendi başına saçmadır, fakat anne babalar bu saçmalığa inanırsa neler olacağını düşünün! Ne de olsa nasıl davrandıkları “önemli değil” diye çocuklarına yanlış davranmakta kendilerini özgür mü hissedecekler? Bu tez, uzun bir günün ardından yorgun argın eve dönen anne babalara, çocuklarına ilgi göstermekle uğraşmalarının gerekmediğini, çünkü bunun “önemli olmadığını” mı söyleyecek?<a class="noteref" href="../Text/notlar.xhtml#n1962" id="ref62">62</a></p>
  </blockquote>

  <p class="nonindent">Hem Kagan hem de diğer gelişimciler, muhabirlere “anne babaların çocukların gelişimini etkileyebildiğini gösteren yığınla iyi çalışma”dan bahsetmişlerdi.</p>

  <p>Bu “yığınla iyi çalışma” hangileriydi? Kagan “yeterli bulgu” dediği şeyi <em>Boston Globe</em>’da gözler önüne serdi.<a class="noteref" href="../Text/notlar.xhtml#n1963" id="ref63">63</a> Akıllı anne babaların akıllı çocukları, konuşkan anne babaların konuşkan çocukları olduğunu falan gösteren ve genetik etkileri hiç hesaba katmayan çalışmalardan bahsetti. “New England’da büyüyen altı yaşındaki çocuğun, Malezya, Uganda veya Arjantin’in güney ucunda büyüyen altı yaşındaki bir çocuktan çok farklı olduğu” gözlemini yaptı ve “bunun sebebi anne babalarından çok farklı çocuk yetiştirme uygulamaları görmüş olmalarıdır” diye belirtti. Fakat Malezya’da büyüyen çocuğun elbette ki Malezyalı bir anne babası <em>ve</em> Malezyalı bir yaşıt grubu olacaktır. Kagan, Malezyalı anne babanın New England’da büyüyen altı yaşındaki çocuklarına ne olduğuna baksaydı, çocuk yetiştirmenin gücünü göstermek için bu örneği kullanmayı iki kere düşünürdü. Diğer “bulgu” ise insanların anılarını yazarken, oldukları kişi haline gelmelerini sağlayan insanlar olarak çocukluk arkadaşlarını değil, anne babalarını göstermeleridir. Bu cılız savların ironisi, Kagan’ın bizzat kendisidir. Seçkin kariyeri boyunca, psikolog meslektaşlarını, genetiği görmezden geldikleri ve kültürlerinin halk kuramlarını bilimsel incelemeden geçirmeden kabul ettikleri için azarlamıştır. Bu vakada, New Jerseyli bir büyükannenin yarattığı tehlikeye karşı, kendisini alanını korumak zorunda hissettiğini hayal edebiliyorum sadece. Her durumda, savunmacı psikologların ürettiği diğer “iyi çalışmalar” pek de bilgilendirici değildir.<a class="noteref" href="../Text/notlar.xhtml#n1964" id="ref64">64</a></p>
  <hr />

  <p class="nonindent">O halde Harris, Üçüncü Yasanın sırrını, ne genlerden ne de aileden gelen eşsiz çevrenin gizini çözmüş müdür? Tam olarak değil. Çocukların, ailelerinde değil kendi yaşıt gruplarında sosyalleştiklerine –kültür değerleri ve becerileri kazandıklarına– ikna oldum. Fakat yaşıt gruplarının çocukların <em>kişilik</em> gelişimlerini nasıl açıkladığına, en azından şimdilik ikna olmadım: Çocuklar neden utangaç veya cesur, endişeli veya kendine güvenli, açık fikirli veya gelenekçi oluyor? Sosyalleşme ile kişilik gelişimi aynı şey değildir, yaşıt grupları da sosyalleşmeyi, kişilik gelişimini açıklamak zorunda kalmaksızın açıklayabilir.</p>

  <p>Yaşıt gruplarının kişiliğe açıklama getirmesinin yollarından biri, aynı ailedeki çocukların sporcular, zekiler, hazırlık öğrencileri, punklar, gotikler gibi farklı yaşıt gruplarına katılması ve onların değerlerini benimsemesi olabilir. Fakat öyleyse çocuklar yaşıt gruplarını nasıl seçiyor? Doğuştan sahip olunan özellikler önemliyse –akıllı çocuklar zekiler grubuna, saldırgan çocuklar punklara katılıyorsa– o zaman yaşıt grubunun etkileri de genlerin dolaylı etkileri olarak belirecektir, eşsiz çevrenin etkisi olarak değil. Eğer anne babalarının mahalle seçimi önemliyse, o zaman ortak çevrenin etkisi olacaktır, çünkü birlikte büyüyen kardeşlerin, anne babaları gibi komşuları da ortaktır. Gençlerin suç işlemesi ve sigara içmesi gibi bazı durumlarda, eksik varyans, genler ve yaşıt grubu arasındaki etkileşim olarak açıklanabilir: Şiddete yatkın ergenler, sadece tehlikeli mahallelerde şiddete başvuran kişilere dönüşür, tiryakiliğe yatkın çocuklar da ancak sigara içmenin havalı olduğunu düşünen arkadaş grubunda sigara içmeye başlar. Fakat bu etkileşimlerin, çocuklar arasındaki farkların çoğunu açıklaması muhtemel değildir. Mihenk taşımıza geri dönelim ve birlikte büyüyen tek yumurta ikizlerine bakalım: Genleri ve aile ortamları ortaktır, <em>ayrıca yaşıt grupları da ortaktır</em>, en azından ortalama olarak. Fakat bu ikizlerin arasındaki bağıntı sadece %50 civarındadır. Sonuçta ne genler, ne aileler, ne de yaşıt grupları bu ikizleri farklı kılan şeyi açıklayabilir.</p>

  <p>Bu kısıtlamayı ele alan Harris, çocukların yaşıt grupları arasında yaptıkları <em>seçimle</em> değil, yaşıt grubu <em>içinde</em> farklılaştıklarını ileri sürer. Her grubun içindeki mevcut nişlere, çocuğun bu nişi nasıl dolduracağına ve şansa bağlı olarak, kimi çocuklar önder, kimileri asker, kimileri soytarı, sorumsuz, şamar oğlanı veya uzlaştırıcı olur. Çocuk bir rol üstlendiğinde bunu üzerinden atması zordur, çünkü hem diğer çocuklar onu bu nişi doldurmaya iter hem de çocuk bu nişte gelişmek için gerekli olan becerilerde uzmanlık kazanır. Harris, kuramın bu kısmının sınanmamış olduğunu ve sınamanın da zor olduğunu belirtir, çünkü ilk önemli adım –çocuğun hangi grupta ve hangi nişi dolduracağı– çok değişkendir.</p>

  <p>O halde, yaşıt gruplarında nişlerin doldurulması büyük oranda şans meselesidir. Fakat şansı bir kere resme dahil ettik mi, hayatın başka aşamalarında da kendini gösterebilir. Olduğunuz yere nasıl geldiğimizi anımsarken, farklı yönlere sapmış olabileceğimiz sapaklar aklımıza gelir. O partiye gitmeseydim eşimle tanışamazdım. O broşürü almasaydım hayatımın kararı olacak daldan hiç haberim olmayacaktı. Telefona cevap vermeseydim, o uçağı kaçırmasaydım, o topu yakalasaydım. Hayat bir tilt oyunudur, oradan buradan sekerken bombeler ve oyukların olduğu bir kanaldan çarpa çarpa geçeriz. Belki de bizi biz yapan şeyin açıklaması bu çarpışmalarımızın ve az farkla ıskalamalarımızın tarihidir. İkizlerden biri günün birinde kabadayının tekinden dayak yedi, diğer ikizin de o gün evde kalacağı tutmuştu. Bir tanesi havadan virüs kaptı, diğerineyse virüs bulaşmadı. İkizlerden bir ranzanın üst katını aldı, diğerine alt kat kaldı.</p>

  <p>Başımıza gelen bu tür deneyimler zekâmız ve kişiliğimizde izini bırakıyor mu hâlâ bilmiyoruz. Fakat çok daha önce oynanan bir tilt oyunu üzerimizde izini bırakabilir; rahimde ve bebekliğin ilk yıllarında beyin bağlantılarımızı oluşturan tilt oyunundan bahsediyorum. Daha önce bahsettiğim gibi, insan genomu, sinir hücreleri arasındaki olası her bağlantıyı belirleyemez. Fakat duyu organları tarafından gönderilen bilgilerin bağlamında “çevre”, genomun dışındaki tek seçenek değildir. Şans da bir seçenektir. İkizlerden biri rahimde belirli bir şekilde yatar ve plasentadan hakkını sonuna kadar alır, ikiziyse araya bir yere sıkışmak zorunda kalır. Bir kozmik ışın DNA dizilerinden birini mutasyona uğratır, nörotransmiterlerden biri şuraya gideceğine oraya gider, bir aksonun büyüme konisi sağa sapacağına sola sapar ve tek yumurta ikizlerinden birinin beyin yapısı diğerinden hafifçe farklı olur.<a class="noteref" href="../Text/notlar.xhtml#n1965" id="ref65">65</a></p>

  <p>Başka organizmaların gelişiminde bunun gerçekleştiğini biliyoruz. Genetik bakımından homojen ve sürekli kontrol altındaki laboratuvarlarda büyütülmüş sinek, fare, kurtçuk soyları bile farklılık gösterebilir. Meyve sineğinin, aynı şişeyi paylaştığı arkadaşlarına kıyasla bir kanadının altında daha fazla veya daha az diken olabilir. Bir fare, aynı laboratuvarda büyüdüğü ve genetik yapıları özdeş kız kardeşlerine kıyasla üç kat fazla oosit (yumurtaya dönüşecek hücreler) üretebilir. Bir yassısolucan, yan kaptaki klonundan üç kat uzun yaşayabilir. Biyolog Steven Austad yassısolucanların hayat süresi hakkında şu yorumu yapar: “ömür uzunlukları bakımından gösterdikleri çeşitliliğin derecesinin –çeşitli beslenme şekillerine sahip, sağlığına dikkat eden veya umursamayan, araba kazaları, bozuk et, öfkeli posta çalışanları gibi– modern endüstriyel hayatın beklenmedik koşullarına açık ve genetik bakımdan karmaşık insanların ömür uzunluğu çeşitliliğinden az olmaması hayret vericidir.”<a class="noteref" href="../Text/notlar.xhtml#n1966" id="ref66">66</a> Üstelik yassısolucan sadece 959 hücreden oluşur! Yüz milyar sinir hücresine sahip insan beyninin, moleküler yazı turaların sonuçlarından darbe alma imkânı daha fazladır.</p>

  <p>Gelişim sürecindeki şans olayları, tek yumurta ikizlerinin eksik kalan benzerliklerini açıklayacaksa, genel gelişim hakkında da ilginç bir şeyler söylüyor demektir. Milyonlarca küçük şans olaylarının birbirini sıfırladığı ve son üründe hiçbir farklılık yaratmadıkları bir gelişim süreci hayal edilebilir. Bir şans olayının gelişimi bütünüyle raydan çıkarıp sonuçta ortaya ucube veya canavar çıkaran kaotik bir gelişim kulvarına soktuğu başka bir süreç düşlenebilir. Bunların hiçbiri tek yumurta ikizlerine olmuyor. Kaba duyu aygıtlarımızın farkları anlayabileceği kadar birbirlerinden ayrılar, ama yine de insanoğlu dediğimiz, bu, kendi başına gerçekleşmesi pek olası olmayan, incelikli mühendislik ürünü sistemin sağlıklı örnekleridir. Organizmanın gelişiminde, önceden belirlenmiş planlar yerine geribildirimli sistemler kullanılması gerekir. Rastgele olaylar gelişim eğrisini saptırabilir, fakat bu gelişim eğrileri, tür için işlev görecek tasarımların bir tutamıyla sınırlıdır. Biyologlar bu tür gelişim dinamiklerine sağlamlık, tamponlama ya da kanalize olmak der.<a class="noteref" href="../Text/notlar.xhtml#n1967" id="ref67">67</a></p>

  <p>Kişiliğin genetik olmayan bileşeni, sinir gelişimi ruletinin bir sonucuysa, bu durum karşımıza iki sürpriz çıkarır. İlk sürpriz şudur: Davranış genetikçilerinin denklemindeki genetik teriminin illa genetik temelli olmayacağı gibi, “çevresel” terimi de illa çevresel değildir. Açıklanmamış varyans, beyin montajındaki şans olaylarının bir ürünüyse, kişiliğimizin bir parçası daha, anne babalar ve toplumun en sağlam planlarının ötesinde “biyolojik yapı tarafından belirlenmiş” (gerçi genetik değil) olur.</p>

  <p>Diğer sürpriz, insan doğası görüşümüzde modern bilim öncesi döneme ait açıklayıcı bir kavram için yer açmamızın gerekli oluşudur: Bu da birçok kişinin bana önerdiği gibi özgür irade değil, kaderdir. Özgür irade değil, çünkü birlikte büyüyen tek yumurta ikizleri arasında farklılık gösteren özellikler, inadına istem dışı olan özelliklerdir. Kimse şizofren, eşcinsel, müziğe yetenekli, endişeli, özgüveni yüksek veya deneyimlere açık olmayı seçmez. Kontrol edilemez bir talih ve katı olmayan bir alınyazısı anlamında eski kader fikri, şansın gelişimde oynadığı onca rolü anımsadığımızda modern biyolojiyle uzlaşabilir. Çocuklarımızı şekillendirme fikrinin ne kadar yeni ve yerel olduğunu belirten Harris, 1950’lerde Hindistan’ın uzak köylerinden birinde yaşayan bir kadından bahseder. Çocuğunun büyüdüğünde nasıl biri olmasını umduğu sorulduğunda omuzlarını silkip “bu onun kaderi, benim ne istediğim önemsiz” yanıtını vermişti.<a class="noteref" href="../Text/notlar.xhtml#n1968" id="ref68">68</a></p>
  <hr />

  <p class="nonindent">Herkes kaderi kabullenmez ya da genler ve yaşıt grupları gibi anne baba kontrolünün ötesindeki güçleri kabul etmek istemeyebilir. Bir anne <em>Chigaco Tribune</em>’e” bunun doğru olmamasını Tanrı’dan umut ediyorum” demiştir. “Ona boca ettiğin bunca sevginin hiçbir işe yaramadığı fikri, düşünemeyeceğim kadar korkunç.”<a class="noteref" href="../Text/notlar.xhtml#n1969" id="ref69">69</a> İnsan doğasıyla ilgili başka keşiflerde de olduğu gibi, insanlar bunun doğru olmamasını Tanrı’dan umut eder. Fakat gerçek, umutları umursamaz, yine de bazen gerçek sayesinde özgürleşip umutlarımızı tazeleyebiliriz.</p>

  <p>Evet, mutlu ve sağlıklı bir çocuk yetiştirmenin algoritmasının olmaması hayal kırıklığı yaratır. Fakat çocuklarımızın özellikleri gerçekten önceden belirlemek, her çocuğun dünyaya getirdiği beklenmedik yetenekler ve tuhaflıklardan hiç haz almamayı ister miydik? İnsan klonlamak, klonlamanın anne babaların çocukları genetik mühendislikle tasarlayabileceğini söyleyen kuşkulu vaadi insanlara itici gelir. Fakat bunun, anne babaların çocukları büyütme tarzı sayesinde tasarlama fantezisi arasında ne fark var? Gerçekçi anne babalar çocukları konusunda o kadar endişeli davranmaz. Çocuklarına sürekli uyarıcı etkiler vermeye, onları sosyalleştirmeye ve kişiliklerini iyileştirmeye çalışmak yerine onlarla geçirdikleri zamandan keyif alırlar. Sırf keyif aldıkları için çocuklarına öyküler okurlar, çocukların sinir hücrelerine iyi geliyor diye değil.</p>

  <p>Birçok eleştirmen, Harris’i, çocuklarının hayatlarıyla ilgili sorumluluklardan anne babaları kurtarıyor diye suçladı: çocuklar kötü bireyler olursa, anne babalar kendi suçları olmadığını söyleyebilir. Fakat aynı zamanda onlara, kendi hayatları için bir yetişkinlik sorumluluğu yüklemektedir: Hayatınız iyi gitmiyorsa, bunun anne babanızın suçu olduğunu söyleyerek yakınmaktan vazgeçin. Harris, çocukların başına gelen her tür talihsizlik için anneleri suçlayan akıl yoksunu kuramlardan, işe gitmek için evden ayrıldıklarında veya <em>Goodnight Moon</em><a class="noteref" href="../Text/notlar.xhtml#n1970" id="ref70">70</a> adlı çocuk kitabını okumayı atladıklarında yasakçı bilgiçlerin kendilerini yaratık gibi hissettirmesinden de anneleri kurtarmıştır. Ayrıca bu kuram, yaşıt gruplarının içinde bulunduğu mahalleler ve kültürün sağlıklı bir ortam olmasını gerektirdiği için hepimize sorumluluk yükler.</p>

  <p>Son olarak: “O halde nasıl davrandığımın çocuğumu etkilemeyeceğini mi söylüyorsunuz?” sorusuna gelelim. Ne soru ama! Evet, elbette nasıl davrandığınız önemlidir. Harris okuyucularına bunun sebeplerini hatırlatır.</p>

  <p>Öncelikle anne babaların, çocuklar üzerinde büyük bir gücü vardır ve yaptıkları şeyler çocukların mutluluğunda büyük fark yaratabilir. Çocuk büyütmek her şey bir yana ahlaki bir sorumluluktur. Anne babaların çocuklarını dövmesi, aşağılaması, bazı şeylerden mahrum bırakması ya da boşlaması doğru değildir, çünkü bunlar güçlü ve büyük bir kişinin, küçük ve çaresiz birine yapabileceği korkunç şeylerdir. Harris’in yazdığı gibi: “Çocuklarımızın yarınlarını elimizde tutamıyor olabiliriz, fakat bugünleri kesinlikle bizim elimizdedir, bugünleri sefil bir hale getirecek her türlü güç de bizlerde mevcuttur.”<a class="noteref" href="../Text/notlar.xhtml#n1971" id="ref71">71</a></p>

  <p>İkincisi, anne baba ve çocuk arasında bir insan ilişkisi vardır. Kimse “O halde kocama veya karıma nasıl davrandığımın önemi olmadığını mı söylüyorsunuz?” demez, her ne kadar yeni evlenenler dışında hiç kimse eşinin kişiliğini değiştirebileceğine inanmasa bile. Eşler birbirlerine, karşısındakinin kişiliğini istediği şekle sokmak için değil, derin ve tatmin edici bir ilişki kurmak için nazik davranır (ya da öyle davranmaları gerekir). Eşinin kişiliğini onaramayacağı söylenen birinin, “ona boca ettiğin bunca sevginin hiçbir işe yaramadığı fikri, düşünülemeyecek kadar korkunç” cevabını verdiğini hayal edin. Anne babalar ve çocuklar için de aynısı geçerlidir: kişilerin birbirlerine davranışları, aralarındaki ilişkinin kalitesini etkiler. Hayatın akışında güç dengeleri değişir ve kendilerine nasıl davranıldığını eksiksiz hatırlayan çocukların da anne babalarıyla olan ilişkilerinde giderek daha fazla söyleyecek şeyleri olur. Harris’in ortaya koyduğu gibi: “Ahlaki zorunluluğun çocuğunuza iyi davranmak için yeterli olduğunu düşünmüyorsanız, şunu göz önüne alın: çocuğunuz küçükken ona iyi davranın ki yaşlandığınızda size iyi davransın.”<a class="noteref" href="../Text/notlar.xhtml#n1972" id="ref72">72</a> Çocukluklarında anne babalarının kendilerine yaptıkları zulümleri hatırladıklarında öfkeden titreyen düzgün yetişkinler vardır. Kimilerinin ise belki de uzun süre önce unuttukları ve kendilerinin mutluluğu için anne babalarının yaptığı bir hoşluğu veya fedakârlığı hatırladığı özel anlarında gözleri nemlenir. Başka bir sebebi olmasa bile, anne babalar çocuklarına iyi davranmalıdır, ki büyüdüklerinde bu tür anıları olsun.</p>

  <p>Fark ettim ki insanlar bu açıklamaları duyunca bakışlarını yere eğip biraz da utanarak “evet, bunu biliyordum” diyor. Çocuklar hakkında akıl yürütürken insanların bu basit gerçekleri unutması, modern öğretilerin bizi hangi noktalara getirebileceğinin göstergesidir. Çocukları bir insan ilişkisinde karşı taraf yerine şekil verilebilecek bir hamur öbeği olarak düşünmeyi kolaylaştırırlar. Çocukların yaşıt gruplarına uyum gösterdiğini söyleyen kuram bile, çocukları bizler gibi insan yerine koyduğumuzda o kadar şaşırtıcı gelmez. “Yaşıt grubu” terimi, kendimizden bahsederken “arkadaşlar, meslektaşlar, tanıdıklar” dediğimiz grup için çocuklarla ilgili konuşurken kullandığımız patronluk taslayan bir terimdir. Çocuklar, çok cepli pantolon giymeyi saplantı haline getirdiğinde hoşnutsuzluğumuzu gösteririz, fakat iri yarı bir kişi bizi şirket toplantısında tamamen pembe giyinmeye veya akademik bir konferansa polyester disko kıyafetiyle gitmeye zorlasa kendimizi aşağılanmış hissederiz. “Yaşıt grubu tarafından sosyalleştirilmek”, “bir toplum içinde başarıyla yaşamak” demenin başka bir yoludur, ki bu da sosyal bir organizma için “yaşamak” anlamına gelir. Her şey bir yana, boş sayfa olmakla itham edilen kişiler çocuklardır, bu da bizi onların insan olduğunu unutmaya itebilir.</p>
</body>
</html>
