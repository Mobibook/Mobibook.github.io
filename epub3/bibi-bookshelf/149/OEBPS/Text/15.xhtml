<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>15</span>
  </div>

  <h1>KUTSALLIK TASLAYAN HAYVAN</h1>

  <p class="nonindent">Zihin hakkındaki biyolojik yaklaşımla karşılaştığında insanların duyduğu en derin korkulardan biri, bu yaklaşımın ahlaki nihilizme yol açabilme ihtimalidir. Eğer bizler Tanrı tarafından yüce bir amaç adına yaratılmamışsak, der sağcı eleştirmenler ya da eğer bizler sadece bencil genlerin ürünüysek, der solcu eleştirmenler, o halde yalnızca kendini umursayan, ahlaksız benciller olmamızı ne engelleyecektir ki? Kendimizi, talihsiz insanlara yardım etmesi beklenmeyen ve rüşvet yiyebilen paralı askerler olarak görmek zorunda kalmayacak mıyız? Bu sözlerle birlikte her iki taraf da, insan doğasına dair biyolojik kuramları kabul etmenin Nazizme yol açacağına dikkat çekmektedir.</p>

  <p>Önceki bölüm bu korkunun yersiz olduğunu göstermiştir. Çünkü hiçbir şey, Tanrı ve ahlak kavramlarıyla herhangi bir ilgisi bulunmayan doğal seçilimin incelikli bir ahlak anlayışına sahip büyük beyinli sosyal türler evrimleştirmesini engellemez.<a class="noteref" href="../Text/notlar.xhtml#n151" id="ref1">1</a> Aslında <em>Homo sapiens</em>’in sorunu yeterince vicdanlı olmaması değil, gereğinden fazla vicdanlı olmasıdır.</p>

  <p>İnsanları bir eylemi hoşlanılmayan (“brokoliden nefret ediyorum”), modası geçmiş (“ekose kumaş giyme”) ya da düşüncesiz (“uzun uçuşlarda şarap içmekten sakınmalısın”) yerine ahlakdışı (“Öldürmek yanlıştır”) olarak değerlendirmeye iten şey nedir? İnsanlar ahlak kurallarının evrensel olduğuna inanırlar. Örneğin tecavüz ve cinayete getirilen yasaklar, bir zevk ya da moda meselesi değildir, çok açık ve her yerde geçerli kurallardır. İnsanlar, ahlakdışı eylemlerde bulunan kişilerin cezalandırılması gerektiğini düşünürler: Ahlaki bir suç işleyen kişiye zarar vermenin hak olmasının yanı sıra ona herhangi ceza <em>vermemek</em>, yani “yaptığını yanına bırakmak” hatadır. “Ben brokoli sevmiyorum, fakat senin yemen umrumda bile değil” demek kolaydır; fakat hiç kimse “ben öldürmeyi sevmiyorum, ama senin birilerini öldürmeni de umursamam” diyemez. Kadınların istedikleri gibi kürtaj yaptırmasını savunanların, araba çıkartmalarına yakışacak bir üslupla “Eğer kürtaja karşıysan, sen yaptırma” derken meseleyi ıskalamalarının sebebi budur. Eğer bir insan kürtajın ahlaksızlık olduğuna inanıyorsa, o zaman başka insanların bunu yaptırmasına izin vermek gibi bir seçeneği yoktur, tıpkı insanların tecavüz etmesine veya cinayet işlemesine izin verme seçeneğinin olmaması gibi. Bu yüzden de insanlar, cezaları yürürlüğe koyması için ilahi adalete ya da devletin zorlayıcı gücüne başvurulmasını haklı bulurlar. Bertrand Russell şöyle yazmıştır: “zalimlik yapmayı vicdanlarına sığdırmak ahlakçılar için keyiftir – cehennemi icat etmelerinin sebebi de budur.”</p>

  <p>Ahlak anlayışımız, ahlakdışı eylemleri engellemenin ya da cezalandırmanın bir yolu olarak başka insanlara saldırganca davranmamıza yetki verir. Tecavüz ya da cinayet gibi, ahlakdışı görülen bir eylem, gerçekten bütün standartlara göre ahlakdışıysa, saldırganlık eylemi hakça yerine getiriliyor ve caydırma amacına da hizmet ediyorsa, burada bir sorun yoktur. Bu bölümün değinmek istediği konu, insan ahlak anlayışının ve haklı öfkesinin hedefi olarak bu eylemleri ortaya çıkarma garantisinin olmamasıdır. Ahlak anlayışı bir aygıttır, tıpkı ikili görüş ya da sayılarla ilgili sezgiler gibi. Primat beyninin eski kısımlarındaki sinirsel devrelerin birlikte döşenmesiyle meydana getirilmiş ve işini yapması için doğal seçilim tarafından şekillendirilmiş bir montaj ürünüdür. Ama bu durum, ahlakın hayal gücümüz tarafından uydurulduğu anlamına da gelmez, tıpkı derinlik algısının evrimleşmesinin üç boyutlu uzamın hayal gücümüzün bir uydurması olmayışı gibi. (9. ve 11. Bölümlerde gördüğümüz gibi, ahlakın kendine özgü içsel bir mantığı, hatta muhtemelen dışsal bir gerçekliği de vardır ve derin düşünürler bu durumu bizlere açıklayabilirler – tıpkı matematikçilerin sayılar ve şekiller hakkındaki gerçekleri açıklayabilmeleri gibi.) Fakat bu, ahlak anlayışı da diğer yetilerimiz gibi tuhaflıklarla dolu olmasının yanı sıra sistemli hatalara –örneğin ahlak yanılsamalarına– açıktır, anlamına gelmez.</p>

  <p>Şu hikâyeye bakalım:</p>

  <blockquote>
    <p class="nonindent">Julie ile Mark kardeştir. Okulları yaz tatiline girdiğinde birlikte Fransa’da seyahate çıkarlar. Bir gece plajın yakınındaki bir kabinde yalnız kalırlar. Sevişseler, bunun ilginç ve eğlenceli olabileceğine karar verirler. En azından ikisi için de yeni bir deneyim olacaktır. Julie zaten doğum kontrol hapı almaktadır, Mark da emin olmak için prezervatif kullanır. Her ikisi de sevişmelerinden hoşlanır, fakat bir daha yapmamaya karar verirler. Bu geceyi özel bir sır olarak saklarlar, bu da onları iyice birbirlerine yaklaştıracaktır. Şimdi siz bunun hakkında ne düşünürsünüz; sevişmeleri uygun mudur?</p>
  </blockquote>

  <p class="nonindent">Psikolog Jonathan Haidt ve meslektaşları bu hikâyeyi birçok insana okuttular.<a class="noteref" href="../Text/notlar.xhtml#n152" id="ref2">2</a> Çoğu anında Mark ve Julie’nin yaptığı şeyin yanlış olduğunu söylemiş, sonra da <em>neden</em> yanlış olduğunu açıklamak için çeşitli sebepler ileri sürmüşlerdir. Çocukları olmasının tehlikelerinden bahsettiklerinde, ikisinin de gebeliği önleyici önlemler aldığı anımsatılmıştır. Julie ve Mark’ın duygularının incineceğini söylemişlerdir, oysa öykü bunun olmadığını açıkça göstermektedir. Bu eylemin topluma hakaret edeceğini söyleme girişiminde bulunduklarındaysa, onların bunu bir sır olarak sakladıkları hatırlatılmıştır. İlerideki ilişkilerini etkileyebileceğini düşünmüşler, fakat Julie ve Mark’ın bunu bir daha tekrarlamama konusunda anlaştıklarını kabul etmişlerdir. Tüm bu konuşmaların nihayetinde birçok kişi şunu itiraf etmiştir: “Evet, bilmiyorum ve açıklayamıyorum, sadece bunun yanlış olduğunu biliyorum.” Haidt bu duruma “manevi şaşkınlık” der. Kabul görmeyen, fakat kurbanın da olmadığı başka senaryolar da bu duyguyu harekete geçirmiştir:</p>

  <blockquote>
    <p class="nonindent">Bir kadın dolabını temizlemektedir ve orada eskiden kalma bir ABD bayrağını bulur. Bayrağı artık istememektedir, dolayısıyla parçalara böler ve tuvaleti temizlemek için bez olarak kullanır.</p>

    <p class="extract">Bir ailenin köpeği evlerinin önünde araba çarpması yüzünden ölür. Köpeğin sahibi olan aile, köpek etinin aslında lezzetli olduğunu duymuştur, dolayısıyla köpeğinin bedenini parçalara ayırır, pişirir ve akşam yemeğinde yerler.</p>

    <p class="extract">Adamın biri haftada bir markete gitmekte ve çiğ tavuk satın almaktadır. Fakat tavuğu pişirmeden önce onunla cinsel birleşmede bulunmakta ve sonra da tavuğu pişirip yemektedir.</p>
  </blockquote>

  <p class="nonindent">Birçok ahlak felsefecisi, bu eylemlerde herhangi bir yanlışlık olmadığını söyleyecektir; çünkü diğer bilinçli varlıklara zarar vermeyen ve yetişkinlerin kendi aralarında anlaşarak gerçekleştirdikleri kişisel eylemler ahlaksızlık değildir. Bazıları, meseleyi ilkelere adanmış olmaya bağlayıp daha incelikli iddialar ileri sürerek bu eylemleri eleştirebilir, fakat bu tür sapkınlıklar insanların yapabileceği korkunç eylemlerle karşılaştırıldığında gerçekten çok ufak görünebilir. Ama bu felsefecilerin dışında kalan hiç kimse, bu şekilde mantık yürütmez. İnsanlarda, onlara güçlü ahlaki kanaatler kazandıran birtakım içgüdüler vardır ve karşılaştıkları olguları da bu kanaatler çerçevesinde gerekçelendirmek için uğraşırlar.<a class="noteref" href="../Text/notlar.xhtml#n153" id="ref3">3</a> Bu kanaatlerin, mutluluğa ya da mutsuzluğa etkileri bağlamında kişinin başkalarının gözünde haklı çıkarabileceği ahlaki hükümlerle pek bir ilgisi yoktur aslında. Bunun yerine söz konusu kanaatler, bizim ahlaki duygular diye adlandırdığımız organların, nörobiyolojik ve evrimsel tasarımından doğmuşlardır.</p>
  <hr />

  <p class="nonindent">Haidt kısa bir süre önce, ahlak anlayışını meydana getiren duyguların doğal tarihi üzerine bir derleme gerçekleştirdi.<a class="noteref" href="../Text/notlar.xhtml#n154" id="ref4">4</a> Trivers’in karşılıklı özgecilik kuramı ve onu izleyen işbirliğinin evrimleşmesine dair bilgisayar modelleri uyarınca, bu duyguların oluşturduğu dört ana duygu ailesi, beklentilerimize tam oturmaktadır. Başkalarını suçlamamızı sağlayan –horgörme, kızgınlık ve tiksinme gibi– duygular, kişinin hilekârları cezalandırmasını sağlar. Başkalarını övmemize yarayan –müteşekkir olma, yüceltme, hayranlık ve aşka gelme gibi– duygular sayesindeyse kişi, özgecileri ödüllendirir. Başkaları için acı çekmemizi sağlayan –duygudaşlık, şefkat ve empati gibi– duygular, kişiyi muhtaç durumdakilere yardım etmeye itecektir. Benliğe bilinç kazandıran –suçluluk, utanç ve utanma gibi– duygular, kişiyi hilekârlıktan kaçınmaya veya açtığı zararı bir şekilde telafi etmeye yönlendirir.</p>

  <p>Bu duygular arasında dolaşırken, üç ahlak kümesi oluşturacak şekilde bir ayrım yaratabiliriz; ki bu kümelerden her biri ahlaki hükümleri farklı yollarla çerçevelendirmektedir. <em>Özerklik</em> etiği kişinin çıkarlarına ve haklarına mahsustur. Bu etik, en büyük erdem olarak adil olmanın altını çizer ve ayrıca Batı kültürlerinde eğitimli ve laik kişilerin anladığı şekliyle ahlakın özüdür. <em>Toplum</em> etiği sosyal grupların taahhütlerine mahsustur; görev, saygı, sözleşmeye bağlılık ve hiyerarşiye riayet etme gibi değerler içermektedir. Yüceltilmiş bir saflık ve kutsallığa mahsus olan <em>kutsallık</em> etiği ise bozulma ve çürüme anlayışının tam tersidir.</p>

  <p>Özerklik/toplum/kutsallık üçlüsü, ilk olarak antropolog Richard Shweder tarafından geliştirilmiştir. Shweder, Batı haricindeki geleneklerin ahlakın bütün belirtilerini taşıyan inançlar ve değerler bakımından zengin sistemler barındırdığını, fakat bir Batı kavramı olan birey haklarından yoksun olduklarını belirtmiştir.<a class="noteref" href="../Text/notlar.xhtml#n155" id="ref5">5</a> Arınmaya dair incelikli Hindu inançları bu konuda önemli bir örnek oluşturmaktadır. Haidt ve psikolog Paul Rozin de çalışmalarını, Shweder’ın çalışması üzerine kurmuşlardı; fakat onlar ahlak kümelerini keyfî kültürel çeşitlemeler olarak değil, farklı evrimsel kökenler ve işlevlere sahip evrensel zihin yetileri olarak yorumladılar.<a class="noteref" href="../Text/notlar.xhtml#n156" id="ref6">6</a> Onlar sonuçta ahlak kümelerinin, bilişsel yetilerin içeriği, diğer hayvanlardaki kökendeş (homolog) yapıları, fizyolojik muhatapları ve temellerindeki sinir sistemi tesisatı bakımından farklı olduğunu göstermişlerdir.</p>

  <p>Örneğin kızgınlık, özerklik kümesinde yer alan, başkalarını suçlama duygusudur, saldırganlık sistemlerinden evrimleşmiştir ve karşılıklı özgeciliğin gerektirdiği hilekârları cezalandırma stratejisini yürürlüğe sokma görevini üstlenmiştir. Kutsallık kümesinde yer alan ve başkalarını suçlama duygusu olan tiksinme hissi, aslında hastalık ve çürüme gibi biyolojik pisliklerden uzak durmaya yarayan sistemlerden evrimleşmiştir. Bu his, ahlakımızla ele aldığımız varlıkları (akranlarımız gibi), faydalandığımız varlıklardan (hayvanlar gibi) ve faal olarak kaçtığımız varlıklardan (bulaşıcı hastalık taşıyan insanlar gibi) ayıran ahlak çemberini net sınırlarla ayırma görevini üstlenmiş olabilir. Utanma duygusu ise toplum kümesinde yer alan benlik bilinci duygusudur; diğer primatlarda bulunan, karşısındakini yatıştırma ve ona teslim olma jestlerinin adeta hık demiş burnundan düşmüştür. Her şeyden önce, onun baskınlık niteliğinin ahlakla kaynaşmasının sebebi, karşılık verme durumunun, kişinin iyilik yapıp iyilik görme isteğinin yanı sıra kişinin bunu yapma yeteneğine de bağlı olmasıdır ve baskın kişilerde bu yetenek vardır.</p>

  <p>Rölativistler bu üç ahlak kümesini, birey haklarının Batı geleneklerine ait yerel bir unsur olduğunu gösteriyor diye yorumlayabilir, ayrıca diğer kültürlerin toplum ve kutsallık etiklerine de aynı şekilde geçerli alternatifler olarak saygı duymamız gerektiğini söyleyebilirler. Ama ben bunun yerine, ahlak anlayışı tasarımının, yersiz tutkular ve önyargılar oluşturarak bütün kültürlerdeki insanları savunulabilir ve kafa karıştırıcı ahlaki hükümlere karşı kırılgan kıldığı sonucuna varıyorum. Özerklik ya da adillik etiği aslında Batıya özgü değildir: Amartya Sen ve hukuk akademisyeni Mary Ann Glendon bizlere bu ahlak anlayışının Asya düşüncesinde de derin köklere sahip olduğunu göstermişlerdir.<a class="noteref" href="../Text/notlar.xhtml#n157" id="ref7">7</a> Bunun aksine, toplum etiği ve kutsallık etiği Batıya yayılmıştır. Ahlakı yerel normlarla bir tutan toplum etiği, kolej kampüslerinde adeta kanun haline gelen kültürel rölativizmin temelindeki unsurdur. Bazı akademisyenler öğrencilerinin Nazizmin neden yanlış olduğunu açıklayacak donanımdan yoksun olduğunu fark ettiler; çünkü öğrenciler kendilerine başka bir kültürün değerlerini eleştirmeye izin verilmediğini düşünmekteydiler.<a class="noteref" href="../Text/notlar.xhtml#n158" id="ref8">8</a> (Günümüzdeki öğrencilerin kendi ahlaki hükümlerini refleks olarak sakladığını ve “toplumumuz diğer halklara karşı iyi davranmaya büyük değer veriyor” türünden şeyler dediklerini bizzat onaylayabilirim.) Donald Symons, insanların özerklik ahlakından toplum temelli ahlak geçtiğinde, yargılarının eskiye göre ters bir istikamet alması üzerine şu yorumu yapmıştır:</p>

  <blockquote>
    <p class="nonindent">Dünyada yalnızca tek bir kişi korkmuş, çırpınan ve çığlıklar atan küçük bir kızı zorla alıkoysa ve cinsel organını mikroplu bir bıçakla kesse, ardından da hem âdet görmesi hem de işemesi için sadece minicik bir açıklık bırakacak şekilde yarayı dikse; bu durumda sorulacak tek soru, bu kişinin ne kadar ciddi cezalandırılması gerektiği, hatta ölüm cezasının yeterli olup olmadığıdır. Fakat milyonlarca insan bu işi yaptığında, doğan öfke milyonla çarpılacağı yerde, bu uygulama “kültür” adını alır, dolayısıyla sanki sihirli bir değnek dokunmuşçasına bütün korkunçluğunu yitirir, hatta feministler de dahil olmak üzere bazı Batılı “ahlak düşünürleri” tarafından savunulacaktır; oysa yarattığı dehşetin çok daha fazla artması gerekiyordu.<a class="noteref" href="../Text/notlar.xhtml#n159" id="ref9">9</a></p>
  </blockquote>

  <p class="nonindent">Toplum ahlakı aynı zamanda yerleşik hiyerarşiye saygı duyulmasını içerir ve zihin (Batılı zihin dahil), prestij ile ahlakı birbirleriyle birleştirip bir bütün oluştururken fazlasıyla rahat davranır. Bu durumu, statüyle erdemi gizlice bir tutan –<em>şövalyece, klas, centilmence, şerefli</em> ve <em>soylu</em> gibi– kelimeler ile hiyerarşinin alt taraflarını günahla bir tutan –<em>alt sınıf, düşük gelirli, aşağılık, çirkin, kılıksız, süprüntü, alçak, köylü</em> ve <em>bayağı</em> gibi– kelimelerde görürüz. Vahşi Soylu Efsanesi, günümüzde ünlülerin yüceltilmesi işleminde de açıkça görülmektedir: Prenses Diana gibi kraliyet ailesi mensupları ile onun Amerikalı muadili olan John F. Kennedy Jr. ahlaken sıra dışı bir hayat yaşasalar da azizlik payesiyle ödüllendirilirler (evet, Diana vakıflara yardım etmiştir, fakat çağımızda prenseslerin işi zaten budur). Güzel görünmeleri, başlarının üstündeki haleleri iyice parlatır, çünkü insanlar, çekici kadınlar ve erkeklerin daha erdemli olduğuna hükmeder.<a class="noteref" href="../Text/notlar.xhtml#n1510" id="ref10">10</a> Oysa [Diana’nın kocası] Prens Charles da yardım kuruluşlarını desteklemektedir ve trajik bir şekilde ölse bile asla azizlik mertebesine yükseltilmeyecektir.</p>

  <p>Ayrıca insanlar, laik Batıda bile, ahlak ile saflığı birbirine karıştırır. 1. Bölümden anımsayın; temizlik ve kirlilikle ilgili birçok kelime aynı zamanda erdem ve günahı tanımlayan kelimelerdir (<em>saf, lekesiz, kirlenmiş</em> vesaire). Haidt’in denekleri köpek yemeyi, çiğ tavukla cinsel birleşme gerçekleştirmeyi ve rızaya dayalı ensest ilişkiyi (kardeşlerle yatmanın içgüdüsel olarak itici gelmesini yansıtır, ama ayrıca soyun genetik saflaşmasını caydırmak için evrimleşmiş bir duygudur) suçlarken sanki kirlilik ve günah kavramlarını birleştirmiş gibidirler.</p>

  <p>İyi ile temiz kavramlarının zihinde birbiriyle karıştırılmasının da birtakım çirkin sonuçları olabilir. Irkçılık ile cinsiyetçilik çoğunlukla etrafı kirletenlerden kurtulma arzusu olarak ifade edilmiştir – tıpkı Hindistan’daki “dokunulmazlar” kastının dışlanması, Ortodoks Yahudilikte âdet gören kadınların tecrit edilmesi, eşcinsel erkeklerle kazara temas edince AIDS kapma korkusu, Jim Crow<a class="noteref" href="../Text/notlar.xhtml#n1511" id="ref11">11</a> ve apartheid siyasetleri uyarınca yemek yenip içilen, banyo yapılan ve uyunan yerlerin birbirinden ayrılması, Nazi Almanyasındaki “ırk temizliği” yasaları gibi. XX. yüzyıl tarihine dair can sıkıcı sorulardan biri, onca sıradan insanın savaşlardaki zalimlikleri nasıl yaptığıdır. Felsefeci Jonathan Glover ortak bir paydanın da aşağılama olduğunu göstermiştir: Bu, kurbanın statüsünün veya temizlik durumunun ya da ikisinin birden değersizleştirilmesidir. Kişinin acılarıyla alay ederek, onu aşağılayıcı bir görüntüyle resmederek (huniden şapka, biçimsiz hapishane giysisi, üstünkörü tıraşlanmış kafa) ya da pis şartlarda yaşamaya zorlayarak şerefi iki paralık edilirse, sıradan insanların şefkati birden buharlaşabilir ve kişiye kolaylıkla sanki bir nesne ya da hayvanmış gibi muamele ederler.<a class="noteref" href="../Text/notlar.xhtml#n1512" id="ref12">12</a></p>

  <p>Ahlak anlayışını meydana getiren adillik, statü ve saflığın o tuhaf karışımı, zorlu ahlaki meselelerin çözümünde ham hislere başvurmak konusunda bizi kuşkulandırmalıdır. “İğrenmenin Bilgeliği” adlı etkili bir makalesinde Leon Kass (George W. Bush’un Biyoetik Konseyi’nin başkanlığını yürütmüştür), klonlama meselesinde ahlaki muhakeme yöntemini bir kenara bırakıp içgüdülerimize güvenmemiz gerektiğini ileri sürer:</p>

  <blockquote>
    <p class="nonindent">İnsanoğlunun klonlanması düşüncesi bize itici geliyor. Bu hissin tek sebebi de klonlama işleminin tuhaflığı ya da yeni bir şey olması değildir. Daha meseleyi tartışmaya bile gerek kalmadan seziyor ve hissediyoruz ki, son derece haklı olarak yücelik bahşettiğimiz şeyler ayaklar altında çiğnenmektedir. Burada ve her yerde, iğrenme duygusu, insanoğlunun itaatsizliğinin aşırılıklarına karşı başkaldırır ve yüceliğinin önünde dilimizin tutulduğu şeylere karşı günah işlemememiz için bizi uyarır. Yaşadığımız çağda aslında özgürce yapıldığı müddetçe her şeye izin vardır; insan doğamıza artık saygı duyulmamakta, bedenlerimiz özerk ve akılcı irademizin bir enstrümanı olarak görülmektedir; işte bu çağda insanlığın esas özünü savunmak için elimizdeki tek haykırabilecek ses iğrenme olabilir. Nasıl titreyeceğini unutmuş olan ruhlar sığdır.<a class="noteref" href="../Text/notlar.xhtml#n1513" id="ref13">13</a></p>
  </blockquote>

  <p class="nonindent">İnsan klonlanmasına karşı sağlam tezler ortaya konabilir, fakat titreme ölçütü bunlardan biri değildir. İnsanlar, kültürlerindeki saflık standartlarının ahlaken her türlü yersiz ihlaliyle karşılaştığında titremişlerdir: dokunulmaza dokunmak, renkli bir insanla aynı musluktan su içmek, Yahudi kanının Ari kanla karışmasına izin vermek, kendi istekleriyle anal seks yapan erkekleri hoşgörmek gibi. 1978 gibi yakın bir tarihte, birçok insan (Kass da dahil) yeni bir teknolojinin, yani canlı dışında döllenmenin (tüp bebeklerin) geliştirilmesi ya da o zamanki adıyla “deney tüpü bebekleri” yüzünden sarsılmıştır. Fakat bu yöntem artık günümüzde ahlaken kabul edilebilir bir uygulama konumuna gelmiştir, ayrıca yüzbinlerce insan için ölçüsüz bir mutluluk kaynağı ya da hayatın ta kendisidir.</p>

  <p>Savunulabilir bir ahlak görüşü ile ilkel bir içgüdü arasındaki fark, ahlak görüşünde kanaatimizin neden geçerli olduğuna dair <em>sebepler</em> gösterebilmemizdir. İşkence, cinayet ve tecavüzün neden yanlış olduğunu ya da ayrımcılık ve haksızlığa neden karşı çıkmamız gerektiğini açıklayabiliriz. Ama öte yandan, eşcinselliğin neden bastırılması ya da ırkların neden birbirlerinden ayrı tutulması gerektiğine dair hiçbir sağlam sebep gösterilemez. Ayrıca ahlaki bir durum için öne sürülen sağlam sebeplerinin altı boş değildir: İnsanların durumunu iyileştiren ya da kötüleştiren şeylerle her zaman için ilintilidir, aynı zamanda kendimize nasıl davranılmasını istiyorsak başkalarına da öyle davranmak zorunda olduğumuz mantığına dayanmaktadır.</p>
  <hr />

  <p class="nonindent">Ahlaki duyguların başka bir tuhaf özelliği de şalter gibi açılıp kapanabilmeleridir. Zihindeki bu “ping sesleri”ne ahlakileştirme ya da ahlakdışılaştırma denir ve kısa bir süre önce bu mesele Rozin’in laboratuvarında araştırılmıştı.<a class="noteref" href="../Text/notlar.xhtml#n1514" id="ref14">14</a> Bu duyguların açılıp kapanması, davranışları <em>tercih</em> terimleriyle yargılayan bir zihniyet ile davranışları <em>değer</em> terimleriyle yargılayan bir zihniyet arasındaki geçişlere bağlı bulunur.</p>

  <p>İki tür vejetaryen vardır: Sağlık sebeplerinden ötürü et yemeyenler –yani beslenmeden aldıkları yağı ve toksinleri azaltmak isteyenler– ile ahlaki sebeplerden ötürü et yemeyenler –yani hayvan haklarına saygı duyanlar. Rozin göstermiştir ki sağlıkçı vejetaryenler ile karşılaştırıldıklarında ahlaki vejetaryenler et yememelerini daha çok sebeple açıklar, ete daha büyük bir duygusal tepki verir ve ona bulaşıcı hastalık muamelesi yaparlar – örneğin içine bir damlacık et suyu eklenmiş bir kâse çorbayı içmeyi bile reddederler. Ahlaki vejetaryenler aslında herkesin vejetaryen olması gerektiğini düşünmeye eğilim göstermelerinin yanı sıra sürdürdükleri bu beslenme alışkanlıklarına tuhaf erdemler yüklemeye de yatkındırlar – örneğin et yemenin insanları daha saldırgan ve daha hayvansı yaptığına inanırlar. Fakat yeme alışkanlığını ahlaki değerlerle bağdaştıran sadece vejetaryenler değildir. Üniversite öğrencilerinin önüne çeşitli insan tasvirleri konulup bunların karakterlerini değerlendirmeleri istendiğinde, “cheeseburger ve milkshake” yiyen bir insanın, tavuk ve salata yiyen insana göre daha kaba ve saygısız olduğuna hükmetmişlerdi!</p>

  <p>Rozin, sigara içmenin de yakın bir tarihte ahlakileştirildiğini belirtiyor. Sigara içmeye karar vermek, uzun yıllar boyunca bir tercih ya da ihtiyat meselesi olarak ele alınmıştı: Bazı insanlar sigara içmekten hoşlanmıyordu ya da sağlığa zararlı olduğu için uzak duruyorlardı. Fakat sigaranın pasif içicilerin üzerinde zararlı etkileri olduğu keşfedildiğinde sigara içmeye artık ahlakdışı bir eylem muamelesi yapılmaya başlandı. Tiryakiler toplum içinde kenara itildiler ve öcü gibi gösterildiler; ayrıca bulaşma korkusu ve iğrenme psikolojileri de sahne aldı. Sigara içmeyenler sadece sigaradan değil, sigaranın temas ettiği her şeyden kaçar olmuşlardı: Otellerde sigara içilmeyen odalar, hatta sigara içilmeyen katlar istemeye başladılar. Benzer şekilde, intikam alma arzusu da uyanacaktı: Mahkeme jürileri, tütün şirketlerini çok büyük meblağlarda para cezaları vererek adeta tokatladılar; aslında bunlara “cezalandırıcı tazminat” denmesi duruma uygundur. Ben bu kararların haksız olduğunu söylemiyorum; bahsettiğim şey sadece bunları harekete geçiren duygulardan haberdar olmamız gerektiğidir.</p>

  <p>Aynı zamanda, birçok davranış da (birçok insanın gözünde) artık ahlakdışı kapsamından çıkarılmış ve ahlaki kusur statüsünden yaşam tarzı tercihine geçirilmiştir. Bir zamanlar ahlakdışı sayılan bu tür eylemler için boşanma, gayrı meşru çocuklar, çalışan anneler, marihuana kullanımı, eşcinsellik, mastürbasyon, oğlancılık, oral seks, ateizm ve Batılı olmayan bir kültürün herhangi bir âdeti gibi örnekler sayılabilir. Benzer şekilde, birçok ıstırap da günahların bedeli olma statüsünden çıkarılarak kötü talihin kaprisi olma statüsüne atanmış ve bu statüye göre yeniden isimlendirilmiştir. Evsizlere eskiden serseri veya otlakçı denirdi; cinsel yollarla bulaşan hastalıklar eskiden zührevî hastalıklar olarak bilinirdi. Uyuşturucu bağımlılığı üzerinde çalışan çoğu uzman, bu durumun kötü bir tercih değil, aslında bir tür hastalık olduğu konusunda ısrarcıdır.</p>

  <p>Kültürel sağcılara göre, bütün bunlar bize ahlakın kültür seçkinlerinin saldırısı altında olduğunu göstermektedir; örneğin bu yaklaşımı kendilerine Ahlak Çoğunluğu<a class="noteref" href="../Text/notlar.xhtml#n1515" id="ref15">15</a> diyen hizipte görebiliyoruz. Solculara göreyse kişisel davranışları damgalama arzusu çağdışıdır ve gericiliktir. Örneğin H. L. Mencken, Püritanizmi “birisinin, bir yerde mutlu olabileceğinden sürekli korkmak” şekilde tanımlamıştır. Bununla birlikte her iki taraf da hatalıdır. Sanki geçmiş yıllarda ahlakdışılık kapsamına getirilen davranışları telafi etmek için, birtakım yeni davranışları ahlakileştirme kampanyasının ortasındayız. Artık Babbittlerin ve maviburunların<a class="noteref" href="../Text/notlar.xhtml#n1516" id="ref16">16</a> yerini ‘dadı devlet’ ve dış politikası olan üniversite şehirleri yanlısı aktivistler almıştır, fakat ahlakileştirme psikolojisi hâlâ aynıdır. Çok kısa bir süre önce ahlaki bir renk kazandırılmış şeylerden bazı örnekler şunlardır:</p>

  <blockquote>
    <p class="nonindent">çocuklara reklam yapmak - araba güvenliği - Barbie bebekler - büyük mağazalar zinciri - yarı çıplak kadın fotoğrafları - Üçüncü Dünya ürünlerinden giyinmek - tüketici için ürün güvenliği - şirketlerin mülkiyetindeki çiftlikler - savunma bakanlığının finanse ettiği araştırmalar - atılabilir bebek bezleri - atılabilir paketler - etnik şakalar - yönetici maaşları - hamburger türü hazır yiyecekler - işyerinde flört - gıdalara konulan katkı maddeleri - kürk - hidroelektrik barajlar - IQ testleri - kerestecilik - madencilik - nükleer güç - petrol kuyusu kazmak - belirli hisselere sahip olmak - kümes hayvanı çiftlikleri - resmi tatiller (Columbus günü, Martin Luther King günü) - AIDS araştırmaları - göğüs kanseri araştırmaları - insanlara kıçlarını tokatlayarak disiplin vermek - banliyöler (siteler) - şeker - vergi kesintileri - oyuncak silahlar - televizyonda şiddet - mankenlerin vücut ağırlığı</p>
  </blockquote>

  <p class="nonindent">Bunlardan birçoğunun zararlı sonuçları olabilir ve kimse bunları önemsizleştirmek istemez elbette. Mesele, bunların ahlakileştirme psikolojisiyle mi (kötülerin aranması, bunları suçlayanların yüceltilmesi ve cezalandırma için yetkilileri harekete geçirmek) yoksa getiri ve götürü, ihtiyat ve risk, zevksizlik ve zevklilik terimleriyle mi ele alınacağıdır. Örneğin “kirlilik” çoğunlukla kutsal olanın pisletilmesi suçu biçiminde ele alınmıştır; tıpkı rock grubu Traffic’in bir şarkısında söylediği gibi: “Neden bu toprağı kurtarmaya çalışmıyor ve bu kutsal yere bir daha zarar vermeyeceğimize ant içmiyoruz.” Robert Frank gibi ekonomistlerin tutumuysa bu yaklaşımla çelişebilir. Frank (temizleme işleminin bedelini kastederek) şöyle demişti: “Çevrede optimum bir miktarda kirlilik vardır, tıpkı evinizde optimum miktarda toz olması gibi.”</p>

  <p>Üstelik bütün insan etkinliklerinin farklı taraflara ve çeşitli derecelerde zarar ve yarar getiren birtakım sonuçları vardır, fakat bunların hepsine ahlakdışı olarak bakılmaz. Yangın alarmının pillerini değiştirmeyen, ailesini arabayla seyahate çıkaran (kazada ölme risklerini çoğaltır) ya da kırsal bölgeye taşınan (işe veya alışverişe giderken kullandığı yakıt miktarıyla çevre kirliliğini artırır) kişiyi ayıplamayız. Adeta benzin içen spor bir cip kullanmak ahlaken kuşkulu olarak görülürken, aynı şekilde benzin tüketen Volvo sürmekte sorun yoktur; Big Mac yemek de aynı şekilde ahlaken şüphelidir, fakat ithal peynir ya da tiramisu yemek değildir. Ahlakileştirme psikolojisinden haberdar olmak, bizi illa ahlaken duyarsız birisi haline getirmez. Aksine bunun farkında olmak, bir eylemi bedel ve fayda yerine erdem ve günah bağlamında ele alma kararının ahlaksal açıdan yersiz bir temeli olma ihtimaline karşı bizi uyanık tutar – özellikle de, kimin aziz veya günahkâr sayılacağına, kişinin dahil olduğu tarafta ya da başka bir tarafta bulunmasına göre karar veriliyorsa. Günümüzde “sosyal eleştiri” denen olgunun büyük bölümü, alt sınıfların zevklerini (müstehcen eğlenceler, hazır gıdalar ve bol tüketim malı) itham ederken, kendilerini eşitlikçi sayan üst sınıf üyelerinden meydana gelmektedir.</p>
  <hr />

  <p class="nonindent">İlkel düşünceyle bağdaştırılan, fakat günümüzde yaşamını hâlâ sürdüren ve modern zihinlerde kendine yer bulmayı başarmış başka bir tür ahlak psikolojisi daha vardır: Kutsal ve tabu kavramları. Bazı değerler muteber kabul edilmenin yanı sıra kutsal olarak da görülmektedir. Sonsuz ya da aşkın bir değere sahiptir ve bütün kaygılara üstün gelirler. Bu değerlerin başka değerlerle takas edilmesinin <em>düşünülmesine</em> bile izin verilmez, çünkü bu düşüncenin kendisi günahtır, sadece lanetlenmeyi ve nefreti hak etmektedir.</p>

  <p>Psikolog Philip Tetlock ABD üniversitelerindeki öğrencilerde tabu ve kutsallık psikolojisini aydınlığa çıkarmıştır.<a class="noteref" href="../Text/notlar.xhtml#n1517" id="ref17">17</a> Öğrencilere, nakil için organ alınıp satılmasına, yetimleri evlat edinme lisanslarının satılmasına, vatandaş olma hakkının parayla verilmesine, seçimlerde oy satılmasına, hapishanede yatacak veya askere gidecek kişinin yerine parayla geçilmesine izin verilmeli mi diye çeşitli sorular sordu. Çoğu öğrencinin bu uygulamaları ahlakdışı bulup yasadışı ilan edilmeleri gerektiğini söylemesi elbette şaşırtıcı değildir. Fakat tepkileri bu uygulamalarla aynı fikirde olmamanın ötesine geçmişti: Bunların yasallaştırılmasını düşünen birileri var diye öfkelendiler, kendilerine sorulduğu için kendilerini hakarete uğramış hissettiler ve bu tür şeyleri hoşgören kişileri cezalandırmak istediler. Ama fikirlerini gerekçelendirmeleri istendiğinde hepsinin söyleyebildiği tek şey bu uygulamaların “aşağılık, insanlık dışı ve kabul edilemez” olduğuydu. Hatta öğrenciler, evlat edinme haklarının satılmasını yasallaştırmaya yönelik (kurgusal) bir harekete karşı kampanya yürütmek için gönüllü olarak kendi vicdanlarını arıtmaya bile çalıştılar. Örneğin yetim piyasasının daha fazla çocuğa sıcak yuva kazandıracağı ve düşük gelirli insanlara bu satış olayına katılmaları için kefil olunacağı gibi, tabu siyasetlerin lehinde söylenen bazı tezleri duyduktan sonra nefretleri bir parça azalmıştı, fakat yine de güçlüydü.</p>

  <p>Başka bir çalışmada, bir milyon doları bir çocuğun karaciğer nakline harcamak ile hastanenin başka ihtiyaçlarına harcamak arasında seçim yapmak zorunda kalan hastane yöneticisi konu edildi. (Yöneticiler bu tür kararlarla sürekli karşılaşır, çünkü hayat kurtaran bazı tedavilerin fiyatı astronomiktir ve bunlara ihtiyaç duyan insanların hepsi de bu bedeli karşılayabilecek durumda değildir.) Soruya cevap verenler, parayı hastaneye harcamayı seçen yöneticinin cezalandırılması istemekle kalmadılar, ayrıca çocuğu kurtarmayı seçen, ancak bunu <em>uzun süre düşündükten sonra</em> yapan yöneticileri de cezalandırmak istediler (bir kapkaççı, tutumluluğuyla tanınan komedyen Jack Benny’ye “ya paran ya canın” dediğinde o da uzun süre düşünmüştü).</p>

  <p>Temel değerler hakkında düşünme tabusu bütünüyle mantık dışı değildir. İnsanları sadece ne yaptıklarıyla değil, ne olduklarıyla da yargılarız; sadece kişinin aldığından daha çoğunu vermesine bakmayız, aynı zamanda çıkarına gelirse bizi satacak ya da arkamızdan bıçaklayacak türde bir kişi olup olmadığına da karar veririz. Kişinin bir ilişkiye duygusal olarak bağlanıp bağlanmadığına, sözlerinin arkasında durup durmayacağına karar vermek adına, onun nasıl düşündüğü anlaşılmalıdır: acaba sizin çıkarlarınızı kutsal mı sayıyor yoksa sizi satarsa elde edeceği kârla mı tartıyor. <em>Kişilik</em> kavramı ahlaki resme eklenir, bununla birlikte ahlaki kimlik de işe dahil olur: yani kişinin içinde bulunan ve diğerlerine yansıtılan öz kişilik kavramı hesaba katılır.</p>

  <p>Tetlock, başka insanlara duyduğumuz bağlılığa fiyat biçilebileceğini reddetmenin, bu bağların doğasından kaynaklandığını belirtir: “Bu kurallı sınırları aşmak, dostluk, çocuklar ve ülkeye duyulan sadakate parasal bir değer biçmek kişinin kendisini toplumdaki belirli rollerden elemesi ve “hiçbir şey anlamadığını” göstermesi anlamına gelir; gerçek bir dostun, anne babanın ya da vatandaşın ne demek olduğunu anlamamaktadır.”<a class="noteref" href="../Text/notlar.xhtml#n1518" id="ref18">18</a> Tabu takasları, kutsal bir değer ile dünyevî bir değeri (para gibi) karşı karşıya getirir; üstelik bu takaslar “ahlaken yıpratıcıdır: kişi edepsiz önerileri ne kadar uzun süre gözden geçirirse, kişinin ahlaki kimliğinden verilen ödünler o kadar onarılamaz olacaktır.”<a class="noteref" href="../Text/notlar.xhtml#n1519" id="ref19">19</a></p>

  <p>Bazı ihtiyaçlara sonsuz değer biçen bir psikoloji, maalesef saçmalıklara da yol açabilir. Tetlock kimi örneklerden bahseder. 1958 Besin ve İlaç Akti’nin Delaney Maddesi, kanserojen riski taşıyan bütün yeni gıda katkı maddelerini yasaklayarak kamu sağlığını iyileştirmeye çalışmıştı. Bu kulağa hoş geliyor, fakat sonuç öyle olmadı. Bu siyaset yüzünden, insanlar piyasada zaten bulunan daha tehlikeli katkı maddelerine maruz kaldılar; bu önlem, üreticileri kanserojen olmadığı sürece daha tehlikeli yeni katkı maddeleri kullanmaları yönünde teşvik etti, ayrıca tehlikeye attıkları hayatlardan çok daha fazlasını kurtarabilecek ürünleri yasakladı, örneği şeker hastalarının kullandığı sakarin gibi. 1978 yılında Love Canal mahallesinde gömülü zehirli atığın keşfedilmesinin ardından Kongre Süper Ödenek Akti’ni hayata geçirdi; bu akit, bütün zehirli atık bölgelerinin tamamen temizlenmesini gerektiriyordu. Belirli bir alandaki atıkların son %10’luk kısmını temizlemenin milyonlarca dolara patladığı anlaşıldı, oysa bu parayla başka bölgeler temizlenebilir ya da sağlığı tehdit eden başka unsurlar ortadan kaldırılabilirdi. Böylece cömert bir ödenek, hedeflenen alanların bir kısmı bile temizlenmeden sıfırı tüketti; üstelik bunun, Amerikan halkının sağlığına etkisi de tartılışır boyutta kalacaktı. <em>Exxon Valdez</em> petrol tankeri kazasında denize petrol akmasından sonra bir ankete katılanların beşte dördü, ülkenin “bedeline bakmadan” çevreyi korumaya yönelik daha büyük önlemler alması gerektiğini söyledi. Kelime anlamıyla alırsak, çevreyi korumanın bedeli bu olacaksa, okullar, hastaneler, polis karakolları ve itfaiyelerin kapanmasına; sosyal programlar, tıp araştırmaları, yabancı ülkelere gönderilen yardımlar ve ulusal savunmaya ödenek ayrılmamasına ya da gelir vergisinin epeyce yükseltilmesine de hazırdılar.</p>

  <p>Tetlock, bu fiyaskoların meydana geldiğini, çünkü bu acımasız ödünleri dürüstçe gündeme getirecek herhangi bir siyasetçinin, bir tabuyu çiğnemek yüzünden tefe konacağı gözlemini dile getirmiştir. “Yemeğimiz ve suyumuzdaki zehri hoşgörmekle” ya da daha kötüsü “insan hayatına parasal bir değer biçmekle” suçlanacaktır. Siyaset analizcileri savurgan ve eşitlikçi olmayan yürütme programlarına sıkıştığımızı, çünkü bunlarda reform yapmaya kalkan herhangi bir siyasetçinin, siyaseten intihar edeceğini belirtmektedirler. Durumun farkında olan rakipleriyse yapılacak bir reformu tabu diliyle çerçevelendirecektir: “Atalarımıza olan bağlılığı kırmak”, “ülkeleri için hayatlarını tehlikeye atan gazilerin kutsal güvenine ihanet etmek”, “gençlerin bakımı ve eğitiminden para kesintisi yapmak.”</p>

  <p>Önsözde, Boş Sayfa kuramına kutsal öğreti, insan doğasına da modern tabu demiştim. Bu artık teknik bir varsayım olarak ifade edilebilir. Radikal bilim hareketinin itici gücü, zihinle ilgili bilimsel çalışmaları ahlakileştirme ve işe tabu zihniyetini bulaştırmaktı. Şiddetli öfkeyi, aykırı görüşlerin cezalandırılması, ortaya konan iddiaları değerlendirmeye almanın reddedilmesi, gösteriler, manifestolar ve halk önünde aşağılamalar aracılığıyla ahlaki temizlik yapılmasınıysa II. Kısımdan anımsayacaksınız. Weizenbaum “düşünmesi bile insanı iğrendiren” düşünceleri lanetlemiş ve “böyle bir şeyi düşünebilen” insan olamayacak bilimcileri horgörmüştü. Fakat akademisyenlerin işi, amaçları sadece neden yanlış oldukları göstermek bile olsa, elbette bu tür şeyler üzerinde düşünmektir. Bu yüzden ahlakileştirme ile akademisyenlik birbirlerinin yoluna sık sık çıkmışlardır.</p>
  <hr />

  <p class="nonindent">İnsanın ahlak duygusunun böyle zalimce parçalara ayrılması, ahlakın yapmacık bir şey ve her ahlakçının da ikiyüzlü bir domuz olduğu anlamına gelmez. Ahlak psikolojisi duyguların içinde demleniyor olabilir, dolayısıyla birçok felsefeci ahlakın tek başına muhakemeye dayandırılamayacağını ileri sürmüştür. Hume’un yazdığı gibi “Parmağımın çizilmesi yerine bütün dünyanın mahvolmasını tercih etmek, akla aykırı değildir.”<a class="noteref" href="../Text/notlar.xhtml#n1520" id="ref20">20</a> Duygudaşlık, müteşekkirlik ve suç duyguları büyüklü küçüklü sayısız nezaket eyleminin kaynağıdır; ölçülü ve haklı bir kızgınlık ile ahlaki kesinlik, tarih boyunca büyük ahlak önderlerini beslemiş olmalıdır.</p>

  <p>Glover, XX. yüzyılda gerçekleştirilen birçok zorbalığın, ahlaki duyguların felç edilmesiyle harekete geçirildiğini belirtir. İyi insanlar, çeşitli sebepler sayesinde ahlak kapsamından çıkartılan korkunç eylemler yapacak kadar uyuşturuldular. Örneğin ütopyacı ideolojiler, aşamalı kararlar (fabrikaları bombalama kararı, yerleşim yerlerinin yakınlarını bombalamaya, buradan da yerleşim yerlerini bombalamaya kayabilir), bürokraside sorumluluğun yayılıp seyrelmesi gibi sebepler söz konusudur. İnsanları zulmün ortasında durduran genelde ham ahlaki duygulardı – kurbanlarla empati kurmak ya da kendine “ben bunları yapabilecek bir insan mıyım?” gibi ahlak kimliğine dair sorular sormak gibi duygular. Akıl yürütme ve tarih bilgisiyle büyüyüp kapsamı genişleyen ahlak duygusu, zalim psikopatların meydana getireceği <em>Mad Max</em> dünyası kâbusu ile aramızda duran şeydir.</p>

  <p>Fakat yine de ahlakileştirme meselesinde ihtiyatlı olunması gereken çok şey vardır: Ahlakın statü ve saflıkla karıştırılması, akılla yargılanması gereken meseleleri fazla ahlakileştirip aynı fikirde olmadığımız kişilere şiddet uygulanmasına yetki çıkarma eğilimi, kaçınılmaz ödünler hakkında düşünme tabusu, her yerde mevcut olan kendini aldatma bozukluğu –ki bunun sayesinde insan kendisini her zaman meleklerin tarafında görür– gibi unsurlar konusunda dikkatli olunmalıdır. Hitler bir ahlakçıydı (aslında ahlakçı bir vejetaryendi) ve anlatılanlara göre davasının doğruluğuna inanmıştı. Tarihçi Ian Buruma’nın yazdığı gibi: “Bu, gerçekten inançlı kişilerin alaycı yetkililerden daha tehlikeli olabileceğini gösteren bir durumdur. Alaycı kişi işi yarıda kesebilir, ama inançlı kişi sonuna kadar gitmek ve gerekirse dünyayı da kendisiyle aşağı çekmek zorundadır.”<a class="noteref" href="../Text/notlar.xhtml#n1521" id="ref21">21</a></p>
</body>
</html>
