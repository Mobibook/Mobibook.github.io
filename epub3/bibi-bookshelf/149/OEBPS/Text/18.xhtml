<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>18</span>
  </div>

  <h1>TOPLUMSAL CİNSİYET</h1>

  <p class="nonindent"><em>2001: Uzay Yolculuğu</em> filminin adaş yılı gelip geçtiğine göre, artık hayal gücü ve gerçekliği karşılaştırma fırsatına sahibiz demektir. Arthur C. Clarke’ın 1968 tarihli bilim kurgu klasiği türümüzün yazgısının izini, çayırlıktaki maymunlardan pek anlayamadığımız aşkın bir zaman, yer ve bedene kadar sürer. Clarke ve yönetmen Stanley Kubrick, üçüncü binyıldaki yaşama dair çok farklı bir bakış tasarlamışlardı ve bazı açılardan bu bakış gerçeklik kazanmıştır. Kalıcı bir uzay istasyonu kurulmuştur, ses postaları ve internet hayatımızın sıradan parçalarıdır. Ama başka bakımlardan Clarke ve Kubrick ilerleme konusunda fazla iyimserdiler. Hâlâ canlıları dondurabiliyor değiliz, Jüpiter’e uçuş gerçekleştirmiyoruz, dudak okuyan veya isyan çıkaran bilgisayarlarımız yok. Başka açılardan ise tahminleri hiç tutmamıştır. Onların 2001 yılıyla ilgili öngörülerinde insanlar sözlerini daktilolara kaydediyordu; Clarke ve Kubrick kelime işlemcilerini veya dizüstü bilgisayarları öngörememişlerdi. Ayrıca yeni binyıl tasvirlerinde Amerikalı kadınlar “asistan kız” konumundaydı: sekreter, resepsiyon görevlisi ve uçuş hostesliği gibi işler yapıyorlardı.</p>

  <p>Bu öngörülerin kadınların statüsüyle ilgili 1970’lerdeki devrimi kapsamayışı, sosyal düzenlemelerin ne kadar hızlı değişebileceğini hatırlatır. Kadınların sadece ev kadını, anne ve cinsel eş olarak görüldüğü, bir erkeğin yerini alacakları için meslek edinme konusunda cesaretlerinin kırıldığı, ayrımcılık, aşağılanma ve cinsel istismara maruz kaldıkları zamanlar çok uzak bir geçmişe ait değildir. Binlerce yıllık baskıdan sonra kadınların özgürleşmeye başlaması, türümüzün en büyük ahlaki başarılarından biridir, ayrıca türümüzün en büyük zaferlerinden bazılarına tanık olduğum için kendimi şanslı sayıyorum.</p>

  <p>Kadınların statüsündeki değişimin birkaç sebebi vardır. Bir tanesi, genişleyen ahlak çemberinin aman vermez mantığıdır; bu mantık despotizm, kölelik, derebeylik ve ırk ayrımcılığının tasfiyesine de yol açmıştır. Aydınlanma çağının ortasında, ilk feministlerden Mary Astell (1688-1731) şöyle yazmıştır:<a class="noteref" href="../Text/notlar.xhtml#n181" id="ref1">1</a></p>

  <blockquote>
    <p class="nonindent">Bir Devlet için mutlak Egemenlik gerekli değilse, aile için nasıl gerekli olabilir? Veya eğer aile için gerekliyse, neden Devlet için gerekli olmasın? Çünkü biri için geçerli olup diğeri için geçersiz olmasını gerektiren hiçbir sebep yoktur.</p>

    <p><em>Eğer bütün erkekler özgür doğmuşsa</em>, bütün kadınlar nasıl köle doğmuş olabilir? Kadınlar sanki buna mecburmuş gibi <em>dengesiz, muğlak, bilinmeyen ve keyfi erkek iradesine</em> maruz kalmaları kusursuz bir Kölelik Koşulu değil midir?</p>
  </blockquote>

  <p class="nonindent">Bu değişimi mümkün kılan başka bir sebep teknolojik ve ekonomik ilerlemedir. Bu ilerlemeler sayesinde, annenin uyanık olduğu her anını çocuğun hayatta kalmasına adadığı acımasız iş bölümüne gerek kalmaksızın çiftler birlikte çocuk büyütebilir. Temiz su, sağlık koşulları ve modern tıp, çocuk ölümü oranlarını düşürmüş, böylece çok sayıda çocuk sahibi olma arzusu azalmıştır. Biberonlar, pastörize inek sütü, sonra göğüs pompası ve dondurucular, annelerin bebeği doyurmak için saatlerini harcamasını gereksiz kılmıştır. Toplu üretim eşyaların fiyatını el üretimine göre ucuzlatmış, ayrıca su tesisatı, elektrik ve ev aletleri gibi olanaklar ev işi yükünü epey azaltmıştır. Ekonomide beyin gücünün kas gücünden değerli hale gelmesi, insan ömrünün uzaması (çocuk büyütüldükten sonra onlarca yıl yaşama beklentisi) ve uzun bir eğitimin masraflarının karşılanabilmesi kadınların hayattaki seçeneklerinin değerini değiştirmiştir. Gebelikten korunma, amniyosentez, ultrason ve üreme teknolojileri, kadınların çocuk büyütme işini hayatlarının en uygun anlarına ertelemesini mümkün kılmıştır.</p>

  <p>Kadınların ilerlemesinde başka bir ana sebep elbette feminizmdir: Yani bu ilerlemeleri siyasette ve kadınlara karşı tavırlarda somut değişimlere kanalize etmesini beceren politik, edebi ve akademik hareketlerdir. 1848 Seneca Falls sözleşmesi ve 1920’de Anayasada 19. Ek Yasanın geçerlilik kazanmasıyla, ABD’de yasal zeminde desteklenen ilk feminizm dalgası kadınlara oy kullanma, jüri hizmeti yapma, evlilikte mülk sahibi olma, boşanma ve eğitim alma hakkı kazandırmıştır. 1970’te çiçeklenen ikinci dalga, kadınların meslek edinmesini sağladı, evdeki iş bölümünü değiştirdi, iş âlemi, hükümet ve diğer kurumlardaki cinsiyetçi önyargıları gün ışığına çıkararak kadınların genel kariyerlerine ışık tuttu. Kadın haklarındaki son gelişmeler feminizmi veya feminizmin varoluş amacını kurutmuş değildir. Üçüncü Dünyanın büyük kısmında kadınların konumu ortaçağdan beri iyileşmiş değildir, bizim toplumumuzdaysa kadınlar hâlâ ayrımcılık, taciz ve şiddete maruz kalmaktadır.</p>

  <p>Feminizmin insan doğası bilimlerine karşı olduğu görünüyor. Bu bilimcilerden çoğu, iki cinsiyetin zihinlerinin doğumdan itibaren farklılaştığına inanırken; feministler bu tür inançların kadınları ezmek için uzun süre boyunca kullanıldığını belirtir. Kadınların çocuk yetiştirme ve ev hayatına uygun olduğu, politika ve meslek yaşantısı için gerekli olan muhakemeden yoksun oldukları düşünülmüştü. Erkeklerin kadınları taciz etmek ve onlara tecavüz etmek için karşı koyamadıkları dürtüler barındırdıklarına inanılmış; bu inanç da tecavüz faillerinin affedilmesine, babalar ve kocaların kadınları koruma maskesi altında kontrol etmelerine hizmet etmişti. Bu yüzden kadınlara en dostça yaklaşan kuramlar, Boş Sayfa –doğuştan sahip olunan bir şey yoksa, cinsiyetler arası farklar doğuştan geliyor olamaz– ve Soylu Vahşi –soysuz olmayan dürtüler barındırıyorsak, kurumlarımızı değiştirerek cinsel sömürüyü eleyebiliriz– kuramları gibi görünüyor.</p>

  <p>Feminizmin Boş Sayfa ile Soylu Vahşi kuramlarına gereksinim duyduğu inancı, yanlış bilgilendirmenin yaygınlaşması için sağlam bir itici güç oldu. Örneğin <em>New York Times</em>’ın bilim ekinde 1994’te atılan bir manşet “Güney Pasifik’teki Adada Cinsiyetler Eşit” diye duyurmuştu.<a class="noteref" href="../Text/notlar.xhtml#n182" id="ref2">2</a> Bu haber antropolog Maria Lepowsky’nin bir çalışmasına dayanıyordu. Lepowsky (belki de Margaret Mead’in hayaletini çağırmıştı) Vanatinai adasındaki toplumsal cinsiyetler arası ilişkilerin, “kadınlara erkekler tarafından boyun eğdirilişinin, insanların evrensel bir özelliği olmadığını, hatta bu boyun eğişin kaçınılmaz olmadığını” ispatladığını söylemişti. Öykünün ilerleyen bölümünde öğrendik ki sözde “eşitlik” denen şey şuna denk geliyormuş: Erkekler kadınlar için başlık parası ödemek zorundaydı, savaşlar sadece erkekler tarafından yürütülüyordu (kız kaçırmak için komşu adalara akınlar düzenliyorlardı), kadınlar çocuk bakımı ve domuz pisliği temizlemeye daha çok vakit ayırırken, erkekler nam salmak ve yaban domuzu avlamak için (iki cinsiyet gözünde de prestij kazanmayı sağlar) daha çok zaman harcıyordu. Manşet ve gerçekler arasındaki benzer bir kopukluk, 1998’de <em>Boston Globe</em>’ta basılan bir haberde de görüldü: “Kızlar, Oğlanlar İle Aralarındaki Saldırganlık Uçurumunu Kapatmak Üzere”. Peki, bu uçurumu “ne ölçüde kapatmışlardı?” Habere göre kızlar, artık erkeklerin onda bir oranında cinayet işliyorlardı.<a class="noteref" href="../Text/notlar.xhtml#n183" id="ref3">3</a> <em>Ms.</em> dergisindeki “Kızlarımızı İş Yerimize Götürelim” adlı başyazı sayfasında, son zamanlarda görülen liselerdeki silahlı eylemleri Amerikalı oğlanların, “kızları taciz etmeyi, öldürmeyi, onlara saldırmayı, tecavüz etmeyi ailelerinden, diğer yetişkinlerden, kültürümüz ve medyadan öğrendiğini” söyleyen çarpıcı bir değerlendirmeyle açıklamıştı.<a class="noteref" href="../Text/notlar.xhtml#n184" id="ref4">4</a></p>

  <p>Öte yandan, bazı muhafazakârların kadınların tercihlerini lanetlemek için su götürür cinsiyet farklılıklarına başvurması, feministlerin en büyük korkularını haklı kılmaktadır. <em>Wall Street Journal</em>’ın editör köşesinde siyaset bilimci Harvey Mansfield “Kadınların ev dışındaki işlere eşit erişime sahip olmasıyla erkekliğin koruyuculuk unsuru tehlike altına girmiştir” diye yazdı.<a class="noteref" href="../Text/notlar.xhtml#n185" id="ref5">5</a> F. Carolyn Graglia’nın <em>Domestic Tranquility: A Brief Against Feminism</em> (Yerel sükunet: Feminizm karşıtı dilekçe) adlı kitabı, kadınların annelik ve cinsellik içgüdülerinin, kariyerin talep ettiği değerlendirmeci ve analitik zihin yüzünden bozulduğuna yönelik bir kuram ortaya attı. Wendy Shalit ve Danielle Crittenden adlı gazeteciler, kadınlara genç yaşta evlenmelerini, mesleki kariyerlerini ertelemelerini ve geleneksel evlilikler yaparak çocuk bakımını üstlenmelerini tavsiye ettiler; gerçi kendi tavsiyelerine kulak verseler, o kitapları yazamazlardı.<a class="noteref" href="../Text/notlar.xhtml#n186" id="ref6">6</a> Leon Kass, genç kadınların ne istediği konusunda onları bilgilendirme işini üstüne vazife bildi: “İnsan tarihinde ilk defa, on binlerce olgun kadın yirmili yaşlarını –en verimli çağlarını– ne babalarının ne de kocalarının evlerinde geçiriyor; korunmasız, yalnız, ahenkten yoksun ve doğuştan sahip olunan doğalarıyla birlikte yaşıyorlar. Bazı kadınlar bu tür ilişkileri hoş karşılasa da, çoğu kadın hoş karşılamaz.”<a class="noteref" href="../Text/notlar.xhtml#n187" id="ref7">7</a></p>

  <p>Aslında, feminizm ilkeleri ile kadınlar ve erkeklerin farklı psikolojilere sahip olma ihtimali arasında bir uyumsuzluk yoktur. Tekrarlamak gerekirse: Eşitlik, bütün insan gruplarının birbirinin yerini alabileceğini söyleyen deneyci bir iddia değil, bireylerin ait oldukları grubun ortalama özelliklerine göre yargılanmaması veya kısıtlanmamasını söyleyen ahlaki bir ilkedir. Toplumsal cinsiyetle ilgili durum için, pek açığı bulunamayacak Eşit Haklar Yasası taşı gediğine koyar: “Yasa gözetiminde bulunan Hakların Eşitliği, ABD veya herhangi bir devlet tarafından cinsiyet gerekçesiyle yadsınmamalı ya da daraltılmamalıdır.” Bu ilkeyi kabul edersek, kimsenin eşitliği haklı çıkarmak için cinsiyetlerin birbirinden ayırt edilemezliği konusunda efsaneler uydurmasına gerek kalmaz. Ayrıca hiç kimse de ayrımcı siyasetleri haklı çıkarmak veya kadınlara istemedikleri şeyleri yaptırmak için cinsiyet farklılıklarına başvurmamalıdır.</p>

  <p>Her halükârda, cinsiyetler hakkındaki bilgimiz, cinsiyetlerden herhangi birini cezalandırmamızı veya kısıtlamamızı gerektirmez. Genel zekâ gibi, kamu alanıyla ilintili birçok psikolojik özellik, kadınlar ve erkekler için ortalamada aynıdır, aslında tüm psikolojik özellikler de her cinsiyetin bireylerinde değişken ölçülerde bulunabilir. Bütün kadınlarla kıyaslandığında bütün erkekler için geçerli olan herhangi bir cinsiyet farklılığı şimdiye dek keşfedilmemiştir; dolayısıyla cinsiyetle ilgili genellemeler birçok birey için daima yanlış olacaktır. Ayrıca “uygun rol” ve “doğal konum” gibi kavramlar bilimsel olarak anlamsızdır ve özgürlüğü kısıtlamak için temel oluşturmazlar.</p>

  <p>Bu ilkelere rağmen, birçok feminist cinsellik ve cinsiyet farkları üzerine yapılan araştırmalara hararetle saldırmakta. Evrim, genetik ve sinirbilim alanlarının insan zihnine uygulanmasının, modern entelektüel hayatta acı bir direnişle karşılaşmasının ana sebebi toplumsal cinsiyetle ilgili siyasetlerdi. Fakat herhangi bir biyolojik farkın küçük ve bilimsel açıdan önemsiz olduğu ırk ve etnisite gibi diğer insan ayrımlarının aksine, toplumsal cinsiyet unsuru insana dair bilimlerde görmezden gelinemez. Karmaşık hayat biçimleri kadar eski olan cinsiyetler evrim biyolojisi, genetik ve davranış ekolojisinde temel bir konu başlığıdır. Kendi türümüz söz konusu olduğunda bunları göz ardı etmek evrendeki yerimizi anlama işini berbat edebilir. Üstelik kadınlar ve erkekler arasındaki farklar, hayatımızın tüm yönlerini etkiler. Hepimizin annesi babası vardır, karşı cinsiyetten kişiler bizi cezbeder (veya onlarla zıtlıklarımızı fark edebiliriz), kardeşlerimiz, çocuklarımız ve arkadaşlarımızın cinsiyetlerine asla kayıtsız kalmayız. Toplumsal cinsiyeti görmezden gelmek, insanlık durumunun büyük kısmını görmezden gelmek demektir.</p>

  <p>Bu bölümün amacı, insan doğası biyolojisi ile cinsiyetlerin günümüzdeki ihtilafları arasındaki ilişkiyi netleştirmektir. Bu ilişkiye toplumsal cinsiyetler arası mesafe ve cinsel saldırı gibi en hararetli iki konu da dahildir. Bu iki hassas meseleyle birlikte, feminizm adına konuştuklarını iddia eden belirli insanlara atfedilen geleneksel anlayışa karşı çıkacağım. Bu yaklaşım, iddialarımın genelde feminizm karşıtı, hatta kadınların çıkarlarına karşı olduğu izlenimini uyandırabilir. İddialarım bu görüşlere karşı değildir ve işe, neden karşı olmadığını göstererek başlamam gerekir.</p>
  <hr />

  <p class="nonindent">Örneğin bütün cinsel birleşmeler tecavüzdür ve bütün kadınların lezbiyen olması gerekir ya da nüfusun sadece %10’unun erkek olmasına izin verilmeli gibi, çılgınlığa varan aşırı görüşlerinden ötürü feminizmle çoğunlukla alay edilir.<a class="noteref" href="../Text/notlar.xhtml#n188" id="ref8">8</a> Feministler ise kadın hakları yandaşlarının tek ses olmadığı, feministlerin birçok görüşü dile getirdiği ve bunların ayrı değerlendirilmesi gerektiği yanıtını verir.<a class="noteref" href="../Text/notlar.xhtml#n189" id="ref9">9</a> Bu görüş tamamen meşrudur, fakat iki ucu keskin bıçak gibidir. <em>Belirli</em> bir feminist öneriyi eleştirmek feminizmin geneline saldırmak anlamına gelmez.</p>

  <p>Akademiye aşina olan herkes bilir ki akademi dogmalaşmaya meyilli ve eleştiriye kapalı ideolojik tarikatlar yaratır. Birçok kadın, feminizmin başına da bunun geldiğine inanıyor. <em>Who Stole Feminism</em>? [Feminizmi kim çaldı?] adlı kitabında felsefeci Christina Hoff Sommers, iki düşünce ekolünü birbirinden ayırır. <em>Eşitlikçi feminizm</em> cinsiyet ayrımcılığı ve kadınlara yapılan her türlü haksızlığa karşı çıkar. Aydınlanmadan doğan klasik liberal ve insancıl geleneğin uzantısı olan bu yaklaşım, ilk feminizm dalgasına rehberlik etmiş ve ikinci dalgayı da başlatmıştır. <em>Toplumsal cinsiyetçi feminizm</em> ise her yere sinmiş erkek baskınlığı sistemi ve toplumsal cinsiyet sisteminin kadınları köleleştirmeye devam ettiğini söyler: “Çünkü çocuklar çift cinsiyetli olarak doğup sonradan erkek veya dişi toplumsal cinsiyet kişiliklerini kazanır, birinin kaderi emretmek, diğerinin kaderiyse itaat etmektir.”<a class="noteref" href="../Text/notlar.xhtml#n1810" id="ref10">10</a> Klasik liberal geleneğe karşı olup Marksizm, postmodernizm, toplumsal inşacılık ve radikal bilimle müttefik olan bu yaklaşım, bazı kadın araştırmaları programları, feminist örgütler ve kadın hareketleri sözcülerinin amentüsü olmuştur.</p>

  <p>Eşitlikçi feminizm eşit muameleyle ilgili ahlaki bir öğretidir. Bu öğretinin psikoloji veya biyolojideki açık deneyci meselelere hiçbir bağlılığı bulunmaz. Toplumsal cinsiyetçi feminizm ise insan doğasıyla ilgili üç iddiaya bağlılık gösteren deneyci bir öğretidir. İlk iddia, kadınlar ve erkekler arasındaki farkların biyolojiyle hiçbir ilgisi olmadığı, bütünüyle sosyal yapı tarafından ortaya çıkarıldığıdır. İkinci iddia, insanların tek bir sosyal amacının –güç elde etmek– olduğu, sosyal hayatın da sadece bu amacın nasıl hayata geçirildiği bağlamında anlaşabileceğidir. Üçüncü iddia, insan etkileşiminin bireyler arasındaki ilişkinin dinamikleriyle değil <em>gruplar</em> arasındaki ilişki dinamikleriyle oluştuğudur, ki bu durumda erkek toplumsal cinsiyeti, dişi toplumsal cinsiyetine baskınlık kurar.</p>

  <p>Bu öğretileri kucaklayan toplumsal cinsiyetçiler, feminizmi demiryolu rayına zincirlemiştir, üstelik tren yaklaşmaktadır. Göreceğimiz gibi, sinirbilim, genetik, psikoloji ve etnografı bilimleri insan biyolojisinde kesinlikle ortaya çıkan cinsiyet farklarını belgelemişlerdir. Evrim psikolojisi hem aynı hem karşıt cinsiyetlerin üyeleriyle bizi yer yer birleştirip yer yer ayıran gruplar arası baskınlık mücadelesinden (aşk, cinsellik, aile, güzellik gibi) başka dinamiklerin oluşturduğu ağı belgelemekte. Toplumsal cinsiyetçi feministler treni raydan çıkarmak veya diğer kadınları kendi davalarına katmak ister, fakat diğer kadınlar bunlarla işbirliği yapmaz. Göz önünde olmalarına rağmen, toplumsal cinsiyetçi feministler tüm feministler adına konuşamaz, kaldı ki tüm kadınları temsil etsinler.</p>

  <p>Başlangıç olarak söylemek gerekirse, cinsiyet farklarının biyolojik temeline dair yapılan araştırmalara kadınlar öncü olmuştur. Bu araştırmaların kadınları aşağılamak için bir entrika olduğu söylendiği için bazı isimler vermek zorundayım. Cinsiyet farklarının biyolojisini araştıran kadınlara Raquel Gur, Melissa Hines, Doreen Kimura, Jerre Levy, Martha McClintock, Sally Shaywitz, Sandra Witelson adlı sinirbilimciler ile Camilla Benbow, Linda Gottfredson, Diane Halpern, Judith Kleinfeld ve Diane McGuinness adlı psikologlar dahildir. Zaman zaman “cinsiyetçi disiplin” olarak damgalanan sosyobiyoloji ve evrim psikolojisi, belki de bildiğim en iki cinsiyetli akademik alandır. Bu dalın ana şahsiyetleri arasında Laura Betzig, Elizabeth Cashdan, Leda Cosmides, Helena Cronin, Mildred Dickeman, Helen Fisher, Patricia Gowaty, Kristen Hawkes, Sarah Blaffer Hrdy, Magdalena Hurtado, Bobbie Low, Linda Mealey, Felicia Pratto, Marnie Rice, Catherine Salmon, Joan Silk, Meredith Small, Barbara Smuts, Nancy Wilmsen Thornhill ve Margo Wilson gibi kadınlar vardır.</p>

  <p>Birçok feministe itici gelen şey, sadece toplumsal cinsiyetçi feminizmin bilimle çatışması değildir. Başka köklü ideolojiler gibi cinsiyet feminizmi de garip yollara sapmıştır, örneğin farklılık feminizmi diye bilinen görüş gibi. Carol Gilligan kadınlar ve erkeklerin ahlaki muhakemelerine farklı ilkelerin rehberlik ettiğini söylediği için toplumsal cinsiyetçi feminizmin simgesi olmuştur: Onun iddiasına göre, erkekler haklar ve adalet bağlamında düşünürken, kadınlardaysa şefkat, annelik ve barışçıl bir uyum duygusu vardır.<a class="noteref" href="../Text/notlar.xhtml#n1811" id="ref11">11</a> Bu doğruysa, kadınlar anayasa hukukçusu, Yüksek Mahkeme yargıcı ve ahlak felsefecisi olma niteliğine sahip değildir, çünkü bu meslekteki insanlar hayatlarını hak ve adalet üzerine muhakeme yürüterek kazanır. Fakat Gilligan’ın görüşü doğru değildir. Birçok araştırma Gilligan’ın varsayımını sınamış, kadınlar ve erkeklerin ahlaki muhakeme meselesinde ya çok az farklılık gösterdiğini veya hiç farklı olmadıklarını bulmuştur.<a class="noteref" href="../Text/notlar.xhtml#n1812" id="ref12">12</a> Dolayısıyla farklılık feminizmi, kadınlara iki âlemin en kötüsünü sunmakta: Bilimsel desteğin bulunmadığı ve kıskançlık uyandıran iddialar gündeme getirmekte. Benzer olarak, toplumsal cinsiyetçi feminizm klasiği olan <em>Women’s Ways of Knowing</em> [Kadınların bilme yolları] adlı kitap, cinsiyetlerin muhakeme yollarının farklı olduğunu iddia eder. Erkekler entelektüel meselelerde mükemmellik ve ustalığa değer verir, iddiaları mantık ve deliller bağlamında şüpheci bir tavırla değerlendirirken; kadınlar ruhanidir, onlar için kişisel ilişkiler önemlidir, kapsayıcıdır ve her şeye inanırlar.<a class="noteref" href="../Text/notlar.xhtml#n1813" id="ref13">13</a> Böyle kız kardeşleri varken, kimin erkek şovenlere ihtiyacı olur ki?</p>

  <p>Toplumsal cinsiyetçi feminizmin analitik gerçekleri ve klasik liberal ilkeleri küçük görmesi, eşitlikçi feministler tarafından şiddetle yerilmiştir. Yerenler arasında Jean Bethke Elshtain, Elizabeth Fox-Genovese, Wendy Kaminer, Noretta Koertge, Donna Laframboise, Mary Lefkowitz, Wendy McElroy, Camille Paglia, Daphne Patai, Virginia Postrel, Alice Rossi, Sally Satel, Christina Hoff Sommers, Nadine Strossen, Joan Kennedy Taylor, Cathy Young vardır. Bunlardan çok daha önce, Joan Didion, Doris Lessing, Iris Murdoch, Cynthia Ozick ve Susan Sontag gibi önde gelen kadın yazarlar, toplumsal cinsiyetçi feminizm ideolojisine itiraz etmişlerdi.<a class="noteref" href="../Text/notlar.xhtml#n1814" id="ref14">14</a> Aşk, güzellik, flört, erotizm, sanat ve heteroseksüellik gibi unsurların zararlı sosyal yapılar olduğuna yönelik toplumsal cinsiyetçi feminizm iddiasını genç neslin reddetmesi, bu hareket için kötü bir gelişme olmuştur. <em>The New Victorians: A Young Woman’s Challenge to the Old Feminist Order</em> [Yeni Viktoryanlar: Genç bir kadının eski feminist düzene başkaldırısı] kitabının adı Rene Denfeld, Karen Lehrman, Katie Roiphe, Rebecca Walker gibi yazarların; Üçüncü Dalga, İsyancı Kızlar Hareketi, Cinsellik Yanlısı Feminizm, Ruj Lezbiyenleri, Kız Gücü, Özgür İfade Feministleri gibi hareketlerin isyanını yansıtır.<a class="noteref" href="../Text/notlar.xhtml#n1815" id="ref15">15</a></p>

  <p>Toplumsal cinsiyetçi feminizm ile eşitlikçi feminizm arasındaki fark, kadınların çoğunun kendini feminist saymadığı halde (1997’de %70 civarındaydı, oysa on sene önce %60’lardaydı), başlıca feminist görüşlerle hemfikir olmaları paradoksunu açıklar.<a class="noteref" href="../Text/notlar.xhtml#n1816" id="ref16">16</a> Açıklaması basittir: “Feminist” kelimesi çoğunlukla toplumsal cinsiyetçi feminizm ile bağdaştırılır, fakat anketlerdeki görüşler eşitlikçi feminizme aittir. Bu kaygan desteğin belirtileriyle yüzleşen toplumsal cinsiyetçi feministler, kadın haklarını sadece kendilerinin savunabileceği güvencesini vermeye çalışmıştır. Örneğin 1992’de Gloria Steinem, Paglia için “Onun kendine feminist demesi, bir Nazinin anti-semitik olmadığını söylemesi gibidir” demiştir.<a class="noteref" href="../Text/notlar.xhtml#n1817" id="ref17">17</a> Ayrıca öyle bir sözcük dağarcığı icat ettiler ki normalde kavgacı bir dil diye görülebilir: “geri tepme”, “anlamamak”, “kadınları susturmak” ve “entelektüel taciz” sık kullanılan ifadelerdi.<a class="noteref" href="../Text/notlar.xhtml#n1818" id="ref18">18</a></p>

  <p>Tüm bunlar önümüzdeki tartışmalar için önemli bir zemin oluşturur. Kadın ve erkek zihinlerinin birbirinin yerini almadığını, insanların güçten başta arzular barındırdığını ve güdülerin tüm bir toplumsal cinsiyete değil bireylere ait olduğunu söylemek, –toplumsal cinsiyetçi feminizmin kadınlar adına konuştuğu yönündeki yanlış anlamaya rağmen– feminizme saldırmak veya kadınların çıkarları konusunda taviz vermeye çalışmak değildir. Bu bölümün geri kalanındaki bütün iddialar, en güçlü şekilde kadınlar tarafından gündeme taşınmıştır.</p>
  <hr />

  <p class="nonindent">İnsanlar neden kadın ve erkek zihninin her bakımdan özdeş olmadığı düşüncesinden bu kadar korkar? Herkes <em>Saturday Night Live</em> programındaki çift cinsiyetli ve duygusuz Pat gibi olsa, durumumuz daha mı iyi olurdu? Elbette bu korku, farklı oluşun eşit olmamak izlenimi uyandırmasından kaynaklanır; cinsiyetler bir şekilde farklıysa, o zaman erkeklerin durumu daha iyi olacak veya daha baskın olacaklar ya da sadece onlar eğlenecekler korkusudur.</p>

  <p>Bu düşüncenin biyolojik düşünme şekliyle yakından uzaktan ilgisi yoktur. Trivers “cinsiyetlerin genetik eşitliğini” kucaklayan “sosyal ilişkilerin altında yatan simetri”den bahsetmiştir.<a class="noteref" href="../Text/notlar.xhtml#n1819" id="ref19">19</a> Genlerin bakış açısından, erkeğin veya kadının bedeninde olmanın avantajları vardır ve en azından ortalamada iyi stratejilerdir (koşullar avantajı bu iki yönden birine birazcık kaydırabilir).<a class="noteref" href="../Text/notlar.xhtml#n1820" id="ref20">20</a> Bu yüzden doğal seçilim her iki cinsiyete de eşit yatırım yapma eğilimindedir: Sayılarının eşit oluşu, beden ve beynin eşit derecede karmaşıklığı, hayatta kalmak için eşit etkinlikte tasarımlar. Erkek babun boyutunda olup on beş santimetrelik köpek dişlerine sahip olmak mı, yoksa dişi babun boyutunda olup böyle dişlere sahip olmamak mı daha iyidir? Sadece bu soruyu sormak bile, bunun ne kadar anlamsız bir soru olduğunu açığa çıkarır. Biyologlar derdi ki erkeklerin sorunlarıyla uğraşmak için erkek adaptasyonlarına, dişilerin sorunlarıyla uğraşmak için dişi adaptasyonlarına sahip olmak daha iyidir.</p>

  <p>Dolayısıyla ne erkekler Mars’tan gelmiştir ne de kadınlar Venüs’ten. Kadınlar da erkekler de evrimimizin beşiği olan Afrika kökenlidir ve orada tek bir tür olarak evrimleşmişlerdir. Y kromozomdaki bir avuç dolusu dışında, erkekler ve kadınlar aynı genlere sahiptir; ayrıca beyinleri birbirine o kadar benzer ki aralarındaki ufak farkları bulmak için kartal gözlü bir sinir sistemi anatomicisi gerekir. En iyi psikometrik tahminlere göre, ortalama genel zekâları aynıdır,<a class="noteref" href="../Text/notlar.xhtml#n1821" id="ref21">21</a> fiziksel ve canlılar dünyasını söz konusu olduğunda dili aynı şekilde kullanır ve aynı şekilde düşünürler. Aynı temel duygulara sahiptirler; ikisi de cinsellikten zevk alır, evlenmek için zeki ve kibar eşler arar, kıskanır, çocukları için fedakârlıklar yapar, statü ve eş bulmak için rekabet eder, bazen de çıkarları uğruna saldırganca davranırlar.</p>

  <p>Fakat kadın ve erkeklerin zihni elbette özdeş değildir. Cinsiyet farklarına dair son incelemeler bazı farklar üzerinde birleşir.<a class="noteref" href="../Text/notlar.xhtml#n1822" id="ref22">22</a> Bazen bu farklar büyüktür ve çan eğrilerinde sadece küçük bir örtüşme görülür. Erkekler çok sayıda veya tanımadıkları kadınla yükümlülük altına girmeden cinsellik yaşamaktan daha çok hoşlanır. Bu durumu erkek tüketimine yönelik fahişelik kurumu ve görsel pornografide görebiliyoruz.<a class="noteref" href="../Text/notlar.xhtml#n1823" id="ref23">23</a> Erkekler irili ufaklı getiriler uğruna birbirleriyle daha şiddetli rekabete meyillidir, bazen bu rekabet ölümcül bile olabilir (geçenlerde hasta, ameliyat masasında safra kesesinin alınmasını beklerken, ameliyat odasında birbirlerine giren cerrah ve anestezi uzmanı gibi).<a class="noteref" href="../Text/notlar.xhtml#n1824" id="ref24">24</a> Oğlan çocukları şiddetli çatışmalar için alıştırma yapmaya daha çok zaman harcar. Psikologlar bu tür oyunlara kibarca “itiş kakış oyunu” der.<a class="noteref" href="../Text/notlar.xhtml#n1825" id="ref25">25</a> Zihinde üç boyutlu nesneler ve uzamı yönlendirme becerisi de erkeklerin lehine büyük farklılık gösteriyor.<a class="noteref" href="../Text/notlar.xhtml#n1826" id="ref26">26</a></p>

  <p>Başka özellikler bakımından farklar ortalamada küçüktür, fakat aşırı uç durumlarda büyük farklar görülebilir. Bunun iki sebebi var. İki çan eğrisi kısmen örtüştüğünde eğrinin kuyruğu yönünde ne kadar ileri giderseniz, gruplar arasındaki ayrılıklar o kadar büyük olur. Örneğin, ortalamada erkekler kadınlardan uzundur ve aşırı uç durumlarda bu uzunluk farkı çok daha büyük olur: 1,80 boyunda erkekler kadınlardan 30’e 1 oranında fazlayken; 1,85 boyunda erkekler ise kadınlardan 2.000’e 1 oranında fazladır. Ayrıca evrim psikolojisinin öngörüsünü doğrular şekilde birçok özellik için erkeklerin çan eğrisi kadınlarınkinden daha düz ve daha geniştir. Bu, uç noktalarda daha fazla erkeğin olduğu anlamına gelir. Eğrinin sol kuyruğunda oğlanların disleksi, öğrenme bozukluğu, dikkat eksikliği, duygusal bozukluk ve zihinsel gerilik (en azından bazı gerilik türleri) yaşaması daha olasıdır.<a class="noteref" href="../Text/notlar.xhtml#n1827" id="ref27">27</a> Sağ kuyrukta, SAT’ın (Okul Başarısı Değerlendirme Sınavı) matematik kısmında 700’den (800 üzerinden) fazla puan alan yetenekli öğrenciler kümesinde oğlanların sayısı kızlardan 13’e 1 oranında fazladır, oysa eğrinin orta kısmında oğlanlar ve kızların oranları birbirine benzer.<a class="noteref" href="../Text/notlar.xhtml#n1828" id="ref28">28</a></p>

  <p>Başka özelliklerdeyse iki cinsiyetin ortalama değerleri küçük farklar gösterir ve bu değerler farklı özellikler için farklı yönlere doğru gider. Erkekler nesneler ve haritaları zihinlerinde çevirmek konusunda ortalamada daha iyi olsa da, işaretleri ve nesnelerin konumları hatırlamak kadınların daha iyi yaptığı bir şeydir. Erkekler bir şeyler fırlatma konusunda daha başarılıyken; kadınların el marifeti daha yüksektir. Erkekler sözle ifade edilen matematik sorunları çözmekte daha iyidir, kadınlar matematik hesaplamalarında. Kadınlar koku ve seslere daha duyarlıdır, derinlik algıları daha iyidir ve şekilleri birbirleriyle daha hızlı eşleştirirler; beden dili ve yüz ifadelerini anlamakta daha başarılıdırlar. Kadınlar daha iyi konuşur ve kelimeleri daha akıcı bir şekilde anımsarlar, sözlü malzeme bellekleri daha iyidir. Kadınlar, belki kızgınlık dışında, temel duyguları daha yoğun yaşar.<a class="noteref" href="../Text/notlar.xhtml#n1829" id="ref29">29</a></p>

  <p>Kadınların sosyal ilişkileri daha samimidir, bu ilişkileri kendilerine daha çok dert edinir ve kendilerini arkadaşlarının yerine daha çok koyarlar, ama bunu yabancılar için yapmazlar. (Kadınların herkese empatiyle yaklaştığı yolundaki yaygın görüş, evrimsel açıdan mümkün değildir, zaten doğru da değildir.) Daha fazla göz teması sağlar, daha sık gülümser ve gülerler.<a class="noteref" href="../Text/notlar.xhtml#n1830" id="ref30">30</a> Erkekler statü kazanmak için şiddet veya kariyer başarısı kullanarak birbirleriyle daha fazla rekabet eder, kadınlar rekabet için küçük görme veya başka bir sözlü saldırganlığı kullanır.</p>

  <p>Erkekler acıya daha çok katlanabilir, statü kazanmak, ilgi çekmek veya başka bir kuşkulu ödül için ölme veya sakat kalma riskine girmeye daha isteklidirler. Her yıl “tamamen aptalca bir şekilde kendilerini gen havuzundan eleyip türümüzün uzun süre hayatta kalmasını güvence altına alan bireylere” verilen Darwin ödüllerini neredeyse daima erkekler alır. Son yıllarda kazanlar arasında, bedava kutu kola alabilmek için kola makinesini öne eğip altında kalan adam, anti-tank mayınının üzerine kim ağırlığını daha çok vererek bastıracak diye rekabet eden üç adam, bahçe iskemlesine hava gözlem balonu bağlayıp havada iki mil boyunca sürüklenip denize düşen hevesli bir pilot vardır (sonuncusu helikopter tarafından kurtarıldığı için sadece Mansiyon Ödülü almıştır).</p>

  <p>Kadınlar bebeklerinin gündelik ağlamalarına daha çok ilgi gösterir (gerçi aşırı bir sıkıntıdan kaynaklanan ağlamalara iki cinsiyet de eşit tepki verir) ve genelde çocuklarına karşı daha sorumlu davranırlar.<a class="noteref" href="../Text/notlar.xhtml#n1831" id="ref31">31</a> Kızlar evcilik veya sosyal rollere bürünülen oyunları daha çok oynarken; oğlanlar dövüşlü, kovalamacalı oyunları ve nesnelerle oynamayı sever. Kadın ve erkeklerin kıskançlık, eş seçimi ve aldatma dürtüsü şablonları da farklıdır.</p>

  <p>Birçok cinsiyet farklılığının biyolojiyle elbette ilgisi yoktur. Saç kesim tarzları ve elbiseler yüzyıldan yüzyıla ve kültürden kültüre öngörülemez biçimde değişkenlik gösterir, ayrıca son zamanlarda üniversiteler, meslekler ve spora katılım erkek ağırlıklı olmaktan çıkıp cinsiyet yükünün yarı yarıya dağıldığı veya kadınların ağır bastığı bir konuma geldi. Yine de biliyoruz ki günümüzdeki kimi cinsiyet farklılıkları sadece kısa ömürlü farklar olabilir. Fakat toplumsal cinsiyetçi feministler, anatomik farklar dışındaki tüm cinsiyet farklarının anne babalar, oyun arkadaşları ve toplumun beklentilerinden kaynaklandığını ileri sürer. Radikal bilimci Anne Fausto-Sterling şöyle yazmıştır:</p>

  <blockquote>
    <p class="nonindent">Oğlanlar ve kızların farklı cinsel organlara sahip oluşu biyolojik bir olgudur; anne babaları, bezlerinin altına bakmamıza gerek kalmadan giysilerdeki pembe veya mavi renge göre toplumsal cinsiyetlerini anladığımız farklı bebeklere farklı davranmaya iten bu biyolojik farklılıktır.<a class="noteref" href="../Text/notlar.xhtml#n1832" id="ref32">32</a></p>
  </blockquote>

  <p class="nonindent">Fakat pembe-mavi kuramı güvenirliğini gittikçe kaybetmekte. Aşağıda, erkekler ve kadınların arasındaki farkın, cinsel organ sığlığından daha derin olduğu izlenimini uyandıran bir düzine kanıt vardır.</p>

  <ul>
    <li>Cinsiyet farkları, sadece Batı kültürüne ait, arabayı sağ veya sol şeritten sürmek gibi keyfî bir özellik değildir. Bütün kültürlerde kadın ve erkeğin farklı bir doğaya sahip olduğu kabul edilir. Bütün kültürler işgücünü cinsiyete göre böler; kadınlar çocuk büyütme işinde daha çok sorumluluk alırken, erkekler kamusal ve siyasal alanları kontrol eder. (Bu işbölümü, insanların bundan zorla kurtulmaya çalıştığı bir kültürde, yani İsrail kibbutzlarında bile ortaya çıkmıştır.) Bütün kültürlerde erkekler daha saldırgan, hırsızlığa daha yatkın ve ölümle sonuçlanan şiddet olaylarına (savaş dahil) karışmaya daha meyillidir, kur yapmak, baştan çıkarma ve cinsellik karşılığı iyilik yapmaya daha eğilimlidir. Ayrıca tüm kültürlerde hem tecavüz hem de tecavüz yasağı vardır.<a class="noteref" href="../Text/notlar.xhtml#n1833" id="ref33">33</a><br /></li>

    <li>Cinsiyetler arası birçok psikolojik fark, cinsiyetlerin sadece fiziksel farklarını bilen bir evrim biyoloğu tarafından öngörülebilecek farklardır.<a class="noteref" href="../Text/notlar.xhtml#n1834" id="ref34">34</a> Hayvanlar âleminde, dişi, her yavrusuna daha çok kalori ve daha çok risk yatırımı yapmak zorunda kaldığında (memeliler bu yatırımı hamilelik ve çocuk bakımı aracılığıyla yapar) doğumdan sonra da yavrunun beslenmesine daha çok yatırım yapar, çünkü dişi için çocuğun yerine bir başka çocuk koymak erkeğe kıyasla daha masraflıdır. Yatırımdaki bu farka, çiftleşme fırsatı için erkeklerin daha zorlu bir rekabete girmesi eşlik eder, çünkü daha fazla eşle çiftleşmek, dişinin çocuk sayısına kıyasla, erkeğin sahip olacağı çocuk sayısını çoğaltma ihtimalini artırır. Ortalama erkek, ortalama dişiden iri olduğunda (ki kadın ve erkekler için bu doğrudur) evrimsel geçmişte erkeklerin çiftleşme fırsatı için daha şiddetli bir rekabete girdiği anlaşılır. Ergenliğe geç girmek, yetişkinlikte büyük fiziksel güce sahip olmak ve daha kısa yaşamak gibi diğer erkek özellikleri de ortaya konan bahisin yüksek olduğu bir seçilim geçmişini gösterir.<br /></li>

    <li>Cinsiyet farklarının çoğuna başka primatlarda, aslında tüm memelilerde rastlanır.<a class="noteref" href="../Text/notlar.xhtml#n1835" id="ref35">35</a> Erkekler daha saldırganca rekabet edip çok eşli olmaya meyilliyken; dişiler çocuk bakımına daha çok yatırım yapmaya yatkındır. Birçok memeli türünde yaşam alanı menzilinin genişlemesine, nesnelerin yerleşim geometrisi içinde yön bulma becerisinin artması eşlik eder (tek tek işaretleri hatırlamanın yerine). Yaşam alanının menzili daha geniş olan genelde erkektir, avcı-toplayıcı toplumlar için de geçerlidir bu. Erkeklerin zihinsel haritaları kullanmak ve zihinlerinde üç boyutlu çevrimler yapmaktaki avantajları tesadüf olmayabilir.<a class="noteref" href="../Text/notlar.xhtml#n1836" id="ref36">36</a><br /></li>

    <li>Genetikçiler, farklı insanların mitokondrilerindeki DNA çeşitliliğin (kadınlar ve erkekler bu DNA’yı annelerinden alır), Y kromozomu DNA’sının çeşitliliğinden (erkekler bu DNA’yı babalarından alır) çok daha büyük olduğunu bulmuştur. Bazı erkekler çok sayıda döl vermiş, kimi erkekler ise hiç döl verememiştir (dolayısıyla farklı Y kromozomu sayısı azdır), oysa çok sayıda kadın dengeli dağılmış bir sayıda döl vermiştir (dolayısıyla birbirinden farklı mitokondri genomu sayısı fazladır). Cinsel seçilime sebep olan koşullar tam da bunlardır. Bu seçilim türünde erkekler çiftleşme fırsatları için rekabet eder, dişiler de en kaliteli erkekleri seçer.<a class="noteref" href="../Text/notlar.xhtml#n1837" id="ref37">37</a><br /></li>

    <li>İnsan bedenindeki bir mekanizma, gelişim sırasında erkek ve kız çocuklarının beyinlerinin farklılaşmasına sebep olur. Y kromozomu, erkek ceninde testis gelişmesini tetikler, testisler de erkeklere özgü androjen hormonlarını (testosteron dahil) salgılar. Androjenler, cenin gelişimi sırasında, doğum sonrası aylar ve buluğ çağında beyinde kalıcı etkiler bırakırken; diğer zamanlarda geçici etkileri vardır. Dişilere özgü cinsiyet hormonları olan östrojenler de hayat boyunca beyni etkiler. Cinsiyet hormonlarının reseptörleri hem limbik sistemdeki hipotalamus, hipokampüs ve amigdalada hem de beyin korteksinde yer alır.<br /></li>

    <li>Erkek beyni, kadın beyninden görünürde birkaç bakımdan farklıdır.<a class="noteref" href="../Text/notlar.xhtml#n1838" id="ref38">38</a> Erkek beyni daha büyük ve sinir hücresi sayısı fazladır (beden boyutuyla orantılı olarak), kadınlarda gri madde yüzdesi daha yüksektir. (Kadın ve erkek toplamda eşit zekâya sahip olduğu için bu farkların önemi henüz bilinmiyor.) Anterior hipotalamustaki interstisyel nükleuslar ve hipotalamustaki striya terminalis nükleusu erkeklerde daha iridir; bu bölgeler, cinsel davranışlarla ve saldırganlıkla bağdaştırılır. Beynin sol ve sağ yarıküresini birbirine bağlayan sinir demetlerinin bir kısmı kadınlarda daha büyük görünmekte ve beyinleri de erkek beynine kıyasla yarıkürelerden birine daha fazla ağırlık verecek şekilde çalışabilir. Öğrenmek ve sosyalleşmek insan beyninin mikroyapısı ve işleyişini elbette etkileyebilir, fakat görünür anatomik yapıların boyutunu muhtemelen etkileyemez.<br /></li>

    <li>Farklı erkeklerde veya aynı erkekte –farklı mevsimler ya da günün farklı zamanlarında– testosteron seviyelerinin değişkenlik göstermesi cinsel istek, özgüven ve baskınlık güdüsüyle bağıntılıdır.<a class="noteref" href="../Text/notlar.xhtml#n1839" id="ref39">39</a> Şiddete yatkın suçluların testosteron miktarı şiddete yatkın olmayan suçlulara kıyasla fazladır; davalara girip çıkan avukatlardaki testosteron miktarı, sadece kırtasiye işiyle uğraşan avukatlarınkine kıyasla yüksektir. Sayısız sebepten ötürü bu bağıntılar karmaşıktır. Kandaki testosteron yoğunluğunun geniş bir değer yelpazesi içinde değişkenlik göstermesi fark yaratmaz. Derinlik algısı gibi kimi özellikler yüksek miktarlardan çok ortalama testosteron miktarlarında zirve yapar. Testosteronun etkileri hormonun yoğunluğuna değil, bu molekülün reseptörlerinin sayısı ve dağılımına bağlıdır. Ayrıca kişinin psikolojik durumu da testosteron seviyesini etkiler, tıpkı testosteron seviyesinin kişinin psikolojisini etkilemesi gibi. Fakat burada karmaşık da olsa nedensel bir bağıntı vardır. Cinsiyet değiştirme ameliyatına hazırlanan kadınlara androjen hormonları verildiğinde, nesneleri zihinde çevirme testlerinde başarıları artarken, sözlü akıcılık testlerindeki başarıları düşer. Tıbbi durumu yüzünden testosteron seviyesi düşen gazeteci Andrew Sullivan, vücuda testosteron şırınga etmenin etkilerini betimler: “T vurdurmanın heyecanı, ilk kez buluşmaya gitmenin ya da kalabalık önünde konuşmanın heyecanından farklı değil. Kendimi daha cesur hissediyorum. Bir şırıngadan sonra neredeyse hayatımda ilk kez sokakta birisiyle dalaşacaktım. Her zaman şehvet hissi zirveye çıkıyor ve her seferinde hazırlıksız yakalanıyorum.”<a class="noteref" href="../Text/notlar.xhtml#n1840" id="ref40">40</a> Kadınlar ve erkeklerde testosteron seviyeleri örtüşmese bile, hormon seviyesindeki değişkenliklerin iki cinsiyette de benzer etkileri vardır. Yüksek testosteronlu kadınlar seyrek gülümser, evlilik dışı ilişkilere daha çok girer ve toplumsal konumları daha baskındır, hatta daha güçlü el sıkışırlar.<br /></li>

    <li>Kadınların bilişsel zayıflıkları ve güçlü tarafları, âdet döngüsünde hangi aşamada olduklarına göre değişir.<a class="noteref" href="../Text/notlar.xhtml#n1841" id="ref41">41</a> Östrojen seviyesi yüksek olduğunda, normalde erkeklerden daha iyi yaptıkları işleri daha da iyi yapmaya başlarlar, örneğin sözel akıcılık gibi. Östrojen seviyesi düşükse, normalde erkeklerin daha iyi yaptığı işleri iyi yapmaya başlarlar, örneğin zihinde nesneleri çevirmek gibi. Erkekte hoşlandıkları özellikler gibi kimi cinsel güdüleri de âdet döngüsüyle değişkenlik gösterir.<a class="noteref" href="../Text/notlar.xhtml#n1842" id="ref42">42</a><br /></li>

    <li>Androjenlerin yetişkin beynindeki geçici etkilerinin yanı sıra gelişen beyinde kalıcı etkileri vardır.<a class="noteref" href="../Text/notlar.xhtml#n1843" id="ref43">43</a> Konjenital adrenal hiperplazi hastası olan kızlar aşırı miktarda androstenedion üretir. Bu, beyzbol oyuncusu Mark McGwire’ın meşhur ettiği bir androjen hormonudur. Bu kızların hormon seviyesi doğumdan kısa süre sonra normale dönse bile, erkeksi bir havaları olur, itiş kakış oyunlarına merak salar ve oyuncak bebeklerden çok kamyonlara ilgi gösterirler, derinlik algıları daha iyi olur, yaşça büyüyünce de cinsel fantezilerinde kızlara daha çok yer verip diğer kızlardan daha çok hoşlanırlar. Çocukluğun geç bir aşamasında hormon tedavisi görmüş kişiler, genç yetişkinler haline geldiklerinde erkeklerin cinsel davranışlarını sergiler – örneğin pornografik görüntülerle çabucak tahrik olur, cinsel organ uyarılmasına dayanan özerk bir cinsel güdüleri olur ve erkeklerdeki müstehcen rüyaların muadilini görürler.<a class="noteref" href="../Text/notlar.xhtml#n1844" id="ref44">44</a><br /></li>

    <li>Biyolojik yapı ve sosyalleşmeyi ayrı kefelere koymaya yönelik en uçuk fantezi deneyi, bir erkek bebeğin cinsiyetini ameliyatla değiştirip anne babası ve çevresindeki insanların ona bir kızmış gibi davranmasını sağlamak olurdu. Eğer toplumsal cinsiyet, toplumun oluşturduğu bir yapı ise çocuğun zihni normal bir kız zihni gibi olacak; ama eğer doğum öncesi hormonlarına dayanıyorsa, çocuk kendini kız bedeninde hapsolmuş bir oğlan gibi hissedecektir. İlginç ki bu deney gerçek hayatta yapılmıştır – elbette bilimsel merak yüzünden değil, bir hastalık veya kazanın sonucu olarak. Bir çalışmada, penisi olmadan doğan (kloak ekstrofisi olarak bilinen doğuştan gelen bozukluk) ve sonra testisleri alınarak kız gibi yetiştirilen 25 oğlan çocuğu incelenmişti. <em>Hepsi</em> de itiş kakış oyunları oynuyor, erkek tavırları takınıyor ve erkeklerin ilgi duyduğu şeylere ilgi gösteriyordu. Yarısından çoğu, kendi kendilerine erkek olduklarını ilan etmişti, hatta biri sadece beş yaşındaydı.<a class="noteref" href="../Text/notlar.xhtml#n1845" id="ref45">45</a><br /></li>

    <li style="list-style: none; display: inline">
      <p>Ünlü bir örnek, hatalı sünnet yüzünden penisini kaybetmiş sekiz aylık bir oğlan çocuğudur (hataya bir mohel’in [İbranice’de sünnetçi] değil de sakar bir doktorun sebep olduğunu öğrenince içim rahatlamıştı). Çocuğun ailesi ünlü cinsiyet araştırmacısı John Money’e danıştı. Money “insan doğasından bahsetmek, cinsiyet farkları statükosunu sürdürmeye kendilerini adamış kişilerin siyasal stratejisidir” diyordu. Anne babaya, çocuğun testislerinin de alınıp yapay bir vajina yapılmasını ve ona hiçbir şey anlatmadan kız gibi yetiştirmelerini tavsiye etti.<a class="noteref" href="../Text/notlar.xhtml#n1846" id="ref46">46</a> Bu olayı 1970’lerde lisans öğrencisiyken duymuştum. O zamanlar bu olay, bebeklerin cinsiyetsiz doğduğu ve büyütülme tarzına göre toplumsal cinsiyet kazandıklarına dair bir kanıt olarak sunuluyordu. O dönemde <em>New York Times</em>’ta yayımlanmış bir makale, Brenda’nın (aslında Bruce) “gerçek bir kız olarak halinden memnun bir şekilde çocukluk yolculuğunu sürdürdüğünü” bildirmişti. Gerçekler 1997’ye kadar hasır altı edildi, ama o yıl Brenda’nın küçük yaşlardan itibaren kendisini kız bedeninde hapsolmuş ve bu toplumsal cinsiyet rolüne mahkûm edilmiş bir oğlan gibi hissettiği ortaya çıktı.<a class="noteref" href="../Text/notlar.xhtml#n1847" id="ref47">47</a> Fırfırlı giysiler giymeyi reddetmiş, bebek yerine silahlarla oynamıştı ve erkeklerin oyunlarına katılmayı tercih ediyordu, hatta ayakta işemek konusunda ısrarcıydı. On dört yaşına geldiğinde öyle mutsuzdu ki yaşamına erkek olarak devam etmek ya da sona erdirmek istemişti, en sonunda babası ona gerçeği anlattı. Yeni ameliyatlara girdi, erkek kimliği aldı ve günümüzde bir kadınla mutlu bir evliliği var.</p>
    </li>

    <li>Turner sendromlu çocuklar genetik bakımdan cinsiyetsizdir. Kızların çift X kromozomu (biri anne biri babadan) ya da oğlanların X ve Y kromozomları olmasının (X anne, Y babadan) aksine, babaları ya da annelerinden gelen tek bir X kromozomları vardır. Dişi vücut tasarımı memelilerde temel vücut yapısı olduğu için kız gibi görünüp kız gibi davranırlar. Genetikçiler, anne babaların bedenlerinin X kromozomundaki genleri moleküler olarak damgalayabildiğini ve dolayısıyla bu genlerin, çocukların gelişmekte olan bedenleri ve beyinlerinde daha faal veya daha durgun hale geldiğini keşfetmişlerdir. X kromozomunu babadan alan Turner sendromlu kızlar, evrimsel açıdan kızlara uygun olan genler taşıyabilir (çünkü babadan gelen X her zaman kızlara geçer). X kromozomunu annesinden almış Turner sendromlu kızlar, evrimsel açıdan oğlanlara uygun genler taşıyabilir (anneden gelen X kromozomu her iki cinsiyete geçiyor olsa da, sadece oğlanlarda bir muhalefetle karşılaşmadan hareket edebilir, çünkü çelimsiz Y kromozomunda X genlerinin muadilleri yoktur). Aslında Turner sendromlu bir kız X kromozomunun anne ya da babadan gelmesine göre psikolojik farklılık gösterir. Babadan X kromozomu alan kızlar (bu kromozomun kaderi kızlara gitmektir) beden dilini yorumlamak, duyguları okumak, yüzleri tanımak, kelimelerle haşır neşir olmak ve başka insanları idare etmek konularında anneden X kromozomu alan kızlara (bu X kromozomu sadece erkeklerde bütünüyle etkindir) göre daha başarılıdır.<a class="noteref" href="../Text/notlar.xhtml#n1848" id="ref48">48</a></li>

    <li>Yaygın inancın aksine, günümüz Amerikasında anne babalar, oğul ve kızlarına pek farklı muamele etmezler.<a class="noteref" href="../Text/notlar.xhtml#n1849" id="ref49">49</a> 28.000 çocuğun incelendiği 172 çalışmanın yakın tarihli bir değerlendirmesinde, oğlanlar ve kızlara aynı oranda cesaret, sıcaklık, bakım, kısıtlama, disiplin ve ilgi gösterildiği bulunmuştur. Tek önemli fark, oğlanların üçte ikisinin bebeklerle oynama cesaretinin özellikle babaları tarafından eşcinsel olur korkusu yüzünden kırılmasıdır. (Kız oyuncaklarını tercih eden oğlanlar çoğunlukla eşcinsel olur, fakat onlara bu oyuncukları yasaklamak sonucu değiştirmez.) Oğlanlar ve kızlar arasındaki farklar, babaların erkeksi, annelerinin kadınsı davranışlarını gözlemlemekle de oluşmaz. Hunter’ın iki annesi vardı, fakat hem anne hem de babaya sahip normal bir oğlan gibi davranıyordu.</li>
  </ul>

  <p>Cinsel organları dışında oğlan ve kızların eşit doğduklarını, diğer tüm farkların toplumun tutumundan kaynaklandığını söyleyen kuramın durumu pek iyi görünmüyor. Bu kuram doğru olsaydı, her toplumda cinsiyetlerin rollerini belirleyen yazı turanın hep aynı gelmesi inanılmaz bir tesadüf olurdu – veya türün şafağında belirleyici bir yazı tura atılmış, son yüzbin yıldaki tüm olaylara rağmen bu durum hiç müdahale görmeden devam etmiş olabilir. Bu, Mars’tan gelen bir biyoloğun türümüzün anatomisi ve genlerinin dağılımına bakarak cinsiyetlere öngördüğü rollerin, toplumdaki keyfî rol dağılımına denk düşmesi kadar inanılmazdır. Bizi erkek veya dişi yapan hormonların aynı zamanda hem beyin gelişimi sırasında kalıcı olarak hem de ömür boyunca ufak dokunuşlar ile erkek veya dişilere özgü zihinsel özellikleri ayarlaması insana tuhaf gelebilir. Cinsiyetleri farklılaştıran ikinci bir genetik mekanizmanın (genom damgalanması) erkekler ve kadınlara özgü yetenekleri ortaya çıkarması daha da tuhaf olabilir. Sonuçta, sosyal yapılanma kuramının iki öngörüsü –kız muamelesi gören oğlanların kız zihnine sahip olacağı ve kızlar ile oğlanlar arasındaki farkların anne babaların davranış tarzından kaynaklandığı– öngörüler yerle bir edilmiştir.</p>

  <p>Birçok cinsiyet farklılığının biyolojik yapıdan kaynaklanması, cinsiyetlerden birinin üstün olduğu, tüm bu farkların bütün insanlar için her koşulda ortaya çıkacağı ve cinsiyete dayalı ayrımcılığın haklı olduğu ya da insanların cinsiyetlerine özgü şeyler yapmaya zorlanması gerektiği anlamına elbette gelmez. Fakat farkların da belirli sonuçları olmayacak değildir.</p>
  <hr />

  <p class="nonindent">Artık günümüzde insanlar, birkaç yıl önce kibar bir sohbette söylenemeyecek şu cümleyi kurmaktan sakınmıyor: Erkek ve dişilerin zihinleri birbirlerinin yerini tutamaz. Çizgi roman bantları bile bu değişikliği yorumlamıştır. Örneğin serbest çağrışım yöntemiyle konuşan ve sağlıksız yiyecekleri seven Zippy ile çizerin öteki benliği Griffy arasındaki şu diyalogta gördüğümüz gibi:</p>

  <div class="picture"><img alt="" src="../Images/s418.png" /></div>

  <p>Fakat birçok çalışan kadın için cinsiyet farklarının varlığı yine de rahatsızlık kaynağıdır. Meslektaşlarımdan biri bana şöyle demişti: “Bak, kadın ve erkeklerin özdeş olmadığını anlıyorum. Bunu çocuklarımda ve kendimde görüyor, araştırmalardan biliyorum. Sebebini açıklayamıyorum, ama cinsiyet farklarıyla ilgili iddiaları okuduğumda <em>kulaklarımdan duman çıkıyor</em>.” Bu arkadaşımın rahatsızlık duymasının muhtemel sebebini Ulusal Kadın Örgütü kurucularından olan ve 1963 tarihli <em>The Feminine Mystique</em> [Dişi karizması] kitabının yazarı Betty Friedan’ın yakın tarihli bir yazısı ele alır:</p>

  <blockquote>
    <p class="nonindent">Kadın hareketi ekonomik ve siyasal alanda kadınlara eşitlik kazandırmak için başlamış olsa bile bu hareketin zaferi eksik kalmıştır. En açık ve en basit iki göstergeye bakalım: Kadınlar hâlâ erkeklerin kazandığı her doların karşılığında 72 sent kazanıyor, ayrıca iş âlemi, hükümet ya da mesleklerin karar verme mekanizmalarında sayımız yarıya yakın bile değil.<a class="noteref" href="../Text/notlar.xhtml#n1850" id="ref50">50</a></p>
  </blockquote>

  <p class="nonindent">Friedan gibi birçok insan, maaşlardaki toplumsal cinsiyetler arasındaki mesafe ile kadınları erkin en üst kademelerine tırmanmaktan alıkoyan “cam tavan”ın, bugünün Batı dünyasında kadınların karşılaştığı iki ana adaletsizlik olduğuna inanır. 1999’ta Kongreye Sesleniş bildirisinde Bill Clinton “bu ilerlemeden gurur duyabiliriz, fakat bir dolara karşı 75 sent yolun sadece dörtte üçlük bölümüdür ve hedefe varana dek Amerikalılar tatmin olamaz” demiştir. Toplumsal cinsiyetler arasındaki mesafe ve cam tavan fikirleri, üst konumlarda az sayıda kadına yer veren şirketlere davalar açılmasına, kadın ve erkeklere “yaptıkları işin değerine göre” maaş verilmesini ayarlaması için hükümete baskı yapılmasına, kızların iş dünyasına bakışını değiştirmek için yılda bir kez Kızlarımızı İş Yerimize Götürelim gibi zorlama önlemlere ilham vermiştir.</p>

  <p>Bilimciler ve mühendisler bu meseleyle “sızıntı yapan boru hattı” biçiminde karşılaşıyor. Üniversite öğrencilerinin %60’ı ve birçok bilim dalında yoğunlaşan öğrencilerin yaklaşık yarısı kadınlardan oluşsa da, akademik kariyerde bir sonraki aşamaya geçtikçe, yani lisanstan yüksek lisansa, ertesinde doktora sonrası eğitime, oradan doçentliğe ve sonra profesörlüğe ilerledikçe kadın yüzdesi düşmekte. Kadınlar bilim, mühendislik ve teknolojik gelişimdeki işgücünün %20’sinden azını, mühendislikteyse işgücünün yalnızca %9’unu oluşturuyor.<a class="noteref" href="../Text/notlar.xhtml#n1851" id="ref51">51</a> <em>Science</em> ve <em>Nature</em> gibi bilim dergiciliğinin amiral gemilerinin okuyucuları son yirmi yıldır şöyle başlıklar görmüşlerdir: “Çeşitlilik: Demesi Kolay Yapması Zor”, “Çeşitliliği Artırma Çabaları İnatçı Sorunlarla Karşılaşıyor.”<a class="noteref" href="../Text/notlar.xhtml#n1852" id="ref52">52</a> Sorunu incelemek üzere kurulan komisyonlara dair tipik bir yorum şöyledir: “Bu etkinliklerin uzmanlara göre ilkokuldaki olumsuz mesajlarla başlayan, en iyi adaylar dışındakilere finansal, akademik, kültürel engeller çıkaran lisans ve yüksek lisans programlarında devam edip oradan iş âlemine bulaşan bu sorunu yavaş yavaş ortadan kaldırması beklenmekte.”<a class="noteref" href="../Text/notlar.xhtml#n1853" id="ref53">53</a> 2001’de dokuz seçkin ABD üniversitesinin başkanlarının katıldığı bir toplantı “önemli değişiklikler” yapmak için gerçekleştirilmişti – kadın fakültesi için burslar ve ödenekler ayırmak, kadınlara kampüste en iyi park yerlerini vermek, kadın akademisyenlerin sayısının kız öğrencilerin sayısına eşit olmasını sağlamak gibi.<a class="noteref" href="../Text/notlar.xhtml#n1854" id="ref54">54</a></p>

  <p>Fakat olumsuz mesajlar, gizli engeller ve toplumsal cinsiyete dair önyargılarla ilgili bu öyküde tuhaf bir şeyler var. Bilimsel yöntem, bir fenomeni açıklayabilecek her varsayımı sıralamak ve sonra doğru varsayım dışındakileri elemektir. Bilim, insanların alternatif açıklamalar düşünebilme yeteneğini ödüllendirir, ayrıca bir varsayımın yandaşlarının da olasılık dışı açıklamaları çürütmesi beklenir. Ama bilim âleminde sızıntı yapan boru hattı görüşüne dair tartışmalarda engeller ve tarafgirlik kuramına alternatif olabilecek bir açıklama bile nadiren konu edilir. Bu nadir istisnalardan biri, 2000’de <em>Science</em> dergisinde çıkmış bir yan sütun haberiydi ve bu haberde sosyal bilimci Patti Hausman’ın Ulusal Mühendislik Akademisi’nde yaptığı sunumdan bir alıntıya yer verilmişti:</p>

  <blockquote>
    <p class="nonindent">Neden daha fazla kadının mühendislik yapmayı seçmediği sorusunun nispeten açık bir yanıtı vardır: çünkü bunu yapmak istemezler. Nereye giderseniz gidin, kadınların erkekler kadar ohmlar, karbüratörler ya da kuarklardan etkilenmediğini görürsünüz. Müfredatı baştan yaratmak, bulaşık makinemin nasıl çalıştığını öğrenmeye daha fazla ilgi göstermemi sağlamaz.<a class="noteref" href="../Text/notlar.xhtml#n1855" id="ref55">55</a></p>
  </blockquote>

  <p class="nonindent">Dinleyiciler arasında bulunan güzide bir kadın mühendis bu çözümlemeyi anında “sahte bilim” olarak yaftaladı. Fakat mesleki tercihler yazınında uzman biri olan Linda Gottfredson, eldeki verilerin Hausman’ı desteklediğini belirtti: “Ortalamada kadınlar insanlarla, erkekler de nesnelerle haşır neşir olmaya daha çok ilgi gösteriyor.” Aynı zamanda meslek testleri, erkeklerin “gerçekçi”, “kuramsal” ve “araştırmaya dayalı” işler peşinde daha çok koştuğunu, kızların ise “sanatsal” ve “sosyal” işlere daha çok merak saldığını göstermekte.</p>

  <p>Hausman ile Gottfredson yalnız bırakılmış seslerdir, çünkü toplumsal cinsiyetler arasındaki mesafe her zaman aşağıdaki gibi çözümlenmiştir. Kadın ve erkeklerin meslekleri veya kazançları arasındaki herhangi bir dengesizlik, doğrudan toplumsal cinsiyet yanlılığına ait bir kanıttır – bu yanlılığın da eğer açık ayrımcılık biçiminde değilse, cesaret kırıcı mesajlar veya gizli engeller biçiminde olduğu düşünülür. Kadın ve erkeklerin birbirlerinden ayrılma biçimlerinin mesleklerini veya kazançlarını etkiliyor olma ihtimalinden ise halk önünde belki asla bahsedilmeyecektir; çünkü bu, iş yerinde eşitliği sağlama davasına ve kadınların çıkarlarına zarar verebilir. Friedan ve Clinton’a, kadınlar ve erkeklerin iş aleminde aynı şekilde temsil edilip aynı parayı kazanana dek toplumsal cinsiyet eşitliğini sağlamış olmayacağımızı söyleten şey bu inançtır. 1998’de bir televizyon söyleşisinde Gloria Steinem ve kongre üyesi Bella Abzug, cinsiyet farklılıkları fikrini “saçmalık” ve “Amerika karşıtı çılgın bir düşünce” olarak nitelediler. Abzug’a toplumsal cinsiyet eşitliğinin her alanda eşit sayı anlamına mı geldiği sorulduğunda “kesinlikle yüzde elliye yüzde elli” yanıtını vermiştir.<a class="noteref" href="../Text/notlar.xhtml#n1856" id="ref56">56</a> Toplumsal cinsiyetler arasındaki mesafeye dair çözümleme ayrıca üniversitelerin de resmî görüşü olmuştur. Ülkenin seçkin üniversite başkanlarının, alternatif açıklamalar (acaba kadınlar bu meslekleri istiyor mu gibi) üzerine bir an bile düşünmeksizin meslektaşlarını önyargılı olmakla suçlamaktan gocunmayışı, bu tabunun ne kadar derine kök saldığını gösterir.</p>

  <p>Bu çözümlemenin sorunu şudur: Karşılaştırılan gruplar bütün psikolojik özellikler bakımından özdeş olmadıkları sürece, <em>sonuçtaki</em> eşitsizlik sunulan <em>fırsatların</em> eşitsizliğini kanıtlamaz; ki, psikolojilerin özdeş olması ancak boş sayfa olsaydık mümkün olabilirdi. Fakat toplumsal cinsiyetler arasındaki mesafenin kısmen de olsa, cinsiyetler arası farklar yüzünden doğduğunu söylemek, şimşekleri üzerine çekecek bir söz olabilir. Bu ifadeyi gündeme taşıyacak herhangi birinin, “kadınların yerini bilmesini istemek” ya da “statükoyu haklı çıkarmak” ile suçlanacağı kesindir. Bu tavır, kadınların erkeklerden neden uzun yaşadığını araştıran bilimcinin “yaşlı adamların ölmesini istediğini” söylemekle aynı şeydir. Cam tavan kuramının hatalarını göz önüne seren çözümlemeler, erkeklerin kendi çıkarını gözetme manevrası değildir, aslında bu çözümlemeler büyük oranda kadınlar tarafından yapılır. Bu kadınlara Hausman, Gottfredson, Judith Kleinfeld, Karen Lehrman, Cathy Young, Camilla Benbow, ekonomistler Jennifer Roback, Felice Schwartz, Diana Furchtgott-Roth, Christine Stolba ve hukuk akademisyeni Jennifer Braceras dahildir. Ekonomist Claudia Goldin ile hukuk akademisyeni Susan Estrich ise daha korumacı davranırlar.<a class="noteref" href="../Text/notlar.xhtml#n1857" id="ref57">57</a></p>

  <p>Bu yazarların toplumsal cinsiyetler arasındaki mesafeye, standart açıklamaya kıyasla daha iyi bir açıklama getirdiğine sayısız sebepten dolayı inanıyorum. Bu insanların çözümlemesi, cinsiyetlerin farklı olma ihtimalinden korkmaz, dolayısıyla da bizi insan doğasına dair bilimsel bulgular ile kadınlara adil davranmak arasında seçim yapmak zorunda bırakmaz. Toplumsal cinsiyetler arasındaki mesafenin sebeplerini anlamamız için daha sofistike bir anlayış getirir, ki bu anlayış sosyal bilimimizle tutarlılık gösterir. Kadınlara, tercihlerine daha saygılı bir bakış açısıyla yaklaşır. Sonuçta iş yerlerindeki toplumsal cinsiyet eşitsizliğinin çözümü için daha insancıl ve daha etkin yollar vaat eder.</p>

  <p>Eşitlikçi feministlerin toplumsal cinsiyetler arasındaki mesafeye dair yeni çözümlemelerini sunmadan önce, tartışma konusu olamayacak üç noktayı tekrarlamalıyım. İlk olarak, kadınların hırslarının peşinden koşma konusunda cesaretlerini kırmak ve cinsiyetlerine göre onlara ayrımcılık yapmak, nerede ortaya çıkarsa çıksın, önüne geçilmesi gereken haksızlıklardır.</p>

  <p>İkincisi, geçmişte kadınların birçok ayrımcılığa maruz kaldığı ve günümüzde de bazı sektörlerde de aynı ayrımcılığı yaşadıkları su götürmez. Erkeklerin kadınlardan daha fazla para kazandığını ya da iş alanındaki cinsiyet oranının yarı yarıyadan farklı olduğunu göstermek, bu ayrımcılığı kanıtlamaz, fakat bunu kanıtlamanın başka yolları vardır. Araştırmacılar, cinsiyet dışında her şeyin aynı olduğu sahte iş veya ödenek başvuruları gönderip bunlara farklı muamele ediliyor mu diye bakabilir. Ekonomistler, insanların niteliklerini ve ilgi alanlarını ölçüp <em>nitelikleri ve ilgi alanları sabit tutulduğunda</em> kadınlar ve erkekler farklı para kazanıyor mu ya da terfi etme hızları farklı mı diye inceleyen bir regresyon çözümlemesi yapabilir. Önemli olan şudur ki, konuyla ilişkili özellikler eşitlenmediği sürece, sonuçtaki farkların ayrımcılığı göstermemesi meselesi, sosyal bilimlerin temel olgularından biridir (sağduyudan bahsetmiyorum bile); üstelik bu yaklaşım, maaş ayrımcılığına dair bulgulara erişmek için veri çözümleyen tüm ekonomistler tarafından da kabul edilmiştir.<a class="noteref" href="../Text/notlar.xhtml#n1858" id="ref58">58</a></p>

  <p>Üçüncü olarak, kadınlar bilimci, yönetici, ulusal önder veya herhangi bir türde seçkin profesyonel olabilir mi diye akıllarda bir soru işareti yoktur. Yıllar önce bu soru, nihai olarak yanıtlanmıştır: Tıpkı bazı erkeklerin nitelikli olması ve bazılarının olmaması gibi, kimi kadınlarda bu nitelikler var, kimilerindeyse yoktur. Tek soru, acaba nitelikli erkek ve kadınların oranları özdeş olmak zorunda mıdır, sorusudur.</p>

  <p>İnsan doğasıyla ilgili birçok konuda olduğu gibi, insanların istatistiksel bağlamda düşünmeye isteksizlik göstermesi, anlamsız ve yanlış karşıtlıkların doğmasına yol açmıştır. “Kadınlar yeterli niteliğe sahip değil” ile “oranlar mutlaka yarı yarıya olacak” şeklindeki uç noktaları ya da “ayrımcılık yoktur” ile “ayrımcılık her yerdedir” şeklindeki uç noktaları arasında tercih yapmak zorunda kalmaksızın toplumsal cinsiyet dağılımları hakkında düşünmenin yolu aşağıdaki gibidir.</p>

  <p>Serbest ve önyargısız bir emek pazarında, insanlar özellikleri ve işin talepleri arasındaki eşleşme uyarınca iş bulup para kazanırlar. Belirli işler, bilişsel yetilerin (örneğin matematik veya dilbilimsel beceri gibi), kişisel özelliklerin (risk alma veya işbirliği yapma gibi), hayat tarzının taleplerine gösterilen hoşgörünün (katı iş saatleri, yeni bir yere yerleşme veya yeni beceriler elde etme) bir karışımına sahip olmayı gerektirir. Ayrıca kişisel ödüllerin bir karışımı vaat edilir: insanlar, cihazlar, fikirler, evden dışarı çıkmak ve meslek sahibi olmanın gururu gibi. Maaşı etkileyen şeyler arasında arz talep meselesi de vardır: işi kaç kişi istiyor, bunların kaçı işi yapabilecek nitelikte ve işveren işin yapılması için ne kadar ödeyebilir. Hemen dolan işler daha az kazandırabilir; çalışanın bulunması daha zor olan işlerdeyse iyi maaş vardır.</p>

  <p>İş bulmayla ilgili özellikler kişiden kişiye değişir. Çoğu insan mantıklı düşünebilir, insanlarla birlikte çalışabilir, çatışmalara veya nahoş ortama katlanabilir vesaire, fakat her insan bunu aynı ölçüde yapamaz; herkes zevkleri ve güçlü tarafları açısından eşsizdir. Cinsiyet farklılıklarına dair bütün bulgular göz önüne alındığında (bir kısmı biyolojik, bir kısmı kültürel, bir kısmında da iki etken de etkilidir) güçlü taraflar ile zevklerin, erkekler ve kadınlarda aynı istatistiksel dağılıma sahip olması muhtemel değildir. Kadın ve erkeklerin özelliklerinin dağılımı, ekonomideki iş dağılımıyla eşleştirilirse, her meslekte kadın ve erkeklerin aynı oranda olma ya da kadın ve erkeklerin ortalamada aynı maaşı alma şansı –engeller veya ayrımcılık olmasa bile– sıfıra epeyce yakındır.</p>

  <p>Ama bunlardan hiçbiri kadınların kısa çöpü çekeceği anlamına gelmez. Bu, toplumun sunduğu fırsatlar menüsüne bağlıdır. Erkeklerin tipik güçlü yanlarına hitap eden yüksek maaşlı işler fazlaysa (diyelim ki kişinin kendisini tehlikeye atmasını ya da makinelere ilgi duymasını gerektiren işler) erkekler ortalamada daha fazla para kazanabilir; kadınların tipik güçlü yanlarına ihtiyaç duyan işler fazlaysa (diyelim ki dilde uzmanlık ya da insanlarla ilgilenilmesini gerektiren işler) kadınların ortalaması daha iyi olur. Her iki durumda da, iki cinsiyetin bireyleri de bu iki tür işte kendilerine yer bulurlar, sadece sayıları farklı olacaktır. Nispeten prestijli bazı işlerde kadınların çoğunlukta oluşunun sebebi budur. Benim alanım, yani çocuklarda dil gelişimini inceleme işi örneklerden biridir; bu alanda çalışan kadınların sayısı erkek sayısından çok daha fazladır.<a class="noteref" href="../Text/notlar.xhtml#n1859" id="ref59">59</a> <em>The First Sex: The Natural Talents of Women and How They Are Changing the World</em> [İlk cinsiyet: Kadınların doğal yetenekleri ve dünyayı değiştirme şekilleri] adlı kitabında antropolog Helen Fisher, bilginin önemli olduğu küresel ekonomimizdeki iş kültürünün kısa süre içinde kadınları öne çıkaracağını ileri sürer. Kadınların ağzı daha çok laf yapar, işbirliğine açıktırlar, terfi kazanma saplantıları yoktur ve herkesin kazançlı çıkabileceği sonuçlar için pazarlık yapmaya daha yatkındırlar. Fisher, yeni yüzyılın işyerlerinin bu yetenekleri talep edeceğini ve kadınların da erkeklere statü ve kazanç bakımından üstün geleceğini öngörür.</p>

  <p>Günümüz dünyasındaysa toplumsal cinsiyetler arasındaki mesafe elbette erkeklerin lehinedir. Bu mesafenin sebeplerinden biri ayrımcılıktır. İşverenler, kadınların becerilerini küçümseyebilir, bütünüyle erkeklerden oluşan bir işyerinin daha verimli olduğunu düşünebilir, erkek çalışanların kadın denetleyicilerden nefret edeceğinden endişe duyabilir ya da önyargılı müşterilerin ve müvekkillerin tepkisinden korkabilir. Fakat bulgular gösteriyor ki iş alanlarındaki bu engellerin <em>tek</em> sebebi cinsiyet farkları değildir.<a class="noteref" href="../Text/notlar.xhtml#n1860" id="ref60">60</a> Örneğin, akademide matematikçilerin kadınlara karşı sıra dışı bir önyargı taşıması, gelişimsel psiko-dilbilimcilerin erkeklere karşı sıra dışı bir önyargı taşıması ve evrim psikologlarının sıra dışı bir şekilde önyargı taşımaması pek olası değildir.</p>

  <p>Birkaç meslekte yetenek farklılıkları bir parça söz sahibi olabilir. Matematiksel akıl yürütme ve üç boyutlu nesneleri zihinde yönlendirme konusunda kadınlara göre daha fazla erkeğin istisnai yeteneklere sahip oluşu mühendisler, fizikçiler, organik kimyacılar ve bazı matematik dallarındaki profesörler arasında yarı yarıya oranından uzaklaşılmış olmasını açıklamaya yeterlidir (elbette bu, kadınların oranının herhangi bir dalda sıfıra yakın olması gerektiği anlamına gelmez).</p>

  <p>Çoğu meslek için yetenekteki ortalama farklar anlamsızdır, fakat <em>tercihlerindeki</em> ortalama farklar cinsiyetleri ayrı yönlere sokabilir. En çarpıcı örnek, ülke çapında yapılan bir yetenek araştırmasında seçilen ve matematiği çok iyi yedinci sınıflardan oluşan bir topluluğa dair David Lubinski ve Camilla Benbow tarafından yapılmış çözümlemedir.<a class="noteref" href="../Text/notlar.xhtml#n1861" id="ref61">61</a> Bu gençler, feminizmin ikinci dalgası sırasında doğmuş, anne babaları tarafından yeteneklerini geliştirme konusunda cesaretlendirilmişti (hepsi bilim ve matematik eğitimi alacakları yaz okullarına gönderilmişti) ve yetenekleriyle neler başarabileceklerinin son derece farkındaydılar. Fakat yetenekli kızlar, araştırmacılara daha çok insanlar, “sosyal değerler”, insancıl ve özgecil hedeflerle ilgilendiklerini; yetenekli oğlanlar ise nesneler, “kuramsal değerler” ve soyut entelektüel merakla daha çok ilgilendiklerini söylediler. Üniversite eğitimleri sırasında bu genç kadınlar beşerî bilimlerden, sanat ve bilime kadar geniş bir yelpazeden dersler aldı, oysa oğlanlar kendilerini matematik ve bilime sıkıştıran bilgisayar delisi insanlardı. Araştırma grubundaki genç kadınların %1’i matematik, fizik bilimleri veya mühendislik alanında doktora yaparken, genç erkeklerde bu oran %8’di. Bunun yerine kadınlar tıp, hukuk, beşerî bilimler ve biyoloji gibi alanlara girmişlerdi.</p>

  <p>Bu asimetri, işle ilgili değerler ve kariyer seçimleri üzerine yapılmış büyük ölçekli araştırmalarda iyice belirgindir; bu araştırmalarda, kadın ve erkekler aktivistlerin kendi adlarına konuşmasına izin vermek yerine gerçekten ne istediklerini söyler.<a class="noteref" href="../Text/notlar.xhtml#n1862" id="ref62">62</a> Ortalamada erkeğin özsaygısı, statüsüne, maaşına ve servetine daha bağlıdır, dolayısıyla cinsel eş veya evlenilecek kişi olarak cazibesi de bu unsurlara bağlıdır; ki insanların karşı cinste ne aradığını inceleyen araştırmalardan da bu sonuç çıkmıştır.<a class="noteref" href="../Text/notlar.xhtml#n1863" id="ref63">63</a> Erkeklerin çalıştıkları şirkette yükselmek veya alanlarında üne kavuşmak için daha uzun saatler çalışmaya, hayatlarının başka yönlerini iş için feda etmeye –yavan bir şehirde yaşamaya, yeni bir yere yerleşirken dostlarını ve ailelerini terk etmeye– daha hevesli olduklarını söylemesi şaşırtıcı değildir. Ortalamada erkekler fiziksel rahatsızlık verici ve tehlikeli işlere daha açıktır, bu yüzden fabrika cihazlarını onarmak, petrol kuyusunda çalışmak, petrol tanklarının içindeki tortuları kazımak gibi, pis ama parası iyi işlerde erkekler daha çok bulunur. Ortalamada kadınlar, daha az para veren, ama havalandırmalı iş ortamı sunan, idari destek işlerini tercih eder. Erkekler daha çok risk alır, bu da, nitelikleri aynı olsa bile kariyerlerinin girdiği yoldan anlaşılabilir. Erkekler özel şirketler için çalışmayı tercih ederken, kadınlar hükümet birimleri ve kâr amacı gütmeyen kuruluşlar için çalışmayı seçer. Erkek doktorlar uzmanlaşıp kendi muayenehanelerini açma eğilimindedir; kadın doktorlar ise hastaneler ve kliniklerde sözleşmeli genel pratisyen olmayı tercih eder. Erkeklerin fabrikalarda müdür olma ihtimalini yüksekken, kadınların insan kaynakları veya şirket içi iletişim bölümlerinde müdür olma ihtimali yüksektir.</p>

  <p>Ortalamada anneler, babalara kıyasla çocuklarına daha düşkündür. Bu durum dünyadaki tüm toplumlar için geçerlidir, yaklaşık iki yüz milyon yıl önce ilk memeli evrimleştiğinden bu yana soyumuz için de muhtemelen geçerli olagelmiştir. Susan Estrich’in dediği gibi: “Toplumsal cinsiyet ve çocuk bakımı arasındaki bağın kopmasını beklemek Godot’yu beklemektir.” Bu, herhangi bir toplumda kadınların iş hayatına daima kayıtsız kaldığını anlamına gelmez; avcı-toplayıcı kavimlerde, kadınlar toplama işinin çoğunu, avcılığın da bir kısmını yapıyorlardı, özellikle de avcılıkta taş ve mızrak fırlatmak yerine ağ kullanmak gerekiyorsa. Ayrıca erkeklerin herhangi bir toplumda çocuklarına karşı kayıtsız kaldığı anlamına da gelmez; <em>Homo sapiens</em> türünde erkeklerin çocuk bakımına katkısı hemen göze çarpar, zoolojik bakımdan ise sıra dışıdır. Fakat bu, çocuğa yatırım yapmakla sağlıklı kalmak (sonuçta yeni çocuklar dünyaya getirip onlara da yatırım yapmak için) arasındaki, biyolojik açıdan sürekli gündemde olan ödünleşmenin, kadın ve erkekler tarafından farklı noktalarda dengelendiği anlamına gelir. Kadınlar sırf bebek emziren cinsiyet değildir, fakat bebeklerinin sağlığıyla daha çok ilgilenirler, ayrıca araştırmalarda çocuklarıyla vakit geçirmeye daha çok değer verdikleri görülmüştür.<a class="noteref" href="../Text/notlar.xhtml#n1864" id="ref64">64</a></p>

  <p>İki cinsiyet de hem çalışmaya hem de çocuklara değer veriyor olsa bile, verdikleri değerin ağırlıkları arasındaki fark, erkeklere kıyasla kadınları düşük maaşlı ve az prestijli olması pahasına çocuklarıyla daha çok zaman geçirmelerine fırsat verecek işleri –kısa süreli, esnek çalışma saatleri olan, yeni bir yere yerleşmeyi gerektirmeyen, hemen eskiyecek beceriler istemeyen işleri– tercih etmeye itmiş olabilir. Ekonomist Jennifer Robackin belirttiği gibi, “insanların diğer keyif verici şeyler için parasal gelirlerini feda etmesini gözlemlediğimizde, kişilerin gelirini birbirleriyle kıyaslayarak hiçbir çıkarımda bulunamayız.”<a class="noteref" href="../Text/notlar.xhtml#n1865" id="ref65">65</a> Ekonomist Garry Becker, başta ufak olsalar bile, evliliğin cinsiyet farklarını büyüteceğini göstermiştir, bunun da sebebi ekonomistlerin “göreli avantaj yasası” dedikleri olgudur. Kocanın karısından biraz daha fazla para kazandığı ve kadının da bebek bakımında kocasından bir parça daha iyi olduğu çiftler, kadın erkekten daha az çalışsa kendileri için daha iyi olacağına mantıken karar verebilir.<a class="noteref" href="../Text/notlar.xhtml#n1866" id="ref66">66</a></p>

  <p>Tekrar etmek gerekirse: Bu söylediklerimden hiçbiri cinsiyet ayrımcılığının ortadan kaybolduğu ya da ortaya çıktığı yerlerde haklı olduğu anlamına gelmez. Değindiğim şey: Kadınlar ve erkeklerin sayfası boş değilse, ki değildir, <em>yalnızca</em> toplumsal cinsiyetler arasındaki mesafeyi incelemenin, ayrımcılığa dair hiçbir şey anlatmayacağıdır. Ayrımcılığı belirlemenin tek yolu, seçimler ve niteliklerin eşit olduğu durumlarda işleri ve maaşları karşılaştırmaktır. Kısa bir süre önce yapılan Ulusal Çapta Gençlik Araştırması adlı çalışmadan gelen veriler, 27 ila 33 yaş arası çocuksuz kadınların erkeklerin kazandığı her dolara karşı 98 sent kazandığını göstermiştir.<a class="noteref" href="../Text/notlar.xhtml#n1867" id="ref67">67</a> Amerikan işverenlerin niyetlerinden kuşku duyan insanlar bile buna şaşırmamalı. Kıyasıya rekabetin olduğu piyasada, nitelikli kadınları görmezden gelecek ve niteliksiz erkeklere fazla para verecek kadar aptal olan herhangi bir şirket, daha meritokrat bir rakibi tarafından saf dışı edilir.</p>

  <p>Demokrasi, bunun değerli bir amaç olduğuna karar vermişse, cinsiyetler arasında işlerin ve maaşların yarı yarıya dağılımını sağlamaya çalışan siyasetleri devre dışı bırakacak hiçbir şey, bilimde ya da sosyal bilimlerde yoktur. Bulgular, bu tür siyasetlerin yararları gibi bedellerinin de olacağını gösteriyor. Eşitlik siyasetlerinin bariz faydası, kadınlara karşı yapılan ayrımcılığı bütünüyle etkisiz hale getirmek olacaktır. Fakat kadınlar ve erkekler birbirlerinin yerini tutmuyorsa, bu siyasetlerin bedeli de göz önüne alınmalıdır.</p>

  <p>Erkeklerin veya her iki cinsiyetin birden ödeyeceği bedeller olur. En bariz ihtimaller erkeklere karşı bir ayrımcılık uygulandığı, iş başvuruları ile verilecek maaşları değerlendiren kadınlar ve erkeklerin cinsiyetçilik yapmakla boş yere suçlanmasıdır. İki cinsiyetin de ödeyeceği başka bir bedel, işin gerektirdikleri ile kişinin özellikleri arasında uyumsuzluk gösteren diğer etkenlere dayanarak işe insan alınırsa ortaya çıkabilecek verimsizliktir.</p>

  <p>Fakat eşitlik siyasetlerinin birçok bedelini de <em>kadınlar</em> ödeyecektir. Birçok kadın bilimci, bilimde toplumsal cinsiyet kotalarına karşıdır; örneğin kadınlar için belirlenmiş akademik görevler veya federal araştırma fonunun eşit sayıda kadın ve erkeğe verilmesi siyaseti (bir aktivist bunu savunmuştu) gibi uygulamalara karşı çıkarlar. Bu iyi niyetli siyasetlerin sorunu, bundan faydalanan insanların niteliği hakkında şüphe uyandırmasıdır. Astronom Lynne Hillenbrand’ın dediği gibi: “Sırf kadın olduğunuz için size fırsat veriliyorsa, bunun kimseye faydası dokunmaz; insanlar sizin o konumda ne işiniz olduğunu sorgulamaya başlar.”<a class="noteref" href="../Text/notlar.xhtml#n1868" id="ref68">68</a></p>

  <p>Kadınların ilerlemesine engel olan kurumsal engeller şüphesiz mevcuttur, insanlar memeli hayvandır, dolayısıyla kadınların çocukları taşıyıp emzirdiği ve büyümelerine daha çok katkı yaptığı olgusunun ahlaki açılımları uyarınca düşünmemiz gerekir. Standart insanın erkek olduğu, çocukların da düşkünlük yüzünden ya da kazara gerçekleşmiş normal dışı bir altküme olduğu varsayılmamalı. Bu yüzden cinsiyet farkları annelik izni, çocuk yardımı, esnek çalışma saatleri, iş yeri stajyerliği kesintileri veya stajyerliğin tamamen ortadan kaldırılması (Princeton Üniversitesi başkanı biyolog Shirley Tilghman’ın tartışmaya açtığı bir olasılıktır) gibi kadınlara dost siyasetleri tehlikeye atmak yerine, tam tersine haklı kılmaktadır.</p>

  <p>Elbette kimseye bedava ekmek verilmez, yani aynı zamanda bu siyasetler, çocuksuz, çocuklarını büyütmüş ya da evde çocuklarıyla kalmayı seçen kadınlar ve erkekleri cezalandıran kararlardır – belki de böyle olması adildir. Fakat iş, bu takası tartmaya geldiğinde, insan doğası hakkında düşünmek, çalışan kadınların durumunu iyileştirebilecek yeni ve derin sorular doğurabilir. Örneğin, kadınları ekonomik verimliliğe katkı yapmaktan caydıran külfetli iş talepleri hangileridir ve erkeklerin alfa statüsü için rekabet ettiği mecralar nelerdir? İşyerinde adaletten bahsederken, insanları yalıtılmış bireyler olarak mı değerlendirmeliyiz, yoksa hayatlarının bir noktasında çocuk sahibi olacak ve bir noktada yaşlı büyüklere bakması gerekecek bir ailenin üyesi olarak mı görmeliyiz? Ekonomik verimliliği, bütün işlerde daha hoş çalışma koşullarıyla bir parça takas edersek, mutlulukta net bir artış olur mu? Yanıtları bende yok, fakat bu sorular sorulmaya değer.</p>

  <p>Cinsiyet farklarını kabul etmenin, reddetmekten daha insanca olmasının bir sebebi daha vardır. Refaha eren veya acı çekenler, erkek ve kadınların toplumsal cinsiyetleri değil, bizzat kadınlar ve erkeklerdir; bu kadın ve erkeklerin beyinleri –belki özdeş değildir, ama– onlara belirli değerler kazandırır ve seçim yapma becerisi verir. Bu seçimlere saygı duyulmalıdır. Dergilerde hayat tarzlarını anlatan sayfaların en sıradan özelliği, kadınların evde kalıp çocuk bakmaktan utanmasını sağlayacak öyküler sunmasıdır. Her zaman dedikleri gibi, “feminizmin kişisel seçimlerle ilgili olduğunu sanıyordum.” Aynısı, çalışmayı seçen, fakat gelirinin bir kısmını “kendi hayatını yaşamak” için feda eden kadınlar için de geçerli olmalıdır (elbette bu seçimi yapan erkekler için de). Eşit sayıda kadın ve erkeğin, bir hukuk firmasında haftada seksen saat çalışmasını ya da soğuk bir petrol platformunda çelik borularla haşır neşir olmak için aylarca ailelerinden ayrı kalmasını istemek açıkçası ilericilik değildir. Ayrıca daha fazla genç kadının, sanki Skinner kutusundaki sıçanlarmış gibi “Mühendislik dalını seçmesi için koşullandırılmasını” talep etmek (toplumsal cinsiyet eşitlikçileri <em>Science</em> dergisinin sayfalarında bu isteklerini dile getirmişti) bir tuhaflıktır.<a class="noteref" href="../Text/notlar.xhtml#n1869" id="ref69">69</a></p>

  <p>Gottfredson şunu belirtir: “Eğer toplumsal cinsiyet eşitlikçiliğini sosyal adalet ölçüsü olarak kullanmakta ısrar ederseniz, birçok kadını ve erkeği hoşlandıkları işlerden çıkarıp hoşlanmadıkları işleri yapmaya zorlamış olursunuz.”<a class="noteref" href="../Text/notlar.xhtml#n1870" id="ref70">70</a> Bu görüş, Kleinfeld’ın, bilimdeki sızıntı yapan boru hattı üzerine söyleminde yankı bulur: “Matematikçi yerine öğretmen, fizikçi yerine gazeteci, mühendis yerine hukukçu olmayı seçtiler diye yetenekli kadınlara değersiz insanlar oldukları, uygarlığımız için değer taşımadıkları, tembel veya düşük statülü oldukları mesajını vermemeliyiz.”<a class="noteref" href="../Text/notlar.xhtml#n1871" id="ref71">71</a> Bunlar yok yere ortaya çıkan endişeler değildir: Ulusal Bilim Vakfı’nın bir süre önce yaptığı bir araştırma gösterdi ki kendi istekleri yerine, öğretmenlerinin veya ailesinin baskısı yüzünden bilim, matematik ya da mühendislik eğitimi aldıklarını söyleyen, ama sonuçta bu meslekleri yapmayan kadınların sayısı erkeklerden epeyce fazladır.<a class="noteref" href="../Text/notlar.xhtml#n1872" id="ref72">72</a> Son sözü Margaret Mead’e vereceğim. Kariyerinin başında toplumsal cinsiyetin şekillendirilebileceğini söylediğinde yanılmıştı, fakat şunu söylerken kesinlikle haklıydı: “Birbirine zıt değerlerin bol olduğu ve daha zengin bir kültüre ulaşacaksak, insan potansiyellerinin tümünü bilmemiz gerekir, böylece keyfî olmayan öyle bir sosyal doku dokuyabiliriz ki insana ait her yetenek burada kendine uygun bir yer bulabilir.”</p>
  <hr />

  <p class="nonindent">Toplumsal cinsiyetler arasındaki mesafe dışında, son zamanlarda cinsiyetlerle ilgili en hararetli mesele, tecavüzün doğası ve sebepleri olmuştur. Biyolog Randy Thornhill ile antropolog Craig Palmer 2000 yılında <em>A Natural History of Rape</em> [Tecavüzün doğal tarihi] adlı kitabı yayımladıklarında, yirmi beş yıldır entelektüel yaşantıda sağlam yere sahip olan bir uzlaşıyı tehdit etmiş, ayrıca evrim psikolojisinin yıllardır herhangi bir meselenin sebep olamadığı boyutta lanetlenmesini sağlamış oldular. Tecavüz, hakkında yazması zor ve acı bir konudur, fakat yazmamak da olmaz. Modern entelektüel yaşantıda insan doğasının bu kadar tutkuyla inkâr edildiği başka bir alan yoktur, ayrıca başka hiçbir alanda sunulan alternatif görüş böylesine derinden yanlış anlaşılmamıştır. Bu meselelerin açıklığa kavuşmasıyla, gereksiz yere tartışma içine çekilen üç ideal üzerinde uzlaşılmasında mesafe katedileceğine inanıyorum: söz konusu idealler kadın hakları, insan doğasının biyolojik bilinçle anlaşılması, sağduyudur.</p>

  <p>Tecavüzün doğurduğu dehşet, erkek ve kadın psikolojisi anlayışımızda ona özel bir ağırlık kazandırır. Tecavüzün incelenmesinde her şeyi ezip geçen ahlaki bir zorunluluk vardır: Tecavüz olaylarının azaltılması zorunluluğu. Tecavüzün sebeplerini aydınlatan her bilimci hayranlığımızı hak eder, tıpkı hastalıkların sebeplerini bulan tıp araştırmacılarının bu hayranlığı hak etmesi gibi; çünkü bir ıstırabı yok etmenin ilk adımı onu anlamaktır. Gerçekler kimseye vahiy yoluyla gelmeyeceği için, sonradan yanlış olduğu anlaşabilecek kuramları inceleyen kişilere de saygı duymalıyız. Ahlaki eleştiri sadece dogmaları zorla dayatan, bulguları görmezden gelen veya araştırmaları durduranların amacına hizmet etmektedir; çünkü bu kişiler ünlerini, tecavüz fenomenini daha iyi anlamış olsak gerçekleşmeyecek tecavüzlerin kurbanları pahasına korumaya çalışmaktadır.</p>

  <p>Maalesef günümüzdeki duyarlılık çok farklıdır. Tecavüzün çözümlenmesi sürecinde modern entelektüel hayatın her şeyin üstünde tuttuğu ahlaki zorunluluk, tecavüzün cinsellikle hiçbir ilgisinin olmadığını ilan etmektir. Ne zaman konu açılsa bu mantra tekrarlanmalıdır. Birleşmiş Milletler 1993’te şunu ilan etti: “Tecavüz, tecavüzcünün kurbanı aşağıladığı, utanca boğduğu, utandırdığı, horladığı, dehşete düşürdüğü bir güç ve tahakküm tacizidir. Onun başlıca amacı başka bir insan üzerinde güç uygulayıp tahakküm kurmaktır.”<a class="noteref" href="../Text/notlar.xhtml#n1873" id="ref73">73</a> Bu görüş, 2001 yılında <em>Boston Globe</em>’un verdiği bir ekte yankı buldu: “Tecavüz cinsellikle ilgili değil, şiddetle ilgilidir; kişi üzerinde güç ve kontrol uygulamak için cinselliğin kullanılmasıdır… Yerel şiddet olayları ve cinsel saldırılar, benzer sosyal güçlerin tezahürleridir: yani cinsiyetçilik ve şiddetin yüceltilişinin tezahürleridir.”<a class="noteref" href="../Text/notlar.xhtml#n1874" id="ref74">74</a> Putları kıran bir gazetecinin, tecavüz ve tartaklama hakkında yazdığı aykırı bir makaleye, bir okuyucu şu tepkiyi vermişti:</p>

  <blockquote>
    <p class="nonindent">On yılı aşkın süredir kadınlara uyguladıkları şiddeti kesmelerine yardımcı olmak için faal bir şekilde erkekleri eğiten ve onlara danışmanlık yapan bir erkek olarak, Cathy Young’un 15 Ekim tarihli makalesini rahatsız edici ve cesaret kırıcı buldum. Bayan Young, erkeklerin isterlerse kadınlara şiddet uygulamasını destekleyen ataerkil bir kültürde sosyalleştiklerini anlamayı beceremeyerek, meseleleri birbirine karıştırıyor.<a class="noteref" href="../Text/notlar.xhtml#n1875" id="ref75">75</a></p>
  </blockquote>

  <p class="nonindent">Bu danışman, egemen ideolojiye o kadar batmış ki kendisinin ispatlanmasını gereksiz saydığı dogmayı Young’un anlamayı beceremediğini değil, buna karşı çıktığını fark edememiş. Ayrıca “erkekler ataerkil bir kültürde sosyalleşmiştir” sözü de aşina olduğumuz bir sloganı tekrarlamaktadır.</p>

  <p>Tecavüzle ilgili resmî kuramının kökeni, toplumsal cinsiyetçi feminist Susan Brownmiller’ın yazdığı <em>Against Our Will</em> [İstemediğimiz halde] adlı, 1975 tarihli önemli bir kitaba dayanmaktadır. Bu kitap, tecavüzün ele alınışında gerçekleşen devrimin amblemi olmuştur, ki ikinci dalga feminizminin en büyük başarısı budur. 1970’lere dek tecavüz, hukuk sistemi ve popüler kültür tarafından, kadınların çıkarlarına kısıtlı bir ilgi gösterilerek ele alınıyordu. Kurbanların saldırgana tamamen direndiğini kanıtlaması gerekiyordu, yoksa rıza gösterdikleri kabul ediliyordu. Sanki erkekler çekici bir kadının yanından geçtiklerinde kendilerini kontrol edemezlermiş gibi, kurbanların giyinme tarzı suçu hafifletici sebep olarak görülüyordu. Kadının cinsel geçmişi de hafifletici etkendi, sanki bir erkekle cinsel ilişkiye girmeyi seçmesi, her koşulda ve her erkekle olmayı kabul etmekle aynı şeydi. Şiddet içerikli diğer suçlarda gerekli olmayan, tanıklık gibi kanıt standartları da tecavüz suçlamalarında dayatılıyordu. Kadının kendi rızası, popüler medyada pek ciddiye alınmıyordu. İsteksiz bir kadının, erkeğin kaba muamelesine maruz kalıp sonra da kolları arasında erimesi filmlerde sık görülen bir sahneydi. Tecavüz kurbanlarının çektiği acılar da hafife alınıyordu; 1970’lerin başındaki cinsel devrimin şafağında genç kızların birbirlerine şakadan “tecavüz kaçınılmazsa, zevk almaya bak” dediğini hatırlıyorum. Evlilik içi tecavüz suç değildi, randevularda tecavüz diye bir kavram yoktu ve savaş zamanı tecavüzleriyse tarih kitaplarına girmiyordu. Her biri insanlığa hakaret olan bu unsurlar, Batı demokrasilerinde ya ortadan yok olmuştur ya da bitmeye yüz tutmuştur. Bu ahlaki ilerlemenin şerefini feminizm hak etmektedir.</p>

  <p>Fakat Brownmiller’ın kuramı, kadınların cinsel saldırıya maruz kalmama hakkı olduğunu söyleyen ahlaki ilkenin çok ötesine geçmiştir. Tecavüzün, tek tek erkeklerin cinsel arzularıyla ilgisi olmadığını, erkek toplumsal cinsiyetinin kadın toplumsal cinsiyeti üzerinde baskı kurma taktiği olduğunu söylüyordu. Brownmiller’ın ünlü sözleriyle:</p>

  <blockquote>
    <p class="nonindent">Erkeğin, cinsel organının korku yaratan bir silah olarak hizmet edebileceğini keşfetmesi, tarihöncesi dönemlerde ateşin kullanımı ve ilk taş baltalarla birlikte en önemli keşiflerden biri sayılmalı. Tarihöncesi dönemden günümüze, tecavüzün kritik bir işlev gördüğüne inanıyorum… tecavüz, erkeklerin <em>tüm</em> kadınları korku içinde tuttuğu bilinçli bir gözdağı verme sürecidir.<a class="noteref" href="../Text/notlar.xhtml#n1876" id="ref76">76</a></p>
  </blockquote>

  <p class="nonindent">Bu görüş, modern yaklaşımı doğurdu: Tecavüz cinsellikle ilgili değildir, bizim kültürümüz erkekleri tecavüz etmek üzere sosyalleştirir ve kadına karşı şiddet uygulamayı yüceltir. Bu çözümleme, doğrudan insan doğasıyla ilgili toplumsal cinsiyetçi feminist kuramdan gelir: İnsanlar boş sayfadır (bir şeyler istemeleri için eğitilmeleri veya sosyalleşmeleri gerekir); tüm güdüler ve çıkarlar da bireyler yerine gruplar içinde (erkek ve kadın cinsiyeti gibi) toplanmalıdır.</p>

  <p>Brownmiller’ın kuramı, Soylu Vahşi öğretisi yüzünden, toplumsal cinsiyetçi feminist olmayan insanlara bile çekici gelir. 1960’lardan beri çoğu eğitimli insan, cinselliğin doğal karşılanması gerektiği, pis veya utanılacak bir şey olmadığı inancını edinmiştir. Cinsellik iyidir, çünkü doğaldır ve doğal şeyler de iyidir. Fakat tecavüz kötüdür ve bu yüzden tecavüz cinsellikle ilgili değildir. Tecavüz güdüsü, insanın doğasından değil sosyal yapılardan kaynaklanmış olmalıdır.</p>

  <p>“Tecavüz cinsellik değil şiddettir” sloganı iki konuda doğrudur. İkisi de kurban için kesinlikle geçerlidir: Tecavüze uğrayan kadın, bunu cinsel eylem olarak değil, bir şiddet saldırısı gibi yaşar. Şiddet kısmı, tecavüz faili için de geçerlidir, çünkü tanım gereği şiddet veya zorlama olmazsa buna tecavüz demeyiz. Fakat tecavüzün şiddetle ilgili oluşu, cinsellikle hiçbir ilgisi olmadığı anlamına gelmez; tıpkı silahlı soygunun şiddet içermesinin, bunun açgözlülükle bir ilgisi olmadığı anlamına gelmeyeceği gibi. Kötü niyetli erkekler cinsellik için şiddete başvurabilir, tıpkı istedikleri diğer şeyleri elde etmek için de şiddete başvurmaları gibi.</p>

  <p>Tecavüz cinsellikle ilgili değildir diyen öğretinin, sıra dışı toplu yanılsama ve kalabalıkların deliliğine dair bir örnek olarak tarihin sayfalarına karışacağına inanıyorum. Bu öğreti sağduyuya aykırıdır ve elde ettiği kutsallığı hak etmemektedir; aksini söyleyen yığınla bulgu vardır, ayrıca ahlaken geçerli tek amacın, yani tecavüzü saf dışı bırakmanın yolunu engellemektedir.</p>

  <p>Bir düşünelim. Birinci açık delil: Çoğunlukla erkekler, kendileriyle yatmak istemeyen kadınlarla birlikte olmak ister. İnsanın, karşısındakinin davranışlarını etkilemek için kullanabileceği tüm taktikleri kullanırlar: kur yapmak, gönül çelmek, övgüler düzmek, naz yapmak, para ödemek gibi. İkinci açık delil: Bazı erkekler istedikleri şeyi elde etmek için şiddete başvurur ve yol açtıkları acılara kayıtsız kalırlar. Erkeklerin fidye için çocuk kaçırdıkları (ciddi olduklarını göstermek için bazen anne babalara çocuğun kulağını veya parmağını gönderirler), mahkemede kendilerini tanımasın diye soygun sırasında kurbanlarını kör ettikleri, kendilerini polise ispiyonlayan ya da alanlarına giren iş ortaklarını dizlerinden vurdukları, üstlerindeki yeni spor giysilere el koymak için tanımadıkları insanları vurdukları biliniyor. Hiçbir erkek, cinsellik için şiddete <em>başvurmasa,</em> bu, insanlar hakkında bildiğimiz her şeye ters düşen, sıra dışı bir olgu olurdu.</p>

  <p>Erkeklerin kendi toplumsal cinsiyetlerinin çıkarlarını kollamak için tecavüz ettiklerini söyleyen öğretiye sağduyuyla bakalım. Tecavüzcü, kendini savunan kadın tarafından yaralanma riskini her zaman taşır. Geleneksel bir toplumda tecavüzcü, kadının akrabaların elinde işkence görme, uzvunun kesilmesi ve öldürülme riskine girer. Modern toplumdaysa uzun süre hapiste kalmayı göze alır. Tecavüzcüler bu riskleri, erkek toplumsal cinsiyetini oluşturan milyarlarca yabancının hayrına özgeci bir fedakârlık olarak mı görmektedir? Tecavüzcülerin, hayatta kaybetmiş ve tutunamamış kişiler olduklarını, oysa ataerkilliğe gerçekten faydası dokunacak kişilerin zengin ve güçlü olması gerektiğini hatırlarsak, bu görüş daha da güvenilmez bir hale gelir. Erkekler yüce bir amaç için kendilerini savaş zamanı elbette feda eder, fakat ya zorla asker yazılmışlardır ya da yaptıkları iş kamuya yansıyınca halk tarafından itibar görecekleri sözü verilmiştir. Fakat tecavüzcüler çoğunlukla eylemlerini gizli yapıp bunları sır olarak saklar. Çoğu zaman ve çoğu yerde, kadına tecavüz etmiş bir erkek, toplum tarafından ciğeri beş para etmez biri olarak görülür. Bütün erkeklerin bütün kadınlara karşı zalimce bir savaş içinde olduğu görüşü, erkeklerin annelerini, kız kardeşlerini, kızlarını ve eşlerini çoğu erkekten daha üstün tuttuğu temel gerçeğiyle çelişir. Aynı konuyu biyolojik bağlamda açıklamak gerekirse, her kişinin genleri, başka insanların bedeninde taşınmaktadır ve bu insanların yarısı karşı cinstendir.</p>

  <p>Evet, popüler kültürde kadınların özerkliğine bazen gelişigüzel muamele edilmesini onaylamamamız gerekir. Fakat kültürümüzün tam anlamıyla “erkeklere tecavüz etmeyi öğrettiği”ne veya “tecavüzcüleri yücelttiği”ne inanan biri çıkabilir mi? Geçmiş yıllarda tecavüz kurbanlarına hukuk sistemi tarafından yapılan duyarsız muamelenin bile, bütün erkeklerin tecavüzden fayda gördüğünü ileri süren açıklamadan daha basit bir açıklaması vardır. Yakın bir tarihe kadar tecavüz davasındaki jüri üyelerine XVII. yüzyıl hukukçusu Lord Matthew Hale’ın bir uyarısı tekrarlanıyordu. Bu uyarıya göre, jüri üyeleri kadınların tanıklığını dikkatli dinlemeliydiler; çünkü tecavüz suçlaması “suçlanan kişi masum bile olsa, yöneltilmesi kolay ve savunulması zor bir suçlamadır.”<a class="noteref" href="../Text/notlar.xhtml#n1877" id="ref77">77</a> Bu ilke, hukuk sistemimizde yer alan masumiyet kavramı ve bu kavram uyarınca bir masumu hapsetmek yerine on suçluyu serbest bırakmanın tercih edilişi söylemiyle tutarlıdır. Bununla birlikte, diyelim ki bu siyaseti tecavüz davaları için uygulayan erkekler, kendi toplu çıkarlarına uyacak şekilde bu siyaseti eğip büktüler. Diyelim ki tecavüzden yanlışlıkla suçlanmalarının (ya da belirsiz durumlarda suçlanmalarının) olasılığını en aza indirmek için adaletin ibresiyle oynadılar ve kendilerine saldıran kişinin cezalandırıldığını görmeyen kadınların yaşadığı haksızlığa yeterli değeri vermediler. Bu sadece adaletsiz bir durum olurdu, fakat yine de kadınları bilinçli olarak baskı altında tutmak için tecavüz taktiğinin uygulanmasını <em>yüreklendirmekle</em> aynı şey sayılamaz. Erkeklerin böyle bir taktiği olsa, o halde neden tecavüzü suç olarak kabul etsinler ki?</p>

  <p>Tecavüzün cinsellikle ilgisi olmadığını söyleyen kuramın ahlaklılığına gelirsek, böyle bir şey olmadığını görürüz. Cinselliğin çatışma kaynağı olabileceğini ve bütünüyle ortak haz meselesi olmadığını kabul edeceksek, tarih boyunca insanlık durumunu gözlemleyenlerin belirttiği bir gerçeği yeniden keşfetmiş oluruz. Bir erkek cinsellik için tecavüz ediyorsa, bu “kendini tecavüz etmekten alıkoyamadığı” anlamına gelmez ve onu affetmemizi de gerektirmez – tıpkı kasasını soymak için içki dükkânı sahibini vuran ya da BMW’sini çalmak için şoförün kafasına darbe indiren kişiyi affetmek zorunda olmadığımız gibi. Feminizmin, tecavüz konusundaki ahlaka yaptığı büyük katkı, <em>rıza gösterme</em> ve <em>zorlama</em> meselelerini bu işin merkezine yerleştirmek olmuştur. Tecavüzcünün nihai güdüsü önemsizdir.</p>

  <p>Son olarak, toplumsal cinsiyetçi feminist kuramın çizdiği insanlık resmine bir bakalım. Eşitlikçi feminist Wendy McElroy’un belirttiği gibi, bu kuram “en sevgi dolu ve kibar kocalar, babalar ve oğulların bile sevdikleri kadınların tecavüze uğramasından fayda gördüğünü söylüyor. Bir sınıf olarak bütün erkeklere karşı bu tür kötü niyetli suçlamaları yapan hiçbir ideoloji herhangi bir yarayı iyileştiremez. Tek yaptığı düşmanlığı kışkırtmak olur.”<a class="noteref" href="../Text/notlar.xhtml#n1878" id="ref78">78</a></p>
  <hr />

  <p class="nonindent">Brownmiller, aslında yanıt beklemediği şu soruyu sorarken bir şeyleri açıklığa kavuşturmak istemişti:</p>

  <blockquote>
    <p class="nonindent">Ulusumuzun kültürel ürünlerine sızmış olan kadın karşıtı propagandanın, kadınlara yönelik cinsel düşmanlığı hoşgörmekle kalmayıp ideolojik bakımdan cesaretlendiren bir iklim yarattığı sonucuna varmak için, kişinin bilimsel yöntemlere ihtiyacı var mıdır?</p>
  </blockquote>

  <p class="nonindent">McElroy şu yanıtı vermiştir: “Bu sorunun cevabı basit ve açık bir evettir. Deneysel iddiaların doğrulanması için bilimsel yöntemlere gerek vardır.” Aynı zamanda Brownmiller’ın tavrının sonuçlarına da dikkat çekti: “Tecavüzle ilgili bu yeni dogmanın kayıplarından biri araştırma olmuştur. Tecavüzün sebepleri hakkında araştırma yürütmek artık ‘cinsel açıdan doğru’ değildir, çünkü her aklıselim insanın bildiği gibi tecavüzün tek sebebi vardır, o da ataerkilliktir. Onlarca yıl önce, liberal feminizm ve cinsel merakın zirvede olduğu günlerde araştırma yaklaşımı daha sofistikeydi.”<a class="noteref" href="../Text/notlar.xhtml#n1879" id="ref79">79</a> McElroy’un şüpheleri, yayımlanmış tecavüz “araştırmalarını” inceleyen bir çalışmanın, bu araştırmaların %10’undan azının bir varsayımı sınadığını veya bilimsel yöntemler kullandığını bulmasıyla doğmuştur.<a class="noteref" href="../Text/notlar.xhtml#n1880" id="ref80">80</a></p>

  <p>2000 yılında <em>A Natural History of Rape</em> kitabının yayımlanmasıyla spot ışıkları, tecavüz ve bunun insan doğasıyla bağlantıları üzerine yapılan bilimsel araştırmalara çevrildi. Thornhill ve Palmer, işe temel bir gözlemle başlamıştı: Tecavüz, kadını hamile bırakabilir, bu da tecavüze sebep olan genler de dahil tecavüzcünün genlerini sonraki nesile aktarma fırsatı yaratır. Bu yüzden tecavüz kapasitesine sahip erkek psikolojisi doğal seçilimle elenmek bir yana dursun, seçilimde avantaj bile sağlayabilir. Thornhill ve Palmer tecavüzün tipik bir çiftleşme stratejisi olamayacağını, çünkü tecavüzcünün kurban ve akrabalarının ellerine düşmenin yanı sıra toplum tarafından dışlanma riskine girdiğini ileri sürerler. Fakat kadının rızasını alamadığı ve toplum içinde yabancılaştığı (dolayısıyla dışlanmaktan korkmaz) için bulunup cezalandırılmasının mümkün olmadığı (savaşta veya katliamlarda) zamanlarda erkeğin başvurduğu <em>fırsatçı</em> bir taktik olabilir. Thornhill ve Palmer bununla ilgili iki kuram ileri sürdü. Fırsatçı tecavüz, seçilimden özellikle geçmiş Darvinci bir adaptasyon olabilirdi, örneğin belirli böceklerde zorla cinsel birleşme sırasında dişinin hareketlerini kısıtlamak dışında bir işe yaramayan bir vücut çıkıntısı vardır. Ya da tecavüz, insan zihninin başka iki özelliğinin yan ürünü olabilirdi: cinsellik arzusu ve bir amaca ulaşmak için fırsat bulunca şiddete başvurmak. Eldeki verilerin hangi varsayımı desteklediği konusunda anlaşamayan yazarlar, bu meseleyi çözüme kavuşturmadan bir kenara bırakmıştır.</p>

  <p>Dürüst olan hiçbir okuyucu, bu yazarların tecavüzü hoş karşıladığı veya kaçınılmazlığı anlamında “doğal” bulduğu sonucunu çıkaramaz. Kitabın ilk kelimeleri şöyledir: “Tecavüzün insan yaşantısından silindiğini görmek isteyen bilimciler olarak…” Bu sözler kesinlikle tecavüzün kaçınılmaz olduğunu düşünen kişilerin sözleri değildir. Thornhill ve Palmer tecavüz ihtimalini etkileyen çevresel etkenlerden de bahseder ve bu etkenlerin etkisinin azaltılması için önerilerde bulunurlar. Çoğu erkeğin tecavüz kapasitesi olduğu görüşü, hiçbir şeye yaramasa bile kadınların çıkarına hizmet edecektir, çünkü arkadaşlarının tecavüzüne, evlilik içi tecavüze, sosyal düzenin bozulduğu dönemlerdeki tecavüzlere karşı kadınların tetikte olmasını gerektirir. Aslında bu çözümleme Brownmiller’ın sunduğu verilerle, yani Vietnam’daki “nazik” Amerikalı erkekler de dahil sıradan insanların savaş zamanında tecavüz etmesi olgusuyla uyumludur. Bu bağlamda, Thornhill ve Palmer’ın tecavüzün erkek cinselliğinin bir uzantısı olduğu şeklindeki varsayımları, onları Catharine MacKinnon ve Andrea Dworkin gibi “gönül çelme ile tecavüzü birbirinden ayırmak kolay değildir, çünkü kadının gönlünü çelmeye yeltenen tecavüzcü bir şişe şarap satın almaktan kaçınmaz”<a class="noteref" href="../Text/notlar.xhtml#n1881" id="ref81">81</a> diyen en radikal toplumsal cinsiyetçi feministlerinin tuhaf bir müttefiki yapar.</p>

  <p>En önemlisi, kitap, tecavüz kurbanlarının acılarına da aynı derecede eğilmektedir. (Taslağın başlığı “Neden Erkekler Tecavüz Eder ve Neden Kadınlar Acı Çeker” olarak düşünülmüştü.) Bütün hayvanlar âleminde dişilerin neden zorla cinselliğe karşı direndiklerini Darvinci bir bağlamda açıklayan Thornhill ve Palmer, tecavüz kurbanlarının hissettiği ıstırabın kökünün kadınların doğasının derinliklerinde olduğunu söylerler. Tecavüz, kadınların cinsel eşini seçme ihtimalini ortadan kaldırır, ki bu, cinsel seçilimin evrensel mekanizmasının özüdür. Erkeği ve cinsellik koşullarını seçen dişi, yavrularına iyi genlere sahip bir erkeğin babalık yapması ile yavruları büyütme sorumluluğuna sahip ve bu konuda istekli birini bulma ihtimallerini ayrı ayrı veya birlikte maksimuma çıkarabilir. John Tooby ve Leda Cosmides’in belirttikleri gibi, bu nihai (evrimsel) hesap kitap kadınların “kendi cinsellikleri, ilişkilerinin bağlamı ve çocuklarının babasının kim olacağına dair seçimleri üzerinde neden kontrol uyguladıklarına” açıklama getirir. Tecavüze direnirler ve direnişleri kırılırsa da acı çekerler; çünkü “cinsel tercihleri ve ilişkileri üzerindeki kontrolleri zorla ellerinden alınmıştır.”<a class="noteref" href="../Text/notlar.xhtml#n1882" id="ref82">82</a></p>

  <p>Thornhill ve Palmer’ın kuramı, eşitlikçi feministlerin çözümlemesini birçok noktada desteklemektedir. Bu kuram, kadınların bakış açısından, tecavüz ve kendi istekleriyle yaşadıkları cinselliğin tamamen farklı olduğunu öngörür. Kadınların tecavüzden tiksinmesinin nevrotik bir savunma mekanizmasının belirtisi olmadığını, ayrıca farklı bir kültürde tersinin geçerli olabileceği sosyal bir yapı olmadığını da onaylar. Tecavüzün sebep olduğu acının, başka fiziksel travmalar ya da bedensel tacizlerin sebep olduğu acılardan derin olduğunu öngörür. Bu görüşler, diğer bedensel saldırılara kıyasla tecavüzü engellemek için daha sıkı çalışmamızı ve tecavüz faillerini daha sert cezalandırmamızı haklı çıkartır. Bu çözümlemeyi, tecavüzden iğrenmek, akla gelen her tür sosyal etkinlikle kadınların kafasına sokulmuş olmalıdır, diyen iki toplumsal cinsiyetçi feministin kuşkulu iddiasıyla karşılaştırın:</p>

  <blockquote>
    <p class="nonindent">Kadınların korkuları, sadece kişisel geçmişlerinden değil, aynı zamanda tarih, din, kültür, sosyal kurumlar ve günlük sosyal ilişkilerden grup olarak damıttıkları şeylerden kaynaklanır. Küçük yaşlarda öğrenilen bu korkular okul, kilise, hukuk ve basın gibi sosyal kurumlar tarafından sürekli körüklenir. Anne babalar kardeşler, öğretmenler ve arkadaşlardan da birçok korku öğrenilir.<a class="noteref" href="../Text/notlar.xhtml#n1883" id="ref83">83</a></p>
  </blockquote>

  <p class="nonindent">Fakat çözümlemeleri kadınların çıkarlarına denk düşmesine rağmen, Thornhill ve Palmer bir tabuyu yıkmıştır, tepki de tanıdık olmuştur: Gösteriler yapılmış, derslere müdahale edilmiş ve tüyler ürpertici hakaretler edilmiştir. Örneğin, “mide bulandırıcı son bilimsel kuram” demek tipik bir tepkiydi, radikal bilimciler de bu kuramı çürütmek için olağan doğruluk standartlarını uyguladılar. Kuramın başka bir biyolog tarafından sunulmasını konu eden Hilary Rose şöyle yazdı: “Sosyobiyolog David Barash’ın kadın düşmanı iddialarını savunmak için erkeklerin doğalarından ötürü tecavüze yatkın olduğu fikrine ‘Doğa cinsiyetçiyse oğullarını suçlamayın’ diyerek başvurması, nesnel olmak adına bilime hürmet gösterilmesiyle bağdaştırılamaz.”<a class="noteref" href="../Text/notlar.xhtml#n1884" id="ref84">84</a> Elbette Barash böyle bir şey söylememiş ve tecavüzcüleri cezalandırılması gereken suçlular olarak nitelemişti. Bilim yazarı Margaret Wertheim, Thornhill ve Palmer’ın kitabı için yazdığı incelemeye Güney Afrika’daki tecavüz salgınına dikkat çekerek başlamıştı.<a class="noteref" href="../Text/notlar.xhtml#n1885" id="ref85">85</a> Tecavüzün “sosyal koşullanma ve kaosun yan ürünü” olduğunu söyleyen kuramın karşısına, tecavüzün evrimsel ve genetik kökeni olduğunu söyleyen kuramı çıkararak ve alaycı bir edayla, eğer ikinci şık doğruysa “Güney Afrika bu genlerin harman olduğu yer olmalı” diye yazdı. Bir taşla iki kuş vuruyordu: bu ifade Thornhill ile Palmer’ı sahte bir karşıtlığın basit tarafına koyuyordu (aslında tecavüz vakalarını artıran sosyal koşullara onca sayfa ayırmışlardı), ayrıca kuramlarının ırkçı olduğunu da ima ediyordu. Psikolog Geoffrey Miller, karma görüşlere yer verdiği kendi kitap incelemesinde, popüler tepkinin teşhisini koydu:</p>

  <blockquote>
    <p class="nonindent"><em>The Natural History of Rape</em> kitabı, popüler bir bilim kitabının yaşayabileceği en kötü kaderi yaşadı. <em>İnsanın Türeyişi</em> ve <em>Bell Curve</em> gibi kitaplar ideolojik bir mihenk taşı olmuştur. Tecavüz kurbanlarına ve genel olarak kadınlara duyduğu sempatiyi göstermek isteyenler, bu kitabı cinsiyetçi ve gerici bir sahte bilim kitabı olarak nitelemek zorunda olduklarını kavradılar. Bu kitabı şoven kültürel yozlaşmanın belirtisi olarak ele alan yeni yazılar ise kitabı bilimsel bir çalışma olarak değerlendiren incelemeleri sayıca ezmiştir. Sosyolojik açıdan bakacak olursak, kitapları ideolojik mihenk taşlarına dönüştürmek faydalı olabilir. İnsanlar okumak ve düşünmekle uğraşmadan kendilerini benzer düşüncelere sahip kliklere ayırabilir. Bununla birlikte, insani bir söylemde bulunmak için ideolojik reklamların ötesine geçilmelidir.<a class="noteref" href="../Text/notlar.xhtml#n1886" id="ref86">86</a></p>
  </blockquote>

  <p class="nonindent">Thornhill ve Palmer’ın, tecavüzün bir adaptasyon (özel olarak seçilmiş cinsellik stratejisi) olduğunu söyleyen kuram ile tecavüzün bir yan ürün (genel anlamda şiddet kullanımının bir sonucu) olduğunu söyleyen kuram arasında bir dikotomi yaratmaları talihsizlik olmuştur, çünkü bu dikotomi ilgiyi, tecavüzün cinsellikle ilgili olduğunu belirten temel iddiadan uzaklaştırmıştır. Bahsettikleri dikotominin çok kesin çizgilerle çizildiğini düşünüyorum. Erkek cinselliği, kadınların eşler ile cinsellik fırsatları konusunda erkeklere kıyasla daha ayrımcı olduğu bir dünyada evrimleşmiş olabilir. Bu durumda erkekler, kadınların isteksizliğini aşılması gereken bir engel olarak ele almak zorunda kalmıştır. (Başka bir şekilde anlatmak gerekirse, erkeğin dişiye cinsel ilgi duymak için dişinin kendisine ilgi duyduğunu gösteren işaretler saptaması gereken bir tür hayal edin, fakat insanoğlu böyle bir tür değildir.) Kadının isteksizliğinin nasıl aşılacağı, erkeğin psikolojisine ve şartları nasıl değerlendirdiğine bağlıdır. Olağan taktik kibar davranıp, kadını iyi niyetli olduğuna ikna etmek ve o meşhur şarap şişesini sunmaktır, fakat belirli risk etkenleri işe dahil oldukça, sergilediği tavır gittikçe sertleşebilir: Adam psikopat (bu yüzden başka insanların acılarına kayıtsızdır), toplumdan dışlanmış (bu yüzden dışlanmak ona koymaz), bir zavallı (cinsellik için başka yöntemi yoktur) ya da düşmanını insan kabul etmeyen, yaptığının yanına kalacağını düşünen bir asker veya etnik katliam yapan biri olabilir. Sıradan şartlarda çoğu erkek, içinde kesinlikle bir tecavüz tutkusu taşımaz. Araştırmalara göre, şiddet bazlı tecavüz pornografi ve cinsel fantezilerde sıra dışı bir unsurdur, erkeklerin cinsel açıdan tahrik olması üzerine yapılan laboratuvar araştırmalarına göre, kadına karşı şiddet uygulanmasının betimlenişi, kadınların acı çektiğine ve kendilerini aşağılanmış hissettiğine dair belirtiler, erkeklerin cinsel isteğini söndürmektedir.<a class="noteref" href="../Text/notlar.xhtml#n1887" id="ref87">87</a></p>

  <p>Acaba tecavüzcünün güdülerine cinsellik dahil mi gibi daha temel sorulara ne demeli? Tecavüzün cinsellikle ilgisi olmadığını söyleyen toplumsal cinsiyetçi feministler, yaşlı ve kısır kadınları hedef alan, tecavüz sırasında iktidarsızlık sorunu yaşayan, üremeyle sonuçlanmayacak tecavüze kalkışan ve prezervatif kullanan tecavüzcülere işaret eder. Bu iddia iki sebepten ötürü ikna edici değildir. Öncelikle bu örnekler, tecavüzlerin azınlıkta olan bir kısmına aittir ve dolayısıyla iddia tersine çevrilip çoğu tecavüzün cinsel bir dürtü uyarınca gerçekleştirildiği söylenebilir. Ayrıca bütün bu fenomenler normal cinsel ilişkilerde de görülebileceği için cinselliğin cinsellikle ilgisi olmadığı gibi saçma bir çıkarıma götürebilir bizi. Randevularda gerçekleşen tecavüz, olayın cinsellikle ilgisi olmadığını söyleyen kuram için bilhassa sorun yaratmaktadır. Çoğu insan, cinsel etkinlik sırasında kadının herhangi bir noktada hayır deme hakkı olduğu, erkek devam ederse tecavüzcü sayılması gerektiği konusunda hemfikirdir, fakat erkeğin dürtüsünün birdenbire cinsellik istemekten kadın üzerinde baskı kurma yönünde değiştiğine mi inanmalıyız?</p>

  <p>Öte yandan, tecavüz dürtülerinin, cinsellik dürtüleriyle örtüştüğünü gösteren etkileyici miktarda bulgu vardır (hukuk akademisyeni Owen Jones, bu bulguları Thornhill ve Palmer’a kıyasla daha kapsamlı ele almıştır):<a class="noteref" href="../Text/notlar.xhtml#n1888" id="ref88">88</a></p>

  <ul>
    <li>Zor kullanarak cinsel birleşme hayvanlar âlemindeki türlerde yaygındır ve bu davranışın seçilimle elenmediği, bazen seçilimde avantaj sağladığı izlenimi bile uyanır. Birçok böcek, kuş, memeli türünde buna rastlamak mümkündür, bu türlere akrabalarımız orangutanlar, goriller, şempanzeler de dahildir.<br /></li>

    <li>Tecavüz bütün insan toplumlarında bulunur.<br /></li>

    <li>Tecavüzcüler genelde, kurbanın cinselliğe zorlamak için ne kadar güç gerekiyorsa o kadar güç kullanır. Nadiren ciddi veya ölümcül yaralanmalara sebep olurlar, ki bu tür yaralanmalar hamileliği ve doğumu engelleyebilir. Tecavüz kurbanlarından sadece %4’ü ciddi şekilde yaralanır, öldürülenlerin sayısıysa beş yüzde birden azdır.<br /></li>

    <li>Tecavüz kurbanları çoğunlukla 13 ila 35 yaş arası, çoğu araştırmaya göre ortalama 24 yaşında kadınlardır, ki bu aralık üreme konusunda kadınların zirvede olduğu yıllardır. Birçok tecavüz kurbanı çocuk olarak sınıflandırılsa da (16 yaşın altı), bu çocukların çoğu, ortalama 14 yaşında ergenliğe ulaşmıştır. Yaş dağılımı, şiddet içeren başka suçların kurbanlarına göre çok farklıdır, eğer tecavüz kurbanları fiziksel kırılganlıklarına veya konum ya da güç sahibi olma ihtimallerine göre seçilseydi, yaş dağılımı bunun tersi olurdu.<br /></li>

    <li>Tecavüz kurbanları en büyük travmayı, tecavüzün hamilelikle sonuçlandığı vakalarda yaşar. Kadınların doğurgan yıllarında bu olay psikolojileri için yıkıcı olur, ayrıca başka tecavüz biçimlerinin dışında cinsel birleşmeye zorlanmış kadınlar için de yıkıcı olur.<br /></li>

    <li>Tecavüzcüler demografik olarak erkek toplumsal cinsiyetini temsil etmez. Ezici çoğunlukla genç erkeklerdir, ki bu yaşlar cinsel rekabetin en yoğun hissedildiği yaşlardır. Tecavüz etmek üzere güya “sosyalleşmiş” olan bu genç erkekler, yaşları ilerledikçe bu özelliklerini gizemli bir şekilde kaybeder.<br /></li>

    <li>Çoğu tecavüz hamilelikle sonuçlanmasa da, bir kısmı hamileliğe yol açar. Üreme çağındaki tecavüz kurbanlarının yaklaşık %5’i hamile kalır, böylece ABD’de her yıl tecavüzle bağlantılı 32.000’den fazla gebelik görülür (tecavüz vakalarında kürtajın öneminin sebebi budur). Bu oran tarihöncesi dönemde daha da yüksek olmalıdır, çünkü o zaman kadınlar uzun erimli gebelik kontrolünden faydalanmıyordu.<a class="noteref" href="../Text/notlar.xhtml#n1889" id="ref89">89</a> Brownmiller, tecavüzle ilgili biyolojik kuramların hayalî olduğunu, çünkü “üreme stratejisi açısından bakılırsa, tecavüzcünün tek şansının olduğu durumda hedefi tutturması veya ıskalamasının, normal çiftleşmeye göre bir tür Rus ruleti” sayılacağını yazmıştır.<a class="noteref" href="../Text/notlar.xhtml#n1890" id="ref90">90</a> Fakat normal koşullarla eş bulma her erkeğin seçeneği değildir, ayrıca hedefi tutturduğu veya ıskaladığı bir cinsel birleşmeyle sonuçlanan düzen, cinselliğe hiç meydan vermeyen düzenden evrimsel olarak daha başarılıdır. Doğal seçilim %1 kadar düşük üreme avantajlarını bile etkin bir şekilde işleyebilir.<br /></li>
  </ul>
  <hr />

  <p class="nonindent">Tecavüzün gerçekler temelinde anlaşılmasının kazancı, bunun azaltılmasına veya ortadan kaldırılmasına yönelik umuttur. Elimizdeki kuramlara göz atacak olursak, olası etkisi bulunan unsurların şiddet, cinsiyetçi tavırlar ve cinsel arzu olduğunu görürüz.</p>

  <p>Herkes tecavüzün bir şiddet suçu olduğunda hemfikirdir. Tecavüz olaylarını en çok abartan durum, muhtemelen hukukun ortadan kalktığı anlardır. Devlet yapısı olmayan toplumlarda gerçekleştirilen akınların amacı çoğunlukla kadınların kaçırılıp tecavüz edilmesidir, ayrıca tecavüz, devletler arası savaşlarda, etnik grupların arasındaki kargaşada yaygınlıkla görülür. Barış zamanı, tecavüz oranları diğer şiddet suçlarının izini takip eder. Örneğin ABD’de zorla tecavüz oranı 1960’larda yükseldi, 1990’larda düştü; aynı dönemde öteki şiddet suçları da benzer bir dalgalanma gösterdi.<a class="noteref" href="../Text/notlar.xhtml#n1891" id="ref91">91</a> Toplumsal cinsiyetçi feministler, uygarlığın ve sosyal kurumların kadına şiddet uygulamasını suçlar, fakat aslında bu ilişki tam ters yöndedir. Kadınlara karşı şiddet, uygarlığın temas etmediği toplumlarda yeşerir ve uygarlık ne zaman çökse bu şiddet patlar.</p>

  <p>Konuyla ilgili rakam bildiren hiçbir çalışma bilmesem de, cinsiyetçi tavırları hedeflemek tecavüzü azaltmak için özellikle umut vaat eden bir yol gibi görünmemektedir, gerçi başka sebeplerden ötürü istenir bir durumdur. Japonya gibi toplumsal cinsiyet rollerinin ABD’den daha keskin çizgilerle belirlendiği ülkelerde, tecavüz oranları çok düşüktür, ayrıca ABD’de cinsiyetçi 1950’li yıllar, liberal 1970’ler ve 1980’lere kıyasla kadınlar için daha güvenliydi. Bu bağıntıdan bir sonuç çıkacaksa ters yönde bir sonuç çıkabilir. Kadınlar erkeklerden bağımsızlıklarını kazanıp hareket özgürlüğü buldukça, kendilerini tehlikeli durumlar içinde daha sık bulacaktır.</p>

  <p>Tecavüzün cinsel bileşenlerine odaklanan önlemler hakkında ne demeli? Thornhill ve Palmer genç erkeklerin sürücü ehliyeti almak için tecavüzü engelleme kursuna katılmalarının şart koşulmasını, kadınlara cinsel çekicilik kazandıran giyim tarzının tecavüze uğrama ihtimalini artırdığının anımsatılmasını önerdiler. Bu sınanmamış reçeteler, bilimcilerin neden siyasetten uzak durması gerektiğine mükemmel bir örnektir, fakat bu önerilerin arkasından gelen nefreti hak etmemişlerdi. Tecavüz konusunda uzman olarak tasvir edilen Mary Koss “Bu düşünce demokratik bir toplumda kesinlikle kabul edilir gibi değildir” demiştir. (Buradaki tabu psikolojisine dikkat edin; önerileri yanlış olmakla kalmıyor, sırf <em>düşünmek</em> bile “kesinlikle kabul edilir gibi değildir.”) Koss şunu ekler: “Tecavüz bir toplumsal cinsiyet suçu olduğu için bu tür öneriler eşitlik ilkesine zarar verir. Erkeklerin özgürlüklerinden çok kadınların özgürlüklerini devre dışı bırakırlar.”<a class="noteref" href="../Text/notlar.xhtml#n1892" id="ref92">92</a></p>

  <p>Çekici giyim tarzı olan bir kadının, karşı konulamaz bir tecavüz dürtüsü uyandırdığını söyleyen ya da herhangi bir suç eyleminin sorumluluğunu failden çok kurbana yükleyen her önerinin itici bulunmasını anlamak kolaydır. Fakat Thornhill ve Palmer’ın dedikleri bunlar değildi. İhtiyatlı olmaya dayalı bir öneri getirdiler, adalet zemininde suçun kime yüklenmesi gerektiğini söylemediler. Elbette kadınlar istedikleri tarzda giyinme hakkına sahiptir, fakat mesele, kusursuz bir dünyada kadınların hangi haklarının olduğu değil, gerçek dünyada güvenliklerini nasıl en yükseğe çıkaracaklarıdır. Tehlikeli durumlardaki kadınların, uyandırdığı tepkiler ya da farkında olmadan gönderdiği işaretler konusunda dikkatli olmalarını önermek, sadece sağduyulu bir davranıştır. Herhangi bir yetişkinin bunun aksini düşünmesine inanmak zordur; kadınlara “cinsel saldırı bir cinsel haz eylemi değildir”, “görünüm ve çekiciliğin tecavüzle ilgisi yoktur” diyen standart tecavüzü engelleme programlarında kafasına bu tür fikirler aşılanmışsa o başka.<a class="noteref" href="../Text/notlar.xhtml#n1893" id="ref93">93</a> Eşitlikçi feministler, Thornhill ve Palmer’ın söyleyebileceği herhangi bir şeyden daha sert bir üslupla bu tür tavsiyelerin sorumsuzluğuna dikkat çekti. Örneğin Paglia şunu yazmıştır:</p>

  <blockquote>
    <p class="nonindent">On yıl boyunca feministler, kendi yandaşlarını “tecavüz cinsellik değil şiddet suçudur” diyerek eğitmiştir. Shirley Temple tarzı, şeker kaplı bu saçmalık genç kadınları felaketlere maruz bıraktı. Feminizm tarafından yanıltılan bu kadınlar, sınıfta yanlarında oturan iyi aile çocuklarının kendilerine tecavüz etmesini beklemiyordu…</p>

    <p>Bu kızlar “pekâlâ kulüp partisinde sarhoş olup üst kata bir erkeğin odasına girebilirim, hiçbir şey de olmaz” der. Ben de “gerçekten mi? New York’a gittiğinde anahtarları arabanın üzerinde mi bırakıyorsun?” diye sorarım. Demek istediğim şey, bu hareketi yaptıktan sonra arabanız çalınırsa, evet polis hırsızın peşine düşmeli ve adam da cezasını görmelidir. Fakat aynı zamanda hem polisin hem benim “seni budala, aklın ne cehennemdeydi?” deme hakkımız da olur.<a class="noteref" href="../Text/notlar.xhtml#n1894" id="ref94">94</a></p>
  </blockquote>

  <p class="nonindent">Benzer olarak McElroy, Koss’unki gibi “erkeklerin özgürlüklerinden çok kadınların özgürlüklerini devre dışı bırakan” pratik tavsiyelerin verilmemesi gerektiği söyleyen savların mantıksızlığına işaret etmiştir:</p>

  <blockquote>
    <p class="nonindent">Kadınların saldırıya karşı açık olması her şeyi yapamayacağımız anlamına gelir. Gecenin bir yarısı ışıklandırılmamış bir kampüste ya da ıssız bir sokakta gerçek bir tehlikeye maruz kalmadan yürüyemeyiz. Bunlar her kadının yapabilmesi gereken şeylerdir, fakat “olmalıdır” demek bir ütopya dünyasına aittir. Bu söylem kalabalıkta cüzdanınızı düşürdüğünüzde, cüzdanınızın size kredi kartlarınız, nakit paranız eksilmeden geri geldiği bir dünyaya aittir. Porsche arabaların varoşlarda kilitlenmeden bırakıldığı, çocukların parkta oynarken başında beklemek zorunda olmadığınız bir dünyaya aittir. Yüzleştiğimiz ve bizi kısıtlayan gerçeklik bu değildir.<a class="noteref" href="../Text/notlar.xhtml#n1895" id="ref95">95</a></p>
  </blockquote>

  <p class="nonindent">Tecavüz cinsellik değildir diyen öğretinin gerçeklikten kopmuş olması, sadece kadınlara verilen tavsiyeleri değil, aynı zamanda tecavüzcüleri caydıracak siyasetleri de yoldan çıkarıyor. Kimi hapishane sistemleri, cinsel tacizcileri çocuklukta yaşanan tacizlerin köklerine inmek üzere tasarlanmış grup terapilerine veya psikodrama seanslarına sokar. Amaç, bu tacizcileri anne babalarına ve topluma karşı duydukları öfke yüzünden kadınlara saldırdıklarına ikna etmektir. (<em>Boston Globe</em>’de çıkan bir haberde “bu tedavinin başarı oranını bilmenin yolu yok” denmiştir.)<a class="noteref" href="../Text/notlar.xhtml#n1896" id="ref96">96</a> Başka bir program, tecavüzcüleri ve dayakçıları “profeminist tedaviyle” yeniden eğitir. Bu eğitime ataerkillik, eşcinsel karşıtlığı, mahalli şiddet ve ırkçı baskı arasındaki bağlar konulu dersler dahildir. “Bana Bunu Ataerkillik Yaptırdı” adlı bir makalede, psikiyatrist Sally Satel şu yorumda bulunur: “Şiddete yatkın erkelerin profeminist ‘tedavi’yi hak ettiğini düşünmek çekici gelse de, kocaları yararsız bir tedavi sürecinden geçerken, gerçekten kurban durumundaki kadınların yaşadığı tehlikenin artması da trajik bir gerçektir.”<a class="noteref" href="../Text/notlar.xhtml#n1897" id="ref97">97</a> Doğru psikolojik veya feminist sloganları dile getirmeyi öğrenen uyanık tacizcilerin başarıyla tedavi edildiği düşünülüp dolayısıyla erken salınabilirler, böylece onlara yeniden kadın avlama fırsatı sunulmuş olur.</p>

  <p>Entelektüel derinliğe sahip incelemesinde Jones, tecavüz meselesini sarmalayan yasal konuların, cinsel bileşenleri saf dışı bırakmadan sofistike bir anlayışla nasıl açıklığa kavuşturulabileceğini gözler önüne serer. “Kimyasal kısırlaştırma”, örneklerden biridir; gönüllülere Depo-Provera isimli ilaç şırınga edilir. Bu ilaç, androjen hormonlarının salgılanmasını azaltır ve böylece saldırganın cinsellik dürtüsü güdükleştirilmiş olur. Cinselliği delilik derecesinde saplantı haline getirmiş, tecavüz, çocuk tacizi ve teşhircilik gibi suçları takıntı haline getirmiş kişilere de bazen bu ilaç verilir. Kimyasal kısırlaştırma suç alışkanlığı oranlarını büyük miktarda düşürebilir; bir çalışmada %46’dan %3’e düşmüştü. Elbette bu ilacın kullanımı, mahremiyet ve ceza hakkında ciddi anayasal sorunlar doğurur. Bu meseleler hakkında biyoloji bilimi tek başına karar veremez. Fakat yorumcular önceden “kısırlaştırma işe yaramaz, çünkü tecavüz cinsellikle ilgili değil şiddet ve güçle ilgili bir suçtur” derse, mesele berraklaşacağına bulanıklaşır.</p>

  <p>Jones kimyasal kısırlaştırmanın avukatlığını yapmaz (ben de yapmıyorum). İnsanlardan, tecavüz olaylarını azaltmanın bütün imkânlarını gözden geçirip bunları açık bir zihinle ve dikkatlice değerlendirmelerini istemektedir. Tecavüz ve cinselliğin aynı hamurdan yoğrulduğu fikrine katlanamayan kişiler, rakamlara tekrar bakmalıdır. Tecavüz olaylarını on beş kat azaltabilecek bir önlem elden çıkarılırsa, normalde tecavüze uğramayacak birçok kadına tecavüz edilecektir. İnsanların hangisine daha çok değer verdiklerine karar vermeleri gerekebilir, dişi toplumsal cinsiyetinin çıkarlarını kolladığını söyleyen bir ideolojiye mi yoksa dünyada gerçek kadınların başına gelenlere mi.</p>
  <hr />

  <p class="nonindent">Cinsiyetlerle ilgili modern tartışmalarda insanların bu kadar öfkelenmesine rağmen, ortak zeminde büyük bir genişleme de olmuştur. Kimse cinsiyet ayrımcılığı ya da tecavüzü kabul etmek istemez. Kimse zamanı tersine çevirip, mümkün olsa bile, üniversitelerdeki ve meslek hayatındaki kadınları yerinden etmek istemez. Aklı başında hiçbir insan, geçen yüzyılda kadınların özgürlüğüne dair ilerlemelerin, insanlık durumunu hesapsız biçimde zenginleştirdiğini inkâr edemez.</p>

  <p>Duygusal bakımdan yüklü fakat vicdanen yersiz sapmalar yüzünden yoldan çıkmamak mantık gereğidir. İnsan doğası bilimleri, konuyla ilgisiz bu tezleri, gerçekten önemli olan hedeflerden ayırarak, kadınların çıkarlarını güçlendirebilir. Siyasal ve sosyal eşitlik hareketi olarak feminizm önemlidir, fakat kendisini insan doğasıyla ilgili tuhaf öğretilere adamış akademik bir klik olarak feminizm önemli değildir. Kadınlara yapılan ayrımcılığı ortadan kaldırmak önemlidir, fakat kadınlar ve erkeklerin birbiriyle aynı zihinlerle doğduklarına inanmak önem taşımaz. Seçim yapma özgürlüğü önemlidir, fakat kadınların tüm mesleklerde %50 oranında yerleşmesini sağlamak önemli değildir. Cinsel saldırıları ortadan kaldırmak önemlidir, fakat tecavüzcülerin büyük bir erkek komplosunda kendi paylarına düşen işi yaptığını söyleyen bir kuram ileri sürmek önemsizdir.</p>
</body>
</html>
