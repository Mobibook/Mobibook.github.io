<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>1</span>
  </div>

  <h1>RESMÎ KURAM</h1>

  <p class="nonindent">“Boş Sayfa” Latince bir terim olan <em>tabula rasa</em>’nın (“boş tablet” anlamında) gevşek bir çevirisidir. Genelde filozof John Locke’a (1632-1704) atfedilir, ama Locke aslında farklı bir metafor kullanmıştır. <em>İnsan Anlığı Üzerine Bir Deneme</em> adlı kitabındaki o ünlü pasaj şöyledir:</p>

  <blockquote>
    <p class="nonindent">Diyelim ki zihin tüm özelliklerinden yoksun, hiçbir idea barındırmayan, bomboş, beyaz bir sayfadır. Böyle bir zihin nasıl donatılır? insanoğlunun faal ve uçsuz bucaksız hayalgücünün bu boş sayfaya neredeyse sınırsız bir çeşitlilikle resmettiği o engin birikim nereden geliyor? Zihin tüm bu akıl ve bilgi malzemelerini nereden edinmiştir? Buna tek kelimelik bir yanıt vereceğim: DENEYİMLERDEN.<a class="noteref" href="../Text/notlar.xhtml#n011" id="ref1">1</a></p>
  </blockquote>

  <p class="nonindent">Locke insanların matematiksel idealler, ebedi gerçekler ve Tanrı anlayışı gibi fikirlere doğuştan sahip olduğunu söyleyen kuramları hedef alıyordu. Onun alternatif olarak sunduğu kuram olan deneyciliği ise hem zihnin nasıl çalıştığını söyleyen bir psikoloji kuramı hem de gerçeği nasıl öğrendiğimiz meselesiyle ilgilenen bir epistemoloji kuramı olarak düşünmüştü. Bu iki hedef onun siyasal felsefesini harekete geçirmesi için itici bir güç oldu ve Locke genelde liberal demokrasinin kurucusu olarak onurlandırıldı. Locke siyasal statükoyu koruma amaçlı dogmatik gerekçelendirmelere karşı çıkmış, örneğin kanıtlanmaya gerek olmadığı söylenen kilise yetkisi ve kralların ilahi hakları gibi konulara muhalefet etmiştir. Toplumsal düzenlemelerin sıfırdan akıl yoluyla belirlenmesi, bu düzenlemelerin üzerinde herkesin ortak rızasıyla anlaşması ve bunların herkesin ulaşabileceği bilgilere dayanması gerektiğini ileri sürmüştür. İdealar deneyimlerden filizlendiği ve deneyimler de kişiden kişiye değiştiği için, insanların kanılarında ortaya çıkan farklılıkların sebebi, kimilerinin zihni, gerçeği kavrama gücüne sahipken, diğerlerinin zihinlerinin kusurlu oluşu değildir; bunun sebebi, iki zihnin farklı geçmişlere sahip olmasıdır. Bu yüzden söz konusu farkların üzerine baskı kurup bunları örtbas etmek yerine, bu farklar hoşgörüyle karşılanmalıdır. Locke’ın boş sayfa kavramı, aslında aynı zamanda kalıtsal asaletin ve aristokrasinin de altını oyuyordu. Çünkü diğer herkes gibi asillerin zihni de başlangıçta boşsa, aristokratlar doğuştan sahip oldukları bir bilgelik taşıdıklarını ya da aristokrasiye doğuştan layık olduklarını iddia edemezlerdi. Locke’ın söylemi ayrıca kölelik kurumunun da aleyhindeydi, çünkü köleler artık doğuştan aşağılık ya da boyun eğen kişiler olarak düşünülemezdi.</p>

  <p>Geçen yüzyılda Boş Sayfa kuramı, sosyal ve beşeri bilimlerin gündemini de belirlemiştir. Göreceğimiz gibi psikoloji bilimi bütün düşünceleri, duyguları ve davranışları sadece birkaç basit öğrenme mekanizmasıyla açıklamaya çabalamıştır. Sosyal bilimler ise tüm âdetleri ve toplumsal düzenlemeleri, çocukların çevrelerinden aldıkları kültür tarafından sosyalleştirilmesiyle, yani kelimeler, imgeler, stereotipler, örnek şahsiyetler ve ödül ile ceza beklentilerinden oluşan bir sisteme dayanarak açıklamaya girişmiştir. İnsanın düşünce yapısı için doğal görünen (duygular, akrabalık, cinsiyet, hastalık, doğa, dünya gibi) kavramların oluşturduğu uzun ve gittikçe de genişleyen listenin artık “icat edildiği” ya da “toplumsal olarak inşa edildiği” söyleniyordu.<a class="noteref" href="../Text/notlar.xhtml#n012" id="ref2">2</a></p>

  <p>Boş Sayfa kuramı ayrıca siyasi ve ahlaki inançlar için kutsal bir metin olarak da hizmet etmiştir. Bu kurama göre, ırklar, etnik gruplar, cinsiyetler ve bireyler arasında gördüğümüz bütün farklılıklar, doğuştan sahip olunan yapılarından değil, deneyimlerindeki farklardan kaynaklanmaktadır. Eğer çocuk yetiştirme tarzını, eğitimi, kültürel ortamı ve toplumsal ödülleri yeniden düzenleyerek kişinin yaşadığı deneyimleri değiştirirseniz, kişiyi de değiştirebilirsiniz, denilmekteydi. Hayata tutunamamak, fakirlik ve antisosyal davranışlar ıslah edilebilir; aslında bunu yapmamak sorumsuzluktu. Bir cinsiyetin ya da etnik grubun güya doğuştan sahip olunan özelliklerine dayanarak ayrım yapmaya kalkışmak basitçe söylemek gerekirse mantık dışıydı.</p>
  <hr />

  <p class="nonindent">Boş Sayfa kuramına çoğunlukla iki öğreti daha eşlik etmiş ve modern entelektüel yaşantıda bu öğretiler kutsal bir konum kazanmıştır. Bahsettiğim öğretilerden ilki, genelde filozof Jean-Jacques Rousseau’ya (1712-1778) atfedilse de, aslında John Dryden’in 1670’te yayımlanan <em>The Conquest of Granada</em> [Granada’nın fethi] adlı eserinden kaynaklanmaktadır:</p>

  <div class="poem">
    <p>Doğanın yarattığı ilk insan kadar özgürüm,</p>

    <p>Köleliğin temel yasalarının daha ortaya çıkmadığı,</p>

    <p>O çağlarda ormanlarda soylu vahşiler koşardı.</p>
  </div>

  <p class="nonindent">Avrupalı sömürgecilerin Amerika, Afrika ve ardından Okyanusya’daki yerli halkları keşfetmesiyle birlikte esinlenilmeye başlanan soylu vahşiler kavramı, doğal hallerindeki insanların bencil olmayan, barışsever, dertsiz ve huzurlu olduğu, hırs, endişe ve şiddet gibi hastalıkları uygarlığın ürettiği inancını da içermektedir. 1755’te Rousseau şöyle yazmıştır:</p>

  <blockquote>
    <p class="nonindent">İnsanoğlunun doğuştan zalim olduğu ve dizginlenmesi için düzenli bir polis sistemine tabi olması gerektiğini söyleyen birçok yazar aslında acele etmiştir; oysa doğası, zalimlerin aptallığı ile uygarlaşmış insanın tehlikeli iyilik anlayışına eşit bir mesafeye konulduğunda, ilkel insan kadar şefkatli hiçbir şey olamaz…</p>

    <p>Bu durum üzerine ne kadar çok düşünürsek, devrimlerin en azından bu hedefi taşımasına gerektiğine ve bunun insanoğlu için en iyisi olduğuna, ölümcül bir tesadüf dışında hiçbir şeyin insanı bu ilkel durumdan çıkaramayacağına ve halkın iyiliği için de böyle bir şeyin asla gerçekleşmemesi gerektiğine o kadar çok ikna oluruz. Çoğunu bu koşullarda bulduğumuz vahşileri incelersek, insanoğlunun daima bu ilkel durum içinde kalmak üzere yaratıldığını ve bu koşulun dünyanın gerçekten gençlik dönemi olduğunu, gerçekleştirilen bütün ilerlemelerin de görünürde bireylerin mükemmelleşmesi için atılmış adımlar olsa bile aslında türün yıpranmasını getirdiğini görürüz.<a class="noteref" href="../Text/notlar.xhtml#n013" id="ref3">3</a></p>
  </blockquote>

  <p class="nonindent">Rousseau’nun aklındaki yazarlardan ilki Thomas Hobbes’du (1588-1679) ve çok farklı bir betimleme yapmıştı:</p>

  <blockquote>
    <p class="nonindent">Buradan şu açıkça görülür ki, insanlar, hepsini birden korku altında tutacak genel bir güç olmadan yaşadıkları vakit, savaş denilen o durumun içindedir; ve bu savaş herkesin herkese karşı savaşıdır…</p>

    <p>Böyle bir ortamda çalışmaya yer yoktur; çünkü çalışmanın karşılığı belirsizdir: dolayısıyla toprağın işlenmesine de yer yoktur; ne denizcilik ne deniz yoluyla ithal edilebilecek malların kullanılması; ne rahat yapılar, ne fazla güç gerektiren şeyleri kaldırmak ve taşımak için gereken şeyler; ne yeryüzü hakkında bilgi, ne zaman hesabı, ne sanat, ne yazı, ne de toplum vardır. Hepsinden kötüsü, hep şiddetli ölüm korkusu ve tehlikesi vardır; ve insan hayatı yalnız, yoksul, kötü, vahşi ve kısa sürer.<a class="noteref" href="../Text/notlar.xhtml#n014" id="ref4">4</a></p>
  </blockquote>

  <p class="nonindent">Hobbes, bu cehennemsi varoluştan kaçabilmeleri için insanların özerkliklerini egemen bir kişiye ya da meclise devretmesi gerektiğine inanıyordu. Söz konusu egemene de (yaratılışın şafağında Yahve’nin boyun eğdirdiği bir deniz canavarının İbranice adı olan) leviathan demiştir.</p>

  <p>Bu salon antropologlarından hangisinin haklı olduğu pek çok açıdan önemlidir. Eğer insanlar soylu vahşiler ise, o zaman hüküm süren bir leviathan gereksiz olacaktır. Aslında, insanların özel mülklerini devlete bildirmeye zorlayan leviathan –aksi halde insanlar bu mülkleri paylaşabilirdi– kontrol altında tutmak üzere tasarlandığı hırsı ve çatışmayı kendisi yaratmış olacaktır. Mutlu bir toplum bizim doğuştan gelen hakkımızdır; bu konuda tek yapmamız gereken şey de bu mutluluğun önüne geçen tüm kurumsal engelleri ortadan kaldırmaktır. Eğer bunun aksine, insanların doğal yapılarında kötülük varsa, umabileceğimiz en iyi şey, polis ve ordu tarafından zorla dayatılmış sıkıntılı bir ateşkes halidir. Bu iki kuram özel yaşama dair imalara da sahiptir. Her çocuk bir vahşi olarak doğar (yani uygarlaştırılmamıştır); eğer vahşiler doğal olarak naziklerse, çocuk büyütme meselesi aslında çocuklara kendi potansiyellerini ortaya çıkarma fırsatlarını sağlama meselesi demektir ve kötü insanlar onları bozan toplumun bir ürünüdür. Ama eğer vahşilerin doğası kötüyse, o zaman çocuk büyütme bir disiplin ve çatışma arenası demektir, ayrıca kötü insanlar da yeterince evcilleştirilememiş karanlık taraflarını sergileyen insanlardır.</p>

  <p>Felsefecilerin gerçekte yazdıkları şeyler, ders kitaplarında onların düşüncelerini simgeselleştiren kuramlardan her zaman daha karmaşıktır. Aslında Hobbes ve Rousseau’nun görüşleri birbirlerine pek uzak değildi. Hobbes gibi Rousseau da vahşilerin yalnız yaşadıklarına, sevgi bağlarından veya sadakatten yoksun olduklarına, herhangi bir endüstrileri ya da sanatları olmadığına inanıyor ve elbette yanılıyordu (ayrıca dillerinin dahi olmadığını söyleyerek Hobbes’u bile aşmış olabilir). Hobbes ise leviathan’ını, toplu iradenin vücut bulması olarak tahayyül ediyor ve leviathan’ı kelimenin tam anlamıyla bu şekilde resmediyordu; ki leviathan bu giysiyi üstüne bir tür toplum sözleşmesi sayesinde geçirmişti. Rousseau da en ünlü çalışması olan <em>Toplum Sözleşmesi</em> adlı eserinde insanların çıkarlarını “genel bir irade”ye teslim etmelerini istemiştir.</p>

  <p>Yine de Hobbes ve Rousseau’nun insan doğası üzerine çizdikleri tasvirler birbirine zıttır. O zamandan bu yana düşünürler yüzyıllardır bu tasvirlerden ilham almışlardır. Örneğin çağdaş bilinç anlayışında, Soylu Vahşi kuramının etkisini hiç kimse görmezden gelemez. Günümüzde doğal şeylere (doğal yiyecekler, doğal ilaçlar, doğal doğum) gösterilen saygıda, insan yapımı şeylere pek güvenilmemesinde, çocuk büyütme ve eğitimde otoriter yaklaşımların gözden düşmesinde, toplumsal sorunlara insanlık durumundan kaynaklanan trajediler olarak bakmak yerine, bunların kurumlarımızdaki düzeltilebilir hatalar olarak kabul edilmesinde hep bu etkiyi görmekteyiz.</p>
  <hr />

  <p class="nonindent">Boş Sayfa kuramına eşlik eden diğer kutsal öğreti ise genellikle, bilim adamı, matematikçi ve filozof olan René Descartes’a (1596-1650) atfedilir:</p>

  <blockquote>
    <p class="nonindent">Zihin ile beden arasında büyük bir fark vardır; çünkü beden, doğasından ötürü daima bölünebilir, zihin ise hiçbir şekilde bölünmez… Zihni incelediğimde, yani sadece düşünen bir varlık olduğum sürece kendimi incelediğimde, kendimde hiçbir parça ayırt edemiyorum, bunun yerine çok açık olarak kendimin tek ve bütün olan bir şey olduğumu anlıyorum; gerçi zihnin bütünü, bütün beden ile birleşmiş olarak görünse de, yine de bedenin bir ayağı veya kolu ya da başka bir parçası kesilip alındığında, bu şekilde zihnimden herhangi bir şeyin çıkarılmadığının farkındayımdır. Ayrıca isteme, hissetme, algılama ve benzeri yetilerin zihnin parçaları olduğu da söylenemez; çünkü kendisini isteyen, hisseden ve anlayan zihin bir ve aynıdır. Fakat bedensel ya da uzamlı nesneler açısından durum bütünüyle tersidir, çünkü bunlardan her birini zihnim tarafından kolayca parçalara bölebilirim… Bu bana insanın zihninin ya da ruhunun bedenden tamamen ayrı olduğunu öğretmeye yeterlidir; eğer bunu daha önce başka nedenlerle yeterince iyi öğrenmemişsem.<a class="noteref" href="../Text/notlar.xhtml#n015" id="ref5">5</a></p>
  </blockquote>

  <p class="nonindent">Üç yüzyıl sonra filozof Gilbert Ryle (1900-1976) küçümseyici bir tavırla bu öğretiye unutulmaz bir isim verdi:</p>

  <blockquote>
    <p class="nonindent">Kuramcılar ve hatta sıradan insanlar arasında bile zihnin doğasına ve yerine dair bir kuram o kadar öne çıkmaktadır ki bunu resmî kuram olarak betimleyebiliriz… Esasında Descartes kaynaklı olan bu resmî kuram şöyle bir şeydir. Budalaları ve henüz kucaktan inmemiş bebekleri biraz kuşkulu bir şekilde de olsa istisna sayarsak, her insan hem bedene hem de zihne sahiptir. Bazılarıysa her insanın hem beden hem de zihin olduğunu söylemeyi tercih eder. İnsanın bedeni ve zihni normalde birlikte çalışır, fakat bedenin ölümünün adından zihin hâlâ var olmaya ve işlemeye devam eder. İnsan bedenleri uzayda yer kaplar ve uzayda yer kaplayan diğer tüm kütlelere hükmeden mekanik yasalarına tabidir… Fakat zihin uzayda yer kaplamaz ve faaliyetleri mekanik yasalarına tabi değildir…</p>

    <p>… Resmî kuram aşağı yukarı böyledir. Kasıtlı bir tacizkârlık sergileyerek, bu kuramdan “Makinedeki Hayalet dogması” olarak bahsedeceğim.<a class="noteref" href="../Text/notlar.xhtml#n016" id="ref6">6</a></p>
  </blockquote>

  <p class="nonindent">Soylu Vahşi gibi Makinedeki Hayalet de kısmen Hobbes’a bir tepki olarak doğmuştur. Hobbes yaşamın ve zihnin mekanik terimlerle açıklanabileceğini ileri sürmüştü. Işık, sinir hücrelerimizi ve beynimizi harekete geçirir, ki bu da görmek anlamına gelir. Hareketler ise tıpkı geminin dümen suyu ya da çekilen bir telin titremesi gibi arkasında iz bırakır, bu da hayal etmek anlamına gelir. Beyinde “nicelikler” artabilir ya da azalabilir, bu da düşünmek anlamına gelmektedir.</p>

  <p>Descartes ise zihnin fizik ilkeleriyle çalıştığı fikrini reddetmişti. Davranışlara ve özellikle de konuşmaya hiçbir şeyin <em>sebep</em> olmadığını, bunların özgürce <em>seçildiğini</em> düşünüyordu. O, bedenlerimizin ve diğer fiziksel nesnelerin tam tersine, sahip olduğumuz bilincimizin parçalara ayrılabileceği veya uzayda yer kapladığı hissini uyandırmadığını gözlemlemişti. Ayrıca zihnimizin varlığı hakkında şüpheye düşemeyeceğimizi de belirtmiş; aslında zihnimizin olduğuna kuşku duyamayacağımızı da söylemişti, çünkü bizzat düşünme eylemi bile zihnimizin var olduğunu göstermekteydi. Fakat bizler bedenimizin varlığından şüpheye düşebiliriz, çünkü kendimizi, vücut bulduğunu hayal etmiş veya bu yanılgıya düşmüş, maddeleşmemiş ruhlar olarak düşleyebiliriz.</p>

  <p>Descartes ayrıca bu ikiliğe (zihnin bedenden farklı bir varlık türü olduğuna dair inanca) ahlaki bir ödül bile yerleştirmişti:</p>

  <blockquote>
    <p class="nonindent">“Zayıf ruhları erdemin doğru yolundan çıkarmakta, hayvan ruhunun bizimkiyle aynı doğada olduğunu ve dolayısıyla bu yaşamdan sonra, tıpkı sinekler ve karıncalar gibi, kendisinden korkacağımız ya da umut edeceğimiz hiçbir şeyin olmadığını hayal etmekten daha etkili bir yanılgı yoktur.”<a class="noteref" href="../Text/notlar.xhtml#n017" id="ref7">7</a></p>
  </blockquote>

  <p class="nonindent">Ryle, Descartes’ın ikilemini açıklar:</p>

  <blockquote>
    <p class="nonindent">Galileo, uyguladığı bilimsel keşif yöntemlerinin uzayda yer kaplayan her şeyi açıklayan, mekanik bir kuramı yaratmaya yeterli olduğunu gösterdiğinde, Descartes aslında birbirleriyle çelişen iki güdüye sahip olduğunu anladı. Bilimsel dehaya sahip bir adam olarak mekanik biliminin tezlerini onaylamak durumundaydı, fakat dindar ve ahlaklı bir adam olarak bu tezlerin cesaret kırıcı sonuçlarını, yani insan doğasının otomatik varlıklardan yalnızca bir karmaşıklık niceliği farkı olduğu düşüncesini kabul edemedi; oysa Hobbes bunu kabul etmişti.<a class="noteref" href="../Text/notlar.xhtml#n018" id="ref8">8</a></p>
  </blockquote>

  <p class="nonindent">Kendimizi yüceltilmiş dişliler ve yaylar olarak düşünmek gerçekten de üzücü olabilir. Makineler duygusuzdur, kullanılmak üzere yapılmışlardır ve gözden çıkartılabilirler; ama insanların duyguları, gururları, hakları ve sonsuz bir değeri vardır. Makinelerin alelade amaçları vardı, örneğin tahılları ezmek ya da kurşun kalem ucunu sivriltmek gibi; insanların ise yüce amaçları vardı, sevmek, tapınmak, iyilik yapmak, güzellik ve bilgi yaratmak gibi. Makinelerin davranışları, fizik ve kimyanın kaçınılmaz yasaları tarafından belirlenir; oysa insanlar davranışlarını özgürce seçer. Seçimle birlikte özgürlük de gelir, bu yüzden geleceğe dair ihtimallere iyimserlikle bakılır. Aynı zamanda seçimle birlikte sorumluluklar da gelecektir ve bu yüzden insanlara eylemlerinin hesabını sorabiliriz. Eğer beden zihinden ayrıysa, beden çürüdüğünde zihin elbette varlığını sürdürecektir; böylece düşüncelerimiz ve zevklerimiz günün birinde sonsuza dek ölmüş hale gelmezler.</p>

  <p>Daha önce bahsettiğim gibi, çoğu Amerikalı ruhun ölümsüzlüğüne, fiziksel olmayan bir tözden oluştuğuna ve kısmen bedene eşlik ettiğine inanmaktadır. Üstelik bu inancı açık kelimelerle itiraf etmeyenler bile, bizlerin beyinlerimizdeki birtakım elektriksel ve kimyasal etkinliklerden çok daha fazlası olduğumuzu hayal etmektedir. Seçim yapmak, şerefli olmak ve sorumluluk taşımak insanoğlunu evrendeki her şeyden ayıran armağanlardır; ayrıca bu olgular, sadece bir moleküller topluluğu olduğumuz düşüncesine pek uymaz. Davranışları mekanik terimleriyle açıklama çabaları genellikle “indirgemecilik” ya da “belirlenimcilik” olarak itham edilmiştir. Bu ithamlarda bulunan kişiler söz konusu kelimelerin tam anlamını nadiren bilirler, fakat herkes bunların kötü bir şey ima ettiğinin farkındadır. Zihin ile beden arasındaki karşıtlık aynı zamanda gündelik konuşmaları da istila etmiştir. Örneğin birine “kafanı kullan” dediğimizde aslında “beden ötesi deneyimler”den bahsederiz. “John’un vücudu” ya da “John’un beyni” derken, bunların sahibi olan John sanki bir şekilde kendi beyninden ayrı bir varlıktır. Gazeteciler zaman zaman “beyin nakli” konusunda spekülasyonlar yaparlar, oysa “beden nakli” demeleri gerekir; çünkü filozof Dan Dennett’in belirttiği gibi, bu nakil ameliyatında organ bağışlayan taraf olmak organın nakledildiği taraf olmaktan daha iyidir.</p>

  <p>Boş Sayfa, Soylu Vahşi ve Makinedeki Hayalet öğretileri –ya da felsefecilerin deyimiyle deneycilik, romantizm ve ikicilik– mantıksal olarak birbirlerinden bağımsızdır, fakat iş uygulamaya geldiğinde sıklıkla bir arada bulunurlar. Eğer sayfa boşsa, orada ne iyilik ne de kötülük yapılması için yazılı buyruklar var demektir. Fakat iyilik ve kötülük asimetriktir: Yani insanlara iyilik yapmaya kıyaslandığında kötülük yapmanın çok daha fazla yolu vardır, ayrıca zararlı eylemlerin verdiği zarar, erdemli hareketlerin getireceği yarardan daha büyüktür. Dolayısıyla, güdülerle doldurulmuş bir sayfayla karşılaştırıldığında, boş bir sayfanın iyilik yapma konusundaki yetersizliğinden çok kötülük yapma konusundaki eksikliğinden etkileniriz. Rousseau boş sayfa kuramına tam anlamıyla inanmıyor, fakat kötü davranışların, öğrenme ve sosyalleşmenin bir ürünü olduğuna inanıyordu.<a class="noteref" href="../Text/notlar.xhtml#n019" id="ref9">9</a> Şöyle yazmıştır: “İnsanlar günahkârdır, düzenli olarak karşılaştığımız üzücü deneyimler bunu kanıtlamayı bile gereksiz kılmaktadır.”<a class="noteref" href="../Text/notlar.xhtml#n0110" id="ref10">10</a> Fakat bu günahkârlık toplumdan kaynaklanıyordu: “İnsanın kalbinde başlangıçta sapkınlık yoktur. İnsan kalbine nasıl ve ne zaman girdiği anlaşılmayacak tek bir kusur bile yoktur.”<a class="noteref" href="../Text/notlar.xhtml#n0111" id="ref11">11</a> Eğer gündelik konuşmada kullanılan metaforların bizlere sağladığı ipuçlarını değerlendirirsek, o zaman Rousseau gibi bizlerin de boşluğu hiçlik yerine erdemle bağdaştırdığımızı görürüz. <em>Temiz, açık, pak, bembeyaz, saf, lekesiz, bozulmamış, kirletilmemiş</em> gibi sıfatların ve <em>kusur, leke, damga, kir, kara</em> gibi isimlerin ahlaki çağrışımlarını düşünelim.</p>

  <p>Boş Sayfa doğal olarak Makinedeki Hayalet kuramıyla da birlikte var olabilir; çünkü boş olan bir sayfa, hayaletlerin cirit atabileceği konuksever bir yerdir. Eğer kontrol hayaletlerin elindeyse, fabrika asgari parçayla aygıtı çalıştırabilir. Hayalet, yüksek teknoloji ürünü bir işletim programı, yönlendirme sistemi ya da CPU [merkezi işlem birimi] olmaksızın bedenin göstergelerini okuyabilir ve düğmelerine basabilir. Kontrol davranışlarının otomatiklik niteliği azaldıkça, otomatiklikten bahsetmemizin gerekliliği de kalmaz. Benzer sebeplerden ötürü, Makinedeki Hayalet kuramı Soylu Vahşi kuramına da eşlik eder. Makine alçaklık ediyorsa, günahkâr eylemlerde bulunmayı özgürce seçen hayaleti suçlayabiliriz; makinenin tasarımında bir kusur aramamıza gerek kalmaz.</p>
  <hr />

  <p class="nonindent">Günümüzde felsefe pek saygı görmüyor. Birçok bilimci bu terimi artık verimsiz bir şekilde düşünce üretmenin eşanlamlısı olarak kullanıyor. Meslektaşım Ned Block, babasına felsefe üzerine uzmanlaşmak istediğini söylediğinde “Luft!”, yani Yiddiş dilinde “hava” yanıtını almış. Bu konuyla ilgili başka bir şakaysa şöyledir: Genç adam annesine Felsefe Doktoru olacağını söyler ve annesi de “Harika!” der, “fakat bu felsefe ne tür bir hastalık?”</p>

  <p>Fakat boş iş ya da hava civa olmasının ötesinde, filozofların düşünceleri yüzyıllarca yankı bulabilir. Sonuçta Boş Sayfa ile onun yoldaşı olan öğretiler, uygarlığımızın geleneksel fikir âlemine sızmış ve beklenmeyen yerlerden tekrar tekrar yüzeye çıkmışlardır. Liberal siyasi felsefenin kurucularından biri olan William Godwin (1756-1835) “çocukların elimizde tuttuğumuz bir tür hammadde olduğunu ve zihinlerinin de beyaz bir sayfaya benzediğini” yazmıştır.<a class="noteref" href="../Text/notlar.xhtml#n0112" id="ref12">12</a> Daha kötüsü, kendisinin radikal toplum mühendisliğini haklı çıkarmak için Mao Zedung’un “en güzel şiirler boş sayfaya yazılır” dediğini de görüyoruz.<a class="noteref" href="../Text/notlar.xhtml#n0113" id="ref13">13</a> Walt Disney bile bu metafordan ilham almıştır: “Çocukların zihnini boş bir kitap olarak görürüm. Hayatlarının ilk yıllarında bu kitabın sayfalarına birçok şey yazılır. Bu yazılanların niteliğiyse çocuğun hayatını büyük oranda etkileyecektir.”<a class="noteref" href="../Text/notlar.xhtml#n0114" id="ref14">14</a></p>

  <p>Locke, sözlerinin günün birinde Bambi karakterinin yaratılmasına (Disney kendine güven duymayı öğretmek niyetiyle bu karaktere can vermiştir) yol açacağını asla düşünemezdi; Rousseau da en büyük soylu vahşi olan Pocahontas’ı öngöremezdi. Geçenlerde <em>Boston Globe</em> gazetesinde çıkan, Şükran Günü hakkındaki başyazının yazarı, Rousseau’nun ruhunu yakalamış gibi görünüyor:</p>

  <blockquote>
    <p class="nonindent">Amerikan Yerlilerinin dünyasının, günümüz toplumundan dengeli, mutlu ve daha az barbar olduğunu kabul ediyorum… Orada işsizlik sorunu yoktu, güçlü bir toplumsal ahenk mevcuttu, taciz nedir bilinmiyordu ve neredeyse hiç suç işlenmiyordu. Kabile savaşları genelde dinsel bir ayin gibiydi, toplu kıyımlar ise nadiren görülüyordu. Zorlu zamanlardan da geçilse, hayat çoğunlukla dengeliydi ve olacaklar öngörülebiliyordu… Yerliler etraflarında olan bitene saygı gösterdikleri için kirlilik ya da türlerin yok olması yüzünden su veya yiyecek kaynakları tükenmiyor; sepet, kano, sığınak ya da odun gibi gündelik yaşamda önemli olan malzemeler konusunda sıkıntı çekilmiyordu.<a class="noteref" href="../Text/notlar.xhtml#n0115" id="ref15">15</a></p>
  </blockquote>

  <p class="nonindent">Fakat şüpheciler de olmamış değildir:</p>

  <div class="picture"><img alt="" src="../Images/s29.png" /></div>

  <p class="nonindent">Üçüncü öğreti de modern zamanlarda varlığını hissettirmektedir. 2001 yılında George W. Bush, kök hücre elde etmek için araştırmacıların yeni embriyolar öldürmesi gerekiyorsa, ABD hükümetinin kök hücre araştırmalarına parasal destek vermeyeceğini ilan etti (bu siyaset, embriyolardan daha önce çıkarılmış kök hücre kültürleriyle çalışılmasına izin veriyordu). Bush bu politikayı oluştururken sadece bilimcilere değil, felsefecilere ve din âlimlerine de danışmıştı. Bu insanlardan çoğu, “ruhun ortaya çıkışı” bağlamındaki ahlaki sorun üzerinde durmuştu ve tek dertleri, gelişip bir çocuk haline gelecek olan hücre öbeğine ruhun ne zaman bahşedildiğiydi. Bazıları yumurta ile sperm birleştiği anda ruhun oluştuğunu ileri sürmüştü, ki bu da blastositlerin (yani kök hücrelerin alındığı, beş günlük hücre toplarının) vicdanen bir kişiye denk olduğu ve bunu yok etmenin bir tür cinayet sayılacağı anlamına geliyordu.<a class="noteref" href="../Text/notlar.xhtml#n0116" id="ref16">16</a> Bu tez sonradan belirleyici olmuştur; yani ABD’nin belki de XXI. yüzyılın en çok umut vaat eden tıp teknolojisiyle ilgili politikası, yüzyıllar önce çerçevesi çizilmiş ahlaki bir sorun gözetilerek belirlenmişti: Yani hayalet makineye ilk olarak ne zaman girer sorusu temel alınmıştı.</p>

  <p>Yukarıda bahsettiğim şeyler Boş Sayfa, Soylu Vahşi ve Makinedeki Hayalet kuramlarının modern entelektüel yaşantıda görülen izlerinden sadece birkaçıdır. Önümüzdeki bölümlerde, Aydınlanma felsefecilerinin hava civa gibi görünen düşüncelerinin, modern bilinçteki konumlarını nasıl sağlamlaştırdıklarını ve son keşiflerin bu düşünceler üzerinde nasıl şüphe uyandırdığını göreceğiz.</p>
</body>
</html>
