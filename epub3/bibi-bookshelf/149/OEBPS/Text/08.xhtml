<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    <span>8</span>
  </div>

  <h1>EŞİTSİZLİK KORKUSU</h1>

  <p class="nonindent">Boş Sayfa öğretisinin en büyük ahlaki çekiciliği, basit bir matematiksel olgudan kaynaklanır: Sıfır, sıfıra eşittir. Bu, Boş Sayfa öğretisinin politik eşitliğin teminatçısı olarak hizmet etmesini mümkün kılar. Boş olan boştur, yani bu mantığa göre, eğer hepimiz boş sayfalarsak, bu hepimizin eşit olmasını gerektirir. Fakat yeni doğmuş bir bebeğin sayfası boş değilse, farklı bebeklerin sayfalarında farklı şeyler yazılmış olabilir. Bireyler, cinsiyetler, sınıflar ve ırklar doğuştan farklı yetenekler, beceriler, ilgiler ve eğilimlere sahip olabilir. Bu durumun da üç farklı kötülüğe yol açacağı düşünülmektedir.</p>

  <p>İlk kötülük önyargıdır: Eğer insan grupları biyolojik açıdan farklılarsa, bazı grupların üyelerine karşı ayrımcılık yapmak makul olabilir. İkinci kötülük Sosyal Darvinciliktir: Gruplar arasında hayat durumuyla ilgili olan farklar –örneğin gelir, statü ve suç oranı vb– eğer doğuştan sahip olunan yapılara dayanıyorsa, ayrımcılığın sebebi olarak bu farklar sorumlu tutulamaz, ayrıca kurbanı suçlamak ve eşitsizliği hoşgörmek kolaylaşır. Üçüncü kötülük öjenizmdir: Eğer bir halk, diğer bir halkın değer verdiği ya da hoşlanmadığı biçimde, biyolojik bir farklılık gösteriyorsa, söz konusu bu biyolojik yapıya müdahale edilmesine davetiye çıkarılmış olur – yani bu kişilerin çocuk sahibi olmalarını yüreklendirerek veya çocuk yapma heveslerini kırarak, bu kararı verme durumu onların elinden alarak ya da ta en başta bu insanları doğrudan öldürerek duruma müdahale edilebilir. Naziler “son çözümde” karar kılmıştı, çünkü onlar, Yahudilerin ve diğer etnik grupların biyolojik açıdan aşağıda olduğunu düşünüyordu. Doğuştan sahip olunan farkların keşfedilmesiyle doğabilecek dehşet verici sonuçların korkusu, birçok aydını bu tür farkların var olmadığı konusunda ısrar etmeye itti – hatta insan doğası diye bir şey olmadığını, olsaydı doğuştan gelen farkların mümkün olabileceğini savunanlar da oldu.</p>

  <p>Bu muhakeme çizgisi göz önüne serildiğinde, uyarı çanlarının hemen çalmaya başlayacağını umuyorum. İnsanlarla ilgili öngörülebilir <em>herhangi</em> bir keşfin böylesi korkunç açılımlar yaratabileceğini kabul etmemeliyiz. Halkların birbirinden farklı olabilmesi ihtimalinde bir sorun yoktur ve bu, bir şekilde ortaya çıkabilir olgusal bir sorudur. Sorun, insanların farklı olduğu anlaşılırsa, o zaman ayrımcılık, baskı ya da soykırımın normalleşeceğini söyleyen muhakeme çizgisindedir. Temel değerlerimiz (eşitlik ve insan hakları gibi) belki de yarın çürütülebilecek boş sayfa kuramıyla ilgili birtakım olgusal varsayımlar tarafından rehin alınmamalıdır. Bu bölümde, bu değerlerin daha güvenli bir zemine nasıl oturtulabileceğini göreceğiz.</p>
  <hr />

  <p class="nonindent">Bizi endişeye sürükleyebilecek ne gibi farklar olabilir? Bu kitabın toplumsal cinsiyet ve çocuklar hakkındaki bölümlerinde, cinsiyetler ve bireyler arasındaki farklara dair günümüzdeki bulguları ve bu farklardan çıkarılabilecek veya çıkarılamayacak sonuçları gözden geçireceğim. Ama bu bölümdeki amacım daha genel bir niteliğe sahip: Araştırmaların uzun vadede ortaya çıkarabileceği türdeki insan evrimi ve genetik anlayışımızla ilgili farkları gözler önüne sermek ve bu farkların doğurduğu ahlak meselelerini sergilemek.</p>

  <p>Elinizdeki kitap öncelikle insan doğasıyla ilgilidir – bir de <em>Homo sapiens</em> türünün sağlıklı bireylerinin, evrensel olan bilişsel ve duygusal yetilerle donatılması hakkındadır. Samuel Johnson şöyle yazmıştır: “Hepimiz aynı dürtülerle harekete geçiyor, aynı aldatmacalara kanıyor, tehlikelerden korkuyor, umut sayesinde canlanıyoruz, arzular aklımızı karıştırıyor ve hazlar bizi baştan çıkarıyor.”<a class="noteref" href="../Text/notlar.xhtml#n081" id="ref1">1</a> Ortak bir insan doğasını paylaştığımıza yönelik bol miktarda bulgu olması, bireyler, ırklar veya cinsiyetler arasındaki <em>farkların</em> da doğamızda olduğu anlamına gelmez. Konfiçyus <em>Analektler</em>’de şöyle derken haklı olabilirdi: “İnsanların doğası birbirine benzer; onları birbirlerinden ayıran alışkanlıklarıdır.”</p>

  <p>Modern biyoloji, insanları benzer kılan güçlerin, onları farklı kılan güçlerle aynı olmadığını söyler.<a class="noteref" href="../Text/notlar.xhtml#n082" id="ref2">2</a> (Aslında bu konularda farklı bilimciler çalışır: benzerlikler evrim psikolojisinin, farklar davranış genetiğinin işidir.) Doğal seçilim, etkin genlere –iyi işleyen organlar inşa edenleri– yoğunlaşıp etkisiz kalanları ayıklayarak canlı türünü homojenleştirmek ve türün genel bir standart tasarımını yaygınlaştırmak için çalışır. Mesele bizim düzgün çalışmamızı sağlayan şeyi açıklamaya geldiğinde, bir kuşun tüyleri kadar birbirimize benzeriz. Aynı fiziksel organlara sahip olduğumuz gibi (iki göz, karaciğer, dört odacıklı kalp) zihinsel organlarımız da aynıdır. Bu en çok dil örneğinde bellidir; sinir sisteminde eksiklik bulunmayan her çocuk, dil edinecek donanıma sahiptir ve bu durum zihnin başka bölümleri için de geçerlidir. Boş Sayfa kuramını çöpe atmak, herhangi bir farklılıktan çok, insanoğlunun psikolojik birliğine ışık tutmuştur.<a class="noteref" href="../Text/notlar.xhtml#n083" id="ref3">3</a></p>

  <p>Hepimiz aşağı yukarı birbirimize benzeriz, fakat birbirimizin klonu değiliz. Tek yumurta ikizleri dışında, her kişi benzersiz bir genetik yapıya sahiptir. Bunun nedeni rastgele mutasyonların genoma sızması ve bunların temizlenmesinin zaman alması, insanlar eşeyli ürerken bu mutasyonların yeni kombinasyonlar oluşturacak şekilde karılmasıdır. Doğal seçilim, mikroskobik seviyedeki genetik heterojenliği, proteinler arasında küçük ve gelişigüzel varyasyonlar biçiminde bir dereceye kadar korumaya eğilimlidir. Bu varyasyon organizmanın moleküler kilidinin şifresini sürekli değiştirir, böylece o organizmadan türeyenler, bu kilitleri kırmak için devamlı evrim geçiren mikropların bir adım önünde olur.</p>

  <p>Bütün türler genetik çeşitliliğini korur, fakat <em>Homo sapiens</em> en az çeşitlilik gösterenler arasındadır. Genetikçiler bize “küçük” tür der. Bu, kulağa kötü bir şaka gibi geliyor, özellikle de hamamböcekleri gibi gezegeni istila ettiğimiz düşünülürse. Onların kastettiği, insanlar arasındaki genetik varyasyon miktarının, biyologların az sayıda ferde sahip bir türde bulmayı beklediği varyasyon miktarıyla aynı olmasıdır.<a class="noteref" href="../Text/notlar.xhtml#n084" id="ref4">4</a> Örneğin şempanzeler arasındaki genetik farklar, insanların arasındakinden fazladır, üstelik biz onlardan çok daha kalabalığız. Bunun sebebi, atalarımızın, evrimsel tarihimizde çok kısa bir süre önce (yüz bin yıldan daha kısa süre önce) sıkı bir nüfus darboğazından geçmesi, yani nüfusumuzun küçük miktarda genetik varyasyona sahip az sayıda bireyden oluşacak şekilde nüfusun azalmış oluşudur. Ama türümüz hayatta kalıp yeniden toparlandı ve yaklaşık on bin yıl önce tarımın keşfiyle birlikte nüfus patlaması yaşandı. Bu patlama, sayımız azken mevcut genlerin birçok kopyasını üretti; o zamandan beri de genlerin yeni versiyonlarının birikebileceği kadar zaman geçmemiştir.</p>

  <p>Nüfus darboğazından sonra çeşitli noktalarda, ırklar arasındaki farklar ortaya çıktı. Fakat başka ırklardan insanlara baktığımızda hemen göze çarpan deri ve saç farklılıkları, aslında sezgilerimizi aldatan bir hiledir. Irksal farklılıklar genelde büyük oranda iklim adaptasyonlarıdır. Deri pigmenti tropik iklimler için bir güneş koruyucusuydu ve göz kapağı katmanları da tundra ikliminde gözlük işlevi görüyordu. Bu unsurlarla karşı karşıya gelen vücut kısımları aynı zamanda insanların gözüne ilk çarpan beden parçalarıdır. Bu da insanların ırksal farklılıkları, aslında olduğundan daha derin sanmasına yol açar.<a class="noteref" href="../Text/notlar.xhtml#n085" id="ref5">5</a> Yerel iklim adaptasyonları, insanların farklı derilere sahip olmasına yol açtı; fakat bunun aksi yönünde işleyen ve komşu grupları içten birbirine benzetmeye çalışan evrimsel bir güç de vardır. Nadir genler, yerel hastalıklara karşı bağışıklık kazandırabilir, böylece mürekkebin kâğıtta yayılması gibi, gruplar arası evlilikler sık gerçekleşmese bile, bu genler diğer gruplarca komşu gruptan emilir.<a class="noteref" href="../Text/notlar.xhtml#n086" id="ref6">6</a> Örneğin, yakın zamana dek sadece kendi içlerinde evlenme eğilimi göstermiş olsalar bile, tüm dünyada Yahudilerin, Yahudi olmayan komşularıyla genetik benzerlik göstermesinin sebebi budur. Her nesilde Yahudi olmayan yalnızca bir kişinin karıştığı din değiştirme, ilişki veya tecavüz olayı bile genetik sınırların zamanla bulanıklaşması için yeterlidir.<a class="noteref" href="../Text/notlar.xhtml#n087" id="ref7">7</a></p>

  <p>Bütün bu süreçleri hesaba katarak, alttaki tabloyu elde ediyoruz. İnsanlar nitelik olarak aynıdır, fakat nicelik açısından farklılık gösterebilirler. Nicel farklar biyolojik bağlamda küçüktür, ayrıca bu farklar ırklar ve etnik grupların <em>arasında</em> olmaktan çok, ırk veya etnik grup içindeki bireylerin <em>arasında</em> daha büyük ölçekte görülür. Bunlar güven uyandırıcı bulgulardır. Bir etnik grubun bireylerinin birbirine benzediğini ya da bir etnik grubun başka bir etnik gruptan temelden farklı olduğunu söyleyen herhangi bir ırkçı ideoloji, biyolojik yapımıza dair yanlış varsayımlara dayanıyor demektir.</p>

  <p>Fakat biyoloji, bizi bu zor durumdan tamamen kurtarmaz. Bireylerin genetik yapısı özdeş değildir, ayrıca bu farklılıkların beyin dışında vücudun her yerini etkilemesi pek olası değildir. Irklar ve etnik gruplar arasındaki genetik farklar, bireyler arasındaki farklardan çok daha küçük olsa bile, bu farkların var olmadığı söylenemez (bu farkların fiziksel farklılıklar doğurduğunu, insanlarda Tay-Sachs ve orak hücre anemisi gibi genetik hastalıklara farklı hassasiyetler oluşturduğunu görüyoruz). Günümüzde aslında ırkların var olmadığını, bunların tamamen toplumsal yapılar olduğunu söylemek epey rağbet görmekte. Bu söylem “renkli”, “Hispanik”, “Doğu Asyalı/Pasifik Adalı” gibi bürokratik sınıflandırmalar ve “siyahlar”la ilgili ırkçı kanaatler için kesinlikle doğrudur; fakat iş insanların genel farklarına geldiğinde abartılı bir söylemdir. Biyoloji antropoloğu Vincent Sarich, ırkın çok geniş ve soyu kısmen saf olan bir aile sayılabileceğine işaret eder. Bu yüzden bazı ırksal farkların –her ne kadar bu farklar, sabitlenmiş kategoriler arasındaki kesin sınırlar olmasa da– bir dereceye kadar biyolojik gerçekliği vardır. Kısa bir süre ölçeğinde ve tek bir çekirdek nüfustan evrimleşmiş insanların hepsi akrabadır; fakat binlerce yıldır çoğunlukla kendi aralarında birleşip üremiş olan Avrupalılar, Afrikalılara veya Asyalılara kıyasla birbirlerine daha yakın akrabadır, aynı şey Afrikalılar ve Asyalılar için de geçerlidir. Okyanuslar, çöller ve sıradağlar insanların geçmişte gelişigüzel eş seçmesini engellediği için, bizim ırk diye adlandırdığımız aynı soydan gelen ve her birinde gen frekansı dağılımı bir parça farklı olan geniş aileler hâlâ ayırt edilebilir durumdadır. Kuramsal olarak, değişkenlik gösteren bu genlerin bazıları kişiliği veya zekâyı etkileyebilir (gerçi bu tür farklar çoğunlukla ortalamalara etki eder, grup üyeleri de büyük oranda örtüşür). Bu, söz konusu genetik farklılıkların olmasının beklendiğini veya buna dair kanıtlar bulunduğunu söylemek anlamına gelmez, sadece biyolojik olarak böyle bir ihtimal vardır.</p>

  <p>(Bu arada kendi görüşüm, en çok tartışılan ırksal farklılığın, yani ABD’de siyahlar ile beyazlar arasındaki IQ farkının, eldeki bulgular ışığında genetik bir açıklamasının olmadığı yönündedir. Thomas Sowell, XX. yüzyılın büyük bölümünde ve tüm dünyadaki etnik gruplar arasında IQ farklarının bulunmasının istisna değil, kural olduğunu belgelemiştir.<a class="noteref" href="../Text/notlar.xhtml#n088" id="ref8">8</a> Kültürel ana akımın dışında kalan azınlık grupları üyelerinin ortalama IQ’su, çoğunluğun ortalamasının altında kalır. Bu azınlık gruplarına doğu ve güney Avrupa’dan ABD’ye göçenler, ABD’deki dağlarda yaşayan beyazların çocukları, Britanya’da kanal teknelerinde büyüyen çocuklar, Hebrides’te [İskoç adaları] Galce konuşan çocuklar da dahildir. Bu farklar, en azından günümüzdeki siyah beyaz farkı kadar büyüktü, fakat birkaç nesil içinde ortadan kayboldular. Birçok sebep yüzünden –ABD’deki Afrika kökenli Amerikalıların kölelik ve ayrımcılığa maruz kaldıklarında yaşadıkları, göçmenlerin veya kırsal alanda tecrit edilmiş grupların yaşadığı deneyimlerle kıyaslanacak gibi değildir– bunların kültürel ana akım modellerine geçişleri daha uzun sürebilir.)<a class="noteref" href="../Text/notlar.xhtml#n089" id="ref9">9</a></p>

  <p>Şimdi de cinsiyetlere bakalım. Farkların biyolojik olarak minik ve gelişigüzel olduğu etnik gruplar ve ırkların aksine, iki cinsiyet arasında en azından büyük ve sistemli bir fark vardır: Onların üreme organları farklıdır. Evrimsel zeminden bakıldığında, kişi, kadınlar ve erkeklerin bu organları nasıl kullanacaklarını kontrol eden sinir sistemlerinde –örneğin cinsellikleri, ebeveyn içgüdüleri, eş bulma taktikleri gibi– biraz farklılık olmasını bekleyebilir. Aynı mantığı kullanarak kişi, her iki cinsiyetinde karşılaştığı zorluklarla uğraşan sinir sistemlerinin –genel zekâyı ilgilendiren sorunlar gibi (toplumsal cinsiyetle ilgili bölümde göreceğiz)– o kadar da farklı olmamasını bekleyebilir.</p>
  <hr />

  <p class="nonindent">Öyleyse biyolojideki keşifler, ırkçılık ve cinsiyetçiliği haklı çıkartabilir mi? Kesinlikle hayır! Bağnazlığa karşı çıkmak, insanların biyolojik açıdan ayırt edilemez olduğu iddiasına dayanmaz. Bu, bireyin ait olduğu belirli <em>grupların</em> ortalama özelliklerine göre yargılanmasını ayıplayan ahlaki bir tutumdur. Aydınlanmış toplumlar bir insanı işe alırken, mevkilerini yükseltip maaşlarını belirlerken, okullara alırken ve mahkemelerde, onun ırkını, cinsiyetini ve etnik kökenini görmezden gelmeyi seçer, çünkü bu seçimin alternatifi ahlaken çirkindir. İnsanlara ırk, cinsiyet ve etnik kökeni temelinde ayrımcılık yapmak haksızlık olur ve kontrol edemedikleri özellikleri yüzünden onları cezalandırmak anlamına gelir. Böyle bir tutum, geçmişte yapılmış adaletsizlikleri, yani Afrika kökenli Amerikalıların, kadınların ve diğer grupların köleleştirilmesini veya baskı altına alınmasını devam ettirmek olurdu. Bu tavır, toplumu birbirine düşman hiziplere bölüp korkunç zulümlere yol açabilir. Fakat ayrımcılık karşıtı olan bu tezlerden hiçbiri, insan gruplarının genetik yapılarının farklı veya benzer olmasına dayanmaz.</p>

  <p>İnsan doğası kavramı, ayrımcılığa vesile olmaktan çok uzaktır, üstelik ayrımcılığa karşı sesimizi yükseltmemizin sebebi bu kavramdır. Bu noktada, doğuştan gelen varyasyonlar ile doğuştan gelen evrenseller arasındaki ayrım önemlidir. IQ’sunu, fiziksel kuvvetini veya değişkenlik gösteren herhangi bir özelliğini umursamaksızın, tüm insanların belirli özellikleri paylaştığı kabul edilebilir. Kimse köleleştirilmek ve aşağılanmaktan hoşlanmaz. Kimse kendisine haksızlık yapılmasından hazzetmez, yani kontrol edemediği özelliklerine göre muamele görmek istemez. Ayrımcılık ve kölelik için duyduğumuz tiksinti (birçok insan bazı özellikler açısından farklılık gösterse bile) insanların bu özellikler bakımından farklılık göstermediğine dair inancımızdan kaynaklanır. Bu arada, söz konusu inanç, insanların doğuştan gelen tasaları olmadığını, yani kölelik veya aşağılanmadan hoşlanacak şekilde koşullandırılabileceklerini söyleyen sözüm ona ilerici öğretiyle zıtlık oluşturur.</p>

  <p>Politik eşitliğin, deneyci bir varsayım değil, ahlaki bir tutum olduğu görüşü, tarihin en ünlü eşitlik savunucularının bir bölümü tarafından ifade edilmiştir. Bağımsızlık Bildirisi şunu duyurur: “Biz şu gerçeklerin açık olduğu görüşündeyiz: bütün insanlar eşit yaratılmıştır.” Bildirinin yazarı Thomas Jefferson, biyolojik eşitliğe değil, hakların eşitliğine atıfta bulunduğunu açıkça söyler. Örneğin 1813’te John Adams’a gönderdiği bir mektupta şöyle yazar: “İnsanlar arasında doğal bir aristokrasi olduğu konusunda seninle hemfikirim. Bunun temeli erdem ve yeteneklerdir… Çünkü deneyimler gösteriyor ki, iyi veya kötü olsun, insanın ahlaki ve fiziksel nitelikleri belirli bir ölçüde babadan oğula geçebilmektedir.”<a class="noteref" href="../Text/notlar.xhtml#n0810" id="ref10">10</a> (Bildiri’nin aslında sadece beyazlar için geçerli oluşu ve Jefferson’ın kendi hayatında eşitlikçi bir tavrının olmayışı bu savı değiştirmez. Jefferson, beyazlar arasında doğuştan sahip olunan farkların bulunduğunu kabul etmesine rağmen, beyazlar arasındaki politik eşitliği savunmuştur – ki bu dönemine göre yeni bir fikirdi.) Benzer şekilde, Abraham Lincoln de, Bildiri’yi imzalayanların “herkesin renk, boyut, zekâ, ahlaki gelişim veya sosyal yetenekler” açısından değil, sadece “devredilemez belirli haklar” bakımından eşit olduğunu kastettiklerini düşünüyordu.<a class="noteref" href="../Text/notlar.xhtml#n0811" id="ref11">11</a></p>

  <p>Biyoloji ve insan doğası konularında en etkin çağdaş düşünürlerin bazıları da aynı ayrımı belirlemiştir. Modern evrim kuramının kurucularından biri olan Ernst Mayr, 1963’te şöyle yazarken neredeyse kırk yıl sürecek tartışmayı önceden görmüş gibiydi:</p>

  <blockquote>
    <p class="nonindent">Sırtını hiçbir kimlik anlayışına dayandırmayan eşitlik, biraz karmaşık bir kavramdır ve birçok kişinin elinden gelmediği görülen ahlaki bir duruş gerektirir. Bu kişiler insan çeşitliliğini yadsır ve eşitliği kimlik sahibi olmakla bir tutarlar. Ya da insan türünün –sadece morfolojik karakterlerin genlerle kontrol edilmesi, diğer zihin veya kişilik özelliklerinin “koşullanma”ya ya da başka genetik dışı etkenlere bağlı oluşu bakımından– organik dünyada bir istisna olduğunu iddia ederler. Bu yazarlar, ikizlerle yapılan çalışmaların ve hayvanlardaki morfolojik olmayan özelliklerin genetik çözümlemesinin sonuçlarını rahatlıkla görmezden gelirler. Yanlışlığı bu kadar açık olan önermelere dayanan bir ideoloji, sadece felakete yol açabilir. Bu ideolojinin insan eşitliğini savunması, bir kimlik iddiasına dayanır. Böyle bir şeyin olmadığı kanıtlandığı an, eşitliğe verilen destek de ortadan kaybolur.<a class="noteref" href="../Text/notlar.xhtml#n0812" id="ref12">12</a></p>
  </blockquote>

  <p class="nonindent">Noam Chomsky “Psikoloji ve İdeoloji” adlı makalesinde aynı konuya dikkat çeker. Herrnstein’ın IQ’ya dair tezine (6. Bölüm’de bahsedilmişti) katılmasa da Herrnstein’ın ırkçı diye suçlanmasına karşı çıkmış ve gerçekleri tehlikeli olmakla itham eden radikal bilimci arkadaşlarıyla arasına mesafe koymuştur:</p>

  <blockquote>
    <p class="nonindent">Irk ile IQ arasındaki ilinti (var olduğu ispat edilirse) sosyal sonuçlar doğurmaz. Bunun istisnası ırkçı bir toplumdur ve böyle bir toplumda her birey bir ırk sınıfına dahil edilir, kişiye kendi hakları olan bir birey gibi değil, dahil olduğu sınıfın temsilcisi olarak muamele edilir. Herrnstein, boy ile IQ arasında olası bir bağıntıdan bahsediyor. Bunun ne tür bir sosyal önemi olabilir? Elbette bir önemi yoktur, çünkü bizim toplumumuz boy ayrımcılığının baskısı altında inlemiyor. İnsanların ne tür bir eğitim alması gerektiğini veya nerede yaşayacağını ya da nasıl bir işte çalışacağını belirlerken, onları “boyu 1.80’in altında olanlar” ya da “boyu 1.80’in üstünde olanlar” diye sınıflandırmıyoruz. Bunun yerine, kişi neyse odur, yani kendi boyundaki insanların ortalama IQ’sundan bağımsız olarak değerlendirilir. Irkçı olmayan bir toplumda, ırksal sınıflandırmaların büyük bir önemi olmaz. Belirli bir ırksal altyapıdan gelen insanların ortalama IQ’su, belirli bir bireyin durumuyla ilgisizdir ve o birey, neyse odur…</p>

    <p>Aklıma gelmişken söyleyeyim, IQ’nun kalıtsal olabileceğini ve belki de öyle olduğunu bu kadar çok yorumcunun rahatsız edici bulması beni şaşırtıyor. Göreli boyun veya müzikal yeteneğin ya da yüz metre yarışında alınan derecenin kısmen genetik yapı tarafından belirlendiğinin keşfedilmesi de bu kadar rahatsız edici olur muydu? Neden insanların bu sorulara karşı, yanıtların soruları nasıl etkileyeceğine, bu yanıtların ne olacağına ve yanıtların ciddi bilimsel meselelerle (elimizdeki bilgi kapsamında) ya da iyi bir toplumdaki toplumsal uygulamalarla nasıl ilgisi olduğuna dair o ya da bu şekilde bir önyargısı var?<a class="noteref" href="../Text/notlar.xhtml#n0813" id="ref13">13</a></p>
  </blockquote>

  <p class="nonindent">Bazı okuyucular, bu mağrur duruşu güven verici bulmayabilir. Eğer tüm etnik gruplar ve cinsiyetlerin yetenekleri eşit olsaydı, ayrımcılık zaten kendiliğinden ortadan kalkar ve gerçekler ortaya çıkar çıkmaz insanlar ayrımcılık yapmayı bırakırdı. Fakat insanlar özdeş değilse, bu farkları hesaba katmak <em>akılcı</em> olacaktır. Her şey bir yana, Bayes kuramına göre, öngörüde bulunması gereken bir karar makamı (örneğin kişi seçtiği meslekte başarılı olacak mı diye karar verecek olan) önceki olasılıkları göz önüne almalıdır, örneğin o gruptaki insanların temel başarı oranına bakılmalıdır. Irklar ve cinsiyetler ortalamada farklıysa, ırk profili çıkarmak ya da toplumsal cinsiyeti stereotiplere sokmak matematiksel olarak makul gibidir; ayrıca ırk ve cinsiyet hakkındaki bilgilerin önyargılı niyetlerle kullanılmayacağını ummak da safdilliktir. Dolayısıyla insanlara birey olarak muamele etme siyaseti, üzerine ayrımcılığı azaltmaya yönelik hiçbir umudun asılamayacağı kadar ince bir pamuk ipliğine benzemektedir.</p>

  <p>Bu endişeye ilk anda verilebilecek bir karşılık, gruplar arasındaki farkların genetik kökenli mi yoksa çevre kökenli mi olduğunun sorgulanmasının doğurduğu tehlikedir. Ortalama ortalamadır ve matematiksel bir karar verecek makam da bu ortalamanın sebebiyle değil, bizzat ortalamayla ilgilenmelidir.</p>

  <p>Üstelik, ayrımcılığın ekonomik açıdan akılcı olabileceği gerçeği, ancak uyguladığımız siyasetler tüm bedelleri göz ardı ederek acımasız bir ekonomik optimizasyonu desteklerse gerçekten tehlikeli hale gelebilir. Ekonomik verimliliğin önünde tuttuğumuz birçok siyaset vardır. Örneğin oyunuzu, organlarınızı veya çocuklarınızı satmanız yasadışıdır; gerçi ekonomistler, gönüllü değiştokuşun iki tarafın da işine yarayabileceğini söyleyebilir. Bu kararlar modern demokrasilerde doğal olarak ortaya çıkar, ayrıca ırk ve toplumsal cinsiyet önyargılarına izin vermeyen kamu siyasetleri ve şahsi çabaları aynı kararlılıkla seçebiliriz.<a class="noteref" href="../Text/notlar.xhtml#n0814" id="ref14">14</a></p>

  <p>Olası grup farklılıklarıyla karşılaşıldığında, ayrımcılığı azaltmanın tek yolu ahlaki ve yasal yasaklar değildir. Bireyin nitelikleriyle ilgili ne kadar çok bilgiye sahip olursak, o kişiyi ilgilendiren istatistiksel bir kararda ırk veya cinsiyet ortalamalarının etkisi daha az olur. O halde, ayrımcılığın en iyi tedavisi, zihinsel yeteneklerin daha doğru ve etraflıca sınanmasıdır, çünkü kişi hakkında o kadar belirleyici bilgi elde edilir ki kimse kişinin ırkını veya toplumsal cinsiyetini hesaba katmaz. (Bununla birlikte, bu görüşün politik bir geleceği yoktur.)</p>

  <p>Birey hakkında karar vermek için onun dahil olduğu grubun istatistiklerle tahmin edilebilecek bir özelliğini kullanmak anlamındaki ayrımcılık, her zaman ahlakdışı değildir veya en azından biz buna daima ahlakdışı muamelesi yapmayız. Herhangi birinin davranışlarını hatasız tahmin etmek için ruhu okuyan bir röntgen makinesine ihtiyaç vardır. Testler, birebir görüşmeler, özgeçmiş ve tavsiye mektupları gibi sahip olduğumuz araçlarla bile kişinin davranışlarını öngörmek, sonuna dek kullanabilecek olsak dahi, sınırsız kaynaklar gerektirirdi. Kısıtlı zaman ve kısıtlı kaynaklarla verilmesi gereken ve belirli hataların yüksek bedellere yol açacağı bir karar, kişinin hakkında hüküm vermek için <em>bazı</em> özellikleri dayanak noktası olarak kullanmalıdır. Bu yaklaşım da, kişi hakkında illa bir stereotipe göre yargıda bulunulmasını getirir.</p>

  <p>Bazı durumlarda iki grup o kadar az örtüşür ki, gruplardan birine ayrımcılık yapmak konusunda mutlak bir rahatlık hissederiz. Örneğin, gezegendeki tüm şempanzeleri sınayarak okuyup yazabilen bir tanesini bulma ihtimalimiz bile olsa, şempanzelerin okullara alınmamasına kimse itiraz etmez. Şempanzelerin insan eğitiminden faydalanamayacağına yönelik türcü bir stereotipe dayanırız ve bir istisna bulma ihtimalinin, tek tek her birini incelemenin bedeline ağır basmadığını düşünürüz.</p>

  <p>Daha gerçekçi koşullar söz konusu olduğunda, ayrımcılık haklı mı değil mi diye anlamak için her olayı kendi başına ele alıp karar vermemiz gerekir. Gençlere oy verme ve sürücü olma haklarını tanımamak bir yaş ayrımcılığı biçimidir, ki bu durumda sorumluluk sahibi gençlere de haksızlık yapılmaktadır. Fakat arabasıyla ağaca çarpan gençlerle karşılaşmamak için, ne psikolojik olgunluğu belirleyen bir test geliştirmenin finansal bedelini ne de sınıflandırma yanlışlarının ahlaki bedelini ödemek istiyoruz. Neredeyse herkes ırksal sınıflandırma yüzünden dehşete düşer, örneğin “hem siyah olup hem de araba süren”<a class="noteref" href="../Text/notlar.xhtml#n0815" id="ref15">15</a> sürücüyü kenara çekmek ifadesinin tüyler ürpertmesi gibi. Fakat 2001 yılında Dünya Ticaret Merkezi ve Pentagon’a gerçekleştirilen terörist saldırılardan sonra, anketlere katılan Amerikalıların yarısı etnik sınıflandırmaya karşı olmadığını söyledi: “hem Arap olup hem de uçağa binen” yolcuların iyice incelenmesine karşı değillerdi.<a class="noteref" href="../Text/notlar.xhtml#n0816" id="ref16">16</a> Bu iki ifade arasında ayırım yapan insanlar, bir marihuana tacirinin yakalanmasının masum siyah sürücülere verilen zarara ağır basmadığı, fakat bir intihar eylemcisinin durdurulmasının masum Arap yolculara verilen zarara ağır bastığı mantığını yürütmüş olmalılar. Bedel-fayda hesapları bazen de ırka dayalı tercihleri haklı çıkarmak için kullanılabilir: Irk açısından çeşitlilik gösteren işyerleri ve kampüslerin faydasının, beyazlara karşı ayrımcılık yapılmasının bedeline ağır bastığı düşünülmüştür.</p>

  <p>Erkekler ve kadınların tüm açılardan aynı olmama ihtimali de siyasetleri belirleyen makamlara seçenekler sunmuştur. Bir bankanın müdür konumu için, bir kadın çalışan yerine, çocuk sahibi olduktan sonra işi bırakmaz gerekçesiyle erkek çalışan tercih edilmesi anlaşılabilir bir durumdur. Bir çiftin kızlarına bakıcılık yapması için erkek yerine, çocuklarına cinsel taciz yapma ihtimali daha düşük diye kadın bakıcı seçmesi de anlaşılır bir durumdur. Çoğu insan, bir suçun cezasının, suçu kimin işlediğine bakmadan herkes için aynı olması gerektiğine inanır. Fakat iki cinsiyetin tipik cinsel arzularını biliyoruz, yine de on altı yaşında bir kızı baştan çıkaran bir erkek ile on altı yaşında bir oğlanı baştan çıkaran kadına aynı ceza mı verilmelidir?</p>

  <p>Bunlar demokratik toplumlarda yaşayan insanların ayrımcılıkla ilgili ne yapılması gerektiği konusunda karar verirken karşısına çıkan meselelerden bazılarıdır. Önemli olan, gruplar arasındaki farkların ayrımcılığın temeli olarak <em>asla</em> kullanılmayabilecek olmasıdır. Önemli olan, gruplar arasındaki farkların bu şekilde kullanılmak zorunda olmamasıdır, ayrıca bazen ahlaki bir zemine dayanarak bu şekilde kullanılmaması gerektiğine de karar verebiliriz.</p>
  <hr />

  <p class="nonindent">O halde Boş Sayfa kuramı ırkçılık ve cinsiyetçilikle savaşmak için şart değildir. Zenginler ve fakirlerin bulundukları yeri hak ettikleri, dolayısıyla aşırı liberal siyaset uğruna ekonomik adaleti sağlayacak her ilkeden vazgeçmemiz gerektiğine yönelik inançla, yani Sosyal Darvincilikle mücadele etmek için de bu kuram gerekli değildir.</p>

  <p>Sosyal Darvincilik korkusu yüzünden, sosyal sınıfların genlerle bir ilgisi olabileceği fikrine modern aydınlar öcü muamelesi yapmıştır, gerçi bunun kısmen doğru olduğu düşünmemek biraz zordur. Felsefeci Robert Nozick’in verdiği bir örnekten yola çıkıp, bir milyon kişinin Pavarotti’yi şarkı söylerken dinlemek için on dolar vermeye hazır olduğunu, fakat beni dinlemek için on dolar vermek istemediklerini varsayalım. Bunun sebebi kısmen aramızdaki genetik farktır. Pavarotti benden on milyon dolar fazla kazanacak ve bütünüyle adil bir toplumda bile, genlerimin beni uzağında tuttuğu bir ekonomik katmanda yaşayacaktır.<a class="noteref" href="../Text/notlar.xhtml#n0817" id="ref17">17</a> İnsanlar büyük yeteneklerin meyvelerine daha fazla para ödemek istiyorsa, büyük ödüllerin doğuştan büyük yeteneklere sahip olanlara gitmesi acı bir gerçektir. Bunu engellemenin tek yolu, insanların keyfî oluşturulmuş kastlara mahkûm edilmesi, tüm ekonomik işlemlerin devlet tarafından kontrol edilmesi ya da boş sayfa olduğumuz için bizde doğuştan sahip olunan bir yetenek olmamasıdır.</p>

  <p>Şaşırtıcı sayıda aydın, özellikle de solcular, yeteneklerin ve özellikle de zekânın doğuştan geldiği meselesini reddeder. Stephen Jay Gould’un 1981 tarihli çok satan kitabı <em>The Mismeasure of Man</em> “zekânın tekil bir varlık olarak soyutlanmasının, beyinde belirli bir yere atfedilmesinin ve her bireyde bir rakamla nicelik kazandırılmasının, bu rakamların insanları bir değer hiyerarşisinde dizmek için kullanılmasının, ezilmiş ve dezavantajlı grupların –ırklar, cinsiyetler veya sınıflar– daima doğuştan aşağı sayılıp dolayısıyla statülerini hak ettikleri fikri”nin kirli çamaşırlarını ortaya dökmek için yazılmıştı.<a class="noteref" href="../Text/notlar.xhtml#n0818" id="ref18">18</a> Felsefeci Hilary Putnam, zekâ kavramının kapitalist toplumlara özgü “seçkincilik” denen bir sosyal kuramın parçası olduğunu ileri sürmüştü:</p>

  <blockquote>
    <p class="nonindent">Toplumsal örgütlenmenin daha az rekabetçi bir biçiminde, seçkincilik kuramının yerini başka bir kuram alabilir – eşitlikçilik kuramı. Bu kuram, sıradan insanların ilgi alanlarına giren her şeyi yapabileceğini; (1) sıkı motive olduklarında ve (2) uyum içinde topluca çalıştıklarında el attıkları işi harika yapacaklarını söyleyebilir.<a class="noteref" href="../Text/notlar.xhtml#n0819" id="ref19">19</a></p>
  </blockquote>

  <p class="nonindent">Başka bir deyişle, yeterince motive olur ve topluca çalışırsak, içimizden herhangi biri Richard Feynman ya da Tiger Woods olabilirdi.</p>

  <p>Zekânın varlığını yadsıyan akademisyenleri okuduğumda, söylenenleri gerçeküstü buluyorum. Zekâ, akademisyenlerde <em>saplantı</em> halindedir. Öğrenci kabul ederken ve yeni bir akademi üyesi alırken bunun üzerine bitmek tükenmek bilmeyen tartışmalara girerler; özellikle de birbirleri hakkında dedikodular yaparken varsa yoksa zekâdan bahsederler. Ne vatandaşlar ne de hangi siyaseti güderlerse gütsünler politikaları belirleyen makamlar, bu kavramı görmezden gelebilir. IQ’nun anlamsız olduğunu söyleyenler, mesele IQ’su 64 olan bir katilin idam edilmesini, çocukların IQ’sunu beş puan düşüren bir kurşun boyanın ortadan kaldırılmasını veya George W. Bush’un başkanlık niteliklerini tartışmaya geldiğinde hemen IQ kavramına başvurur. Her halükârda, zekânın bireyler için taşınmaz bir mülk olduğu, beynin özellikleriyle (toplam boyut, frontal lobların gri madde miktarı, sinir hücrelerinin iletim hızı, beyin glukozunun metabolizması gibi) bağlantılı olabileceği, bireyler arasındaki zekâ farklarının kısmen kalıtsal olduğu, zekânın gelir veya sosyal statü gibi hayata dair meselelerdeki varyasyonun bir kısmını öngördüğüne dair bol bol kanıt vardır.<a class="noteref" href="../Text/notlar.xhtml#n0820" id="ref20">20</a></p>

  <p>Bununla birlikte, doğuştan sahip olunan yeteneklerin varlığı, Sosyal Darvinciliğin ortaya çıkmasını <em>gerektirmez</em>. Birinin ötekine yol açacağına yönelik bu endişeye iki yanlış inanış yol açmaktadır. İlki ya hep ya hiç zihniyetidir; ki genetiğin sosyal açılımlarına dair tartışmalarda sık görülür ve bu tartışmaları saptırır. Doğuştan gelen farkların, sosyal statüye katkıda bulunan unsurlardan biri olma ihtimali, katkıda bulunan <em>tek</em> unsurun o olduğu anlamına gelmez. Salt şans, miras kalan servet, ırksal ve sınıfsal önyargılar, eşit olmayan fırsatlar (okul ve bağlantılar gibi), kültürel sermaye ve benzeri diğer unsurlar, yani ekonomik başarıyı getiren alışkanlıklar ve değerler vardır. Yeteneğin önemli olduğunu söylemek, önyargılar ve fırsat eşitsizliği önemsizdir anlamına gelmez.</p>

  <p>Fakat daha önemlisi, miras alınan yetenekler sosyoekonomik bir başarı getirse bile, bu durum, gelen başarının ahlaki anlamda <em>hak edildiği</em> anlamına gelmez. Sosyal Darvincilik, Spencer’ın neyin doğru olduğunu keşfetmek için evrime bakabileceğimizi söyleyen varsayımına dayanır, yani ona göre “iyi” olmak “evrimsel açıdan başarılı” olmaya indirgenebilir. Bu yaklaşım “doğalcılık yanılgısı”na örnek vaka olarak bir rezillik içinde hayatını sürdürmekte: Yani doğada olan her şey iyidir inancında yaşamaktadır. (Spencer ayrıca insanların zenginlik, güç ve statü gibi toplumsal başarılarını, yaşayan evlatlarının sayısı gibi evrimsel başarılarıyla karıştırmıştır.) Doğalcılık yanılgısı terimi 1903’te ahlak felsefecisi G. E. Moore tarafından <em>Principia Ethica</em> [Ahlak ilkeleri] adlı eserinde uyduruldu, ki bu kitap Spencer’ın bahsettiği ahlakın canına okumuştur.<a class="noteref" href="../Text/notlar.xhtml#n0821" id="ref21">21</a> Moore “Hume’un Giyotini” ilkesini devreye sokmuştu: Bir şeyin doğru olduğunu ne kadar ikna edici şekilde gösterirseniz gösterin, bu durum mantıksal açıdan o şeyin doğru <em>olduğunu</em> kanıtlamaz. Moore “bu davranış evrimsel açıdan daha başarılıdır, fakat iyi bir davranış mı?” diye sormanın akla yatkın olduğunu belirtir. Bu sorunun bir anlam taşıması, evrimsel başarı ve iyiliğin aynı şey olmadığını gösterir.</p>

  <p>Biyolojik farklılıklar, bir sosyal adalet kavramıyla gerçekten uzlaştırılabilir mi? Mutlaka. Felsefeci John Rawls, meşhur adalet kuramında bizden, cahillik perdesi altında pazarlıklar yapan ve doğuştan miras aldıkları yetenekler veya statüden habersiz bencil unsurların, yani musallat oldukları makinelerden habersiz hayaletlerin belirlediği bir toplum sözleşmesi düşlememizi ister. Ellerine kötü sosyal veya genetik kartların gelebileceğini bilen bu bedensiz ruhların, içinde doğmayı kabul edeceği toplumun, adil bir toplum olacağını ileri sürer.<a class="noteref" href="../Text/notlar.xhtml#n0822" id="ref22">22</a> Eğer bunun adalet üzerine makul bir kavram olduğunu düşünüyorsanız, söz konusu unsurların geniş bir sosyal güvence ağı ve halka geri verilmeye açık bir vergilendirme (herkese verilebilecek teşvikler yetmezse) konusundaki ısrarlarıyla da hemfikirseniz, <em>sosyal statüdeki farkların %100 genetik olduğunu düşünseniz bile</em>, halkı kollayan toplumsal siyasetleri haklı bulabilirsiniz. Bu siyasetler, bireylerin birbirlerinden ayırt edilememesinin bir sonucu değil, kelimenin tam anlamıyla bir adalet meselesi olacaktır.</p>

  <p>Aslında, doğuştan sahip olunan yetenek farklılıklarının varlığı, Rawls’ın sosyal adalet kavramını özellikle işe yarayan ve konuyla sonuna kadar ilgili bir olgu haline getirir. Eğer bizler boş sayfalar olsaydık ve eğer ayrımcılığı tamamen ortadan kaldıran bir toplum var olsaydı, fakirlerin bulundukları yeri hak ettikleri söylenebilirdi, çünkü standart yetenekleriyle başarısız olmayı seçmiş olurlardı. Fakat insanların yetenekleri farklılık gösteriyorsa, yeteneklerini sonuna dek kullansalar bile, insanlar önyargısız bir toplumda fakir düşebilir. Rawlsçılar bu haksızlığın düzeltilmesi gerektiğini ve insanların yetenekleri bakımından farklılık gösterdiğini anlamazsak, bu adaletsizliğin gözden kaçabileceğini söyler.</p>
  <hr />

  <p class="nonindent">Bazı insanlar bana bu tumturaklı tezlerin, içinde yaşadığımız tehlikeli dünyaya göre fazla süslü olduğunu ima etti. Kabul edilmelidir ki insanların farklı olduğuna yönelik veriler mevcuttur, fakat sosyal bilimlerdeki veriler her zaman kusursuz olmadığı için, eşitsizliğe işaret eden bir sonuç bağnazlar ve Sosyal Darvinciler tarafından kötü amaçlarla kullanılabileceği için, temkinli davranmak adına bile bile hata yapmamız, insanların özdeş olduğunu söyleyen ve çürüttüğümüz o varsayıma sarılmamız gerekmez mi? Bazıları, insanların genetik farklılıklar gösterdiğine <em>emin</em> olsak bile, aynı olduklarını söyleyen kurguyu yaymamız gerektiğine inanır, çünkü bu öykü, suiistimale pek olanak tanımaz.</p>

  <p>Bu iddia, Boş Sayfa kuramının iyi ahlaka dair çıkarımlardan başka bir şeyi olmadığı, insan doğası kuramının ise kötü çıkarımlara sahip olduğu aldatmacasına dayanır. İnsan farkları söz konusu olunca, evrensellerin durumunda olduğu gibi, iki yönlü tehlike vardır. Farklı konumlardaki insanların doğuştan gelen yeteneklerinin farklılığı düşünülürse, ki bu düşünce hatalıdır, o zaman buradaki ayrımcılık ve fırsat eşitsizliğini gözden kaçırabiliriz. Darwin’in kelimeleriyle söylersek: “Fakirlerin sefaletinin sebebi doğa kanunları değil de, bizim kurumlarımız ise günahımız çok büyüktür.” Fakat farklı konumdaki insanların aynı olduğu yanlışlıkla düşünülürse, o zaman dürüstçe kazandıkları ödülleri kıskanabilir ve diklenmeye yeltenecek kişilerin başını ezecek zorlayıcı siyasetleri uygulayabiliriz. Ekonomist Frederick Hayek şöyle yazar: “İnsanların eşit doğduğu doğru değildir;… onlara eşit davranırsak ortaya onları gerçek konumlarında fiilen bir eşitsizlik çıkar;… (bu yüzden) onları eşit bir konuma yerleştirmenin tek yolu onlara farklı davranmaktır. Dolayısıyla kanun önünde eşitlik ile maddi eşitlik hem birbirlerinden farklıdır hem de çatışırlar.”<a class="noteref" href="../Text/notlar.xhtml#n0823" id="ref23">23</a> Isaiah Berlin, Karl Popper ve Robert Nozick gibi felsefeciler de benzer konulara dikkat çekmiştir.</p>

  <p>Eşitlik adına eşit olmayan muamele birçok şekle girebilir. Bazı uygulamaları hem savunanlar hem de karalayanlar çıkar; örneğin zenginlerden fazla para alan vergilendirmeler, ağır emlak vergileri, okullarda yeteneğe göre değil yaşa göre ilerleme, belirli ırklara veya bölgelere avantaj sağlayan kotalar ve tercihler, özel tıbbi bakım veya başka gönüllü işlemlere getirilen yasaklamalar gibi uygulamalar ihtilaflar doğurur. Fakat bazı uygulamalar kesinlikle tehlikeli olabilir. İnsanların başlangıçta eşit olduğu varsayılıp sonuçta bazıları daha zengin oluyorsa, gözlemciler zenginlerin daha açgözlü olduğuna karar verebilir. Konulan teşhis yetenek kapsamından çıkıp günaha kaydığında, sunulan tedavi de zenginliklerin yeniden dağıtılması fikrinden çıkıp intikama kayar. XX. yüzyıldaki birçok zulüm eşitlikçilik adına gerçekleştirilmiş ve başarıları suç olarak gösterilen birçok insan hedef alınmıştır. Sovyetler Birliği’nde kulaklar (“köylü burjuvası”) Lenin ile Stalin tarafından imha edildi; Çin’de Kültür Devrimi sırasında öğretmenler, eski toprak ağaları, “zengin köylüler” aşağılandı, işkence görüp katledildi; Kamboçya’da Kızıl Khmer yönetimi sırasında şehir sakinleri ve eğitimli profesyoneller ölümüne çalıştırıldı veya idam edildi.<a class="noteref" href="../Text/notlar.xhtml#n0824" id="ref24">24</a> Doğu Afrika ve Okyanusya’daki Hintliler, Nijerya’daki Ibolar, Türkiye’deki Ermeniler, Endonezya ve Malezya’daki Çinliler ve neredeyse her yerdeki Yahudiler gibi eğitimli ve girişimci azınlıklar evlerinden edildiler veya tertiplenen katliamlarla öldürüldüler; çünkü bu azınlıkların başarıları apaçık ortada olan bireyleri, asalak ve sömürücü olarak görüldü.<a class="noteref" href="../Text/notlar.xhtml#n0825" id="ref25">25</a></p>

  <p>Boş olmayan sayfa, özgürlük ve maddi eşitlik arasındaki takasın bütün siyasal sistemlerin yapısında var olması anlamına gelir. Büyük siyasal felsefeleri bu takası ele alış şekline göre tanımlanır. Sosyal Darvinci sağ, eşitliğe hiç değer vermezken totaliter sol ise özgürlüğe hiç değer vermez. Rawlsçı sol, eşitlik uğruna özgürlükten biraz feragat ederken; liberal sağ, özgürlük için eşitlikten biraz feragat eder. Makul insanlar en iyi takas şekli konusunda hemfikir olamasa bile, ortada böyle bir takasın olmadığını söylemek hiç de makul değildir. Bu durumda, bireyler arasında doğuştan sahip olunan farklarla ilgili herhangi bir keşif, üzeri örtülmesi gereken bir bilgi değil, bu takaslar hakkında zekice ve insanca bir karar vermemize yardım edebilecek bir bilgidir.</p>
  <hr />

  <p class="nonindent">Öjenizm hayaleti, ayrımcılık ve Sosyal Darvinciliğin hayaletleri kadar kolayca yok edilebilir. Kilit rol burada da biyolojik gerçekleri insani değerlerden ayırt etmektir.</p>

  <p>İnsanların zekâsı ve kişiliği genetik farklılıklar gösteriyorsa, daha zeki ve daha hoş insanlar olmak için seçici bir şekilde üreyebilir miyiz? Muhtemelen bunu yapabiliriz, gerçi genetik ve gelişimin karmaşık yapısı, bu işi, öjenizm yandaşlarının düşündüğünden daha zor kılar. Seçici üreme aditif (eklemeli) etkiye sahip genler – yani genomdaki diğer genlerden bağımsız olarak aynı etkiyi uyandıran genler için basittir. Fakat bilimsel deha, atletik hüner ve müzikal yetenek gibi bazı özelliklere davranış genetikçileri emergenik özellikler der: Yani onlar genlerin belirli <em>kombinasyonlarıyla</em> vücut bulurlar, bu yüzden “saf soylar” oluşturmazlar.<a class="noteref" href="../Text/notlar.xhtml#n0826" id="ref26">26</a> Üstelik, belirli bir gen farklı çevre şartlarında farklı davranışlara yol açabilir. Biyokimyacı (ve radikal bilimci) George Wald, William Shockley’in Nobel ödülü kazanan bilimciler sperm bankası için kendisinden meni rica edildiğinde şu yanıtı vermişti: “Nobel ödüllü kişiler üreten sperm istiyorsanız, fakir bir göçmen terzi olan babam gibi insanlarla temasa geçmelisiniz. Benim spermlerin dünyaya ne verdi ki? İki gitarist!”<a class="noteref" href="../Text/notlar.xhtml#n0827" id="ref27">27</a></p>

  <p>Belirli özelliklere sahip bireyler üretebilsek, bunu yapmalı mıyız? Bu iş için hangi özelliklerin seçileceğini bilecek kadar bilge, üreme işini nasıl hayata geçireceğini bilecek kadar bilgili ve insanları en samimi kararları konusunda cesaretlendirecek veya zorlayacak kadar sert bir hükümet gerekirdi. Gelecekte daha iyi bir toplumun oluşacağı sözünü verse bile, hükümetin eline böyle bir güç vermeyi demokratik bir toplumda çok az kişi kabul eder. Bireylerin özgürlüklerinden ödeyeceği bedel ve yetkililerin olası suiistimali kabul edilemez.</p>

  <p>Radikal bilimcilerin yaydığı inancın aksine, XX. yüzyılın büyük kısmında öjenizm, sağın değil solun gözde davasıydı.<a class="noteref" href="../Text/notlar.xhtml#n0828" id="ref28">28</a> Öjenizm Theodore Roosevelt, H. G. Wells, Emma Goldman, George Bernard Shaw, Harold Laski, John Maynard Keynes, Sidney ve Beatrice Webb, Margaret Sanger ve Marksist biyologlar J. B. S. Haldane ile Hermann Muller gibi birçok ilerici, liberal ve sosyalist tarafından savunuldu. Safların neden böyle oluştuğunu anlamak zor değil. Muhafazakâr Katolikler ve Kitabı Mukaddes Kuşağı<a class="noteref" href="../Text/notlar.xhtml#n0829" id="ref29">29</a> Protestanları öjenizmden nefret etti, çünkü bu, aydınlar ve seçkin bilimcilerin Tanrı rolüne büründüğü bir girişimdi. İlericiler öjenizmi seviyordu, çünkü öjenizmi statüko yerine reform, liberallik yerine aktivistlik ve bencillik yerine toplumsal sorumluluktan yana görüyorlardı. Üstelik, toplumsal bir hedefi gerçekleştirmek için devlet müdahalesinin artması konusunda bir dertleri yoktu. Ama öjenizmin ABD ve Batı Avrupa’da zorla kısırlaştırmaya, sonra da Nazi Almanyasının politikalarına yol açtığını görünce, çoğu kişi bundan yüz çevirecekti. Öjenizm tarihi, insan doğasıyla ilgili ahlaki sorunların, o bildik sağ-sol tartışmaları kapsamına sığmayan, ama tehlikeli zıt değerler bağlamında yeniden çözümlenmesi gereken birçok olaydan biridir.</p>
  <hr />

  <p class="nonindent">Biyolojik insan doğası kavramının Nazilik ile olan ilişkisi, en hastalıklı çağrışımdır. İnsan doğası görüşüne olan karşıtlık onlarca yıl önce başlamış olsa da, Nazi Soykırımının acı anılarının II. Dünya Savaşı sonrası entelektüel hayatta insan doğası kavramının tabu haline gelmesinin ana sebebi olduğu konusunda tarihçiler hemfikirdir.</p>

  <p>Hitler XX. yüzyılın başında çok popüler olan Darvinciliğin yozlaştırılmış versiyonlarından ve genetik biliminden kuşkusuz etkilenmişti; zehirli öğretisini açıklarken de özellikle doğal seçilim ve en uygun bireyin hayatta kalması kavramlarına atıfta bulunmuştu. Grupların seçilim birimi sayıldığı, ulusal güç ve canlılık için gruplar arasındaki mücadelenin gerekliliğinin öngörüldüğü aşırı bir Sosyal Darvincilik görüşüne inanıyordu. Grupların anayasalarla ayrılmış farklı ırklar olduğunu, bu grupların üyelerinin ise kendilerini diğer grupların bireylerinden ayıran biyolojik bir altyapıyı paylaştığını, grupların arasında güç, cesaret, dürüstlük, zekâ ve uygarlık zihniyeti farkı bulunduğunu düşünüyordu. Aşağı ırkların neslinin tükenmesinin doğanın faziletlerinden biri olduğunu, üstün ırkların canlılık ve erdemlerini genetik saflıklarına borçlu bulunduğunu, ayrıca üstün ırkların aşağı ırklarla üreyerek yozlaşma tehlikesi altında olduğunu yazmıştır. Yürüttüğü istila savaşını, Yahudiler, Çingeneler, Slavlar ve eşcinsellere uyguladığı soykırımı gerekçelendirmek için bu inançlardan faydalanmıştır.<a class="noteref" href="../Text/notlar.xhtml#n0830" id="ref30">30</a></p>

  <p>Biyolojinin Naziler tarafından kötüye kullanılması, sapkın fikirlerin korkunç sonuçlar doğurabileceğine, ayrıca aydınların da fikirlerinin kötü amaçlar için kullanılmamasına dikkat etme sorumluluğu taşıdığına dair bir hatırlatmadır. Bu sorumluluğun bir kısmı da Nazizmin yaşattığı dehşeti, akademik itiş kakışlarda ortaya çıkan söz düellolarında kullanmak adına önemsizleştirmemektir. Uzlaşamadığınız insanları Nazizmle bağdaştırmak, Hitler’in kurbanlarına veya başka soykırımları engelleme çabalarına hiçbir fayda getirmez. Tam da bu olaylar çok vahim olduğu için, bunların sebeplerini eksiksizce tanımlama sorumluluğunu taşıyoruz.</p>

  <p>Nazilerin kötüye kullanması, bir görüşü yanlış veya şeytani yapmaz. Tarihçi Robert Richards’ın Nazizm ve evrim biyolojisi arasındaki sözde bağlantı hakkında yazdığı gibi “bu tür muğlak benzerlikler kafi gelecekse, hepimizin darağacını boylaması gerekir.”<a class="noteref" href="../Text/notlar.xhtml#n0831" id="ref31">31</a> Aslında, Nazilerin suiistimal ettiği görüşleri yasaklarsak, insan davranışlarına evrim ve genetik penceresinden bakmanın çok daha fazlasından vazgeçmemiz gerekirdi. Evrim ve genetik araştırmalarını sansürlemek zorunda kalırdık. Ayrıca Hitler’in Nazizmi kurarken faydalandığı birçok görüşü de baskı altına alıp sindirmemiz gerekirdi:</p>

  <p class="extract">• <em>Hastalık mikrobu kuramı:</em> Naziler, Yahudilerin bulaşıcı bir mikrop gibi olduğunu, salgın hastalığı kontrol altında tutmak için yok edilmeleri gerektiğini söylerken tekrar tekrar Pasteur ve Koch’a atıfta bulunmuştur.</p>

  <p>• <em>Romantizm, çevrecilik ve doğa sevgisi:</em> Naziler Alman kültürünün romantik damarını kabarttı. Bu akım <em>volk</em>’un [halk], kaderleri doğa ve toprağa gizemli bir bağla bağlanmış insanlardan oluştuğuna inanırdı. Bunun aksine Yahudiler ve diğer azınlıklar yozlaşmış şehirlerde kök salmıştı.</p>

  <p>• <em>Filoloji ve dilbilim:</em> Aryan ırk kavramı, dilbilimcilerin tarihöncesinde yaşadığını varsaydığı bir kavme dayanır. Hint-Avrupa kökenli bu kavmin binlerce yıl önce anavatanlarından etrafa yayıldığı, Avrupa ve Asya’nın büyük kısmını ele geçirdikleri düşünülüyordu.</p>

  <p>• <em>Dinsel inanç:</em> Hitler Hıristiyanlıktan hoşlanmasa da, ateist değildi ve kutsal bir planı yerine getirdiği inancıyla cesaret bulmuştu.<a class="noteref" href="../Text/notlar.xhtml#n0832" id="ref32">32</a></p>

  <p class="extract">Nazilerin çarpıtmaları yüzünden kendi bilimimizi çarpıtma tehlikesi, hayali bir tehlike değildir. Bilim tarihçisi Robert Proctor, Amerikalı kamu sağlığı görevlilerinin sigara içmenin kansere yol açtığını kabul etmekle birlikte bu bağıntıyı ilk kuranların Naziler olması sebebiyle yavaş davrandığını göstermiştir.<a class="noteref" href="../Text/notlar.xhtml#n0833" id="ref33">33</a> Bazı Alman bilimciler, belli belirsiz de olsa Nazizmi çağrıştırdığı için ülkelerinde biyomedikal araştırmalarının engellendiğini ileri sürer.<a class="noteref" href="../Text/notlar.xhtml#n0834" id="ref34">34</a></p>

  <p>Hitler inançları, biyolojiyi (veya dilbilimi, doğayı, sigara içmeyi ya da Tanrı’yı) kaynak gösterdiği için değil, otuz milyon insanın kanına eli bulaştığı ve sayısız insanın akıl almaz acılar çekmesine sebep olduğu için kötüdür. Eylemlerinin suçunu, inançlarının akla gelen her tarafına bulaştırmak, ancak geri tepecek bir hareket olabilir. Fikirler diğer fikirlere bağlıdır ve Hitler’in görüşlerinden birinin herhangi bir gerçeklik payı taşıdığı –ırkların biyolojik bir gerçekliği olduğu veya Hint-Avrupalıların gerçekten istilacı bir kavim olduğu– anlaşılsa bile, Nazizmin aslında o kadar yanlış olmadığını kabul etmek istemeyiz.</p>

  <p>Nazi Soykırımı, sayısız siyasal ve bilimsel konunun ele alınış şeklini değiştiren münferit bir olaydır. Fakat XX. yüzyıldaki ideolojik temelli tek soykırım o değildi ve aydınlar diğer soykırımlardan –Sovyetler Birliği, Çin, Kamboçya ve diğer totaliter devletlerde Marksizm adına işlenen toplu cinayetlerden– çıkardıkları dersleri özümsemeye ancak başlamıştır. Sovyet arşivlerinin açılması, Çin ve Kamboçya devrimlerine dair bilgiler ve anıların ortaya çıkması, bu ideolojinin sonuçlarını, II. Dünya Savaşı’nın sonuçları kadar acı verici olarak tekrar değerlendirme zorunluluğunu gündeme getiriyor. Günümüzde tarihçiler, Komünistlerin toplu katliamları, zorunlu sürgünleri, işgücünü köleleştirmeleri ve yapay kıtlıklarının 100 milyon ölüme mi yoksa “sadece” 25 milyon ölüme mi yol açtığını tartışıyor. Bu zulümler Nazi Soykırımından ahlaken daha mı kötü, yoksa “sadece” ona denk mi diye tartışıyorlar.<a class="noteref" href="../Text/notlar.xhtml#n0835" id="ref35">35</a></p>

  <p>Dikkate değer bir gerçek şudur: Hem Nazi hem de Marksist ideolojiler büyük ölçekte ölümlere yol açmış olsalar da, <em>onların biyolojik ve psikolojik kuramları birbirinin zıttıydı</em>. Marksistler ırk kavramını kullanmıyordu, genetik miras fikrine karşıydılar ve insan doğasının insanın biyolojisinde kök saldığı görüşüne düşmandılar.<a class="noteref" href="../Text/notlar.xhtml#n0836" id="ref36">36</a> Marx ve Engels yazılarında Boş Sayfa kuramını açıkça benimsememişlerdi, fakat insan doğasında kalıcı özellikler olmadığı konusunda kaya gibi serttiler. Onlara göre insan doğası, tarihsel geçmişlerinde insan gruplarının maddesel çevreleriyle gerçekleştirdiği etkileşimden oluşur ve insanlar çevreyi değiştirip aynı anda çevre tarafından değiştirildikleri için insan doğası sürekli değişim içindedir.<a class="noteref" href="../Text/notlar.xhtml#n0837" id="ref37">37</a> Bu yüzden zihinde doğuştan sahip olunan bir yapı bulunmaz; zihin, tarih ve toplumsal etkileşimin diyalektik süreçlerinden ortaya çıkar. Marx’ın söylediği gibi:</p>

  <blockquote>
    <p class="nonindent">Tarih, insan doğasının sürekli dönüşümünden başka bir şey değildir.<a class="noteref" href="../Text/notlar.xhtml#n0838" id="ref38">38</a></p>

    <p>İnsanın koşulları oluşturması kadar, koşullar da insanı oluşturur.<a class="noteref" href="../Text/notlar.xhtml#n0839" id="ref39">39</a></p>

    <p>Maddesel hayatın üretilmesinin biçimi, toplumsal, siyasal ve entelektüel yaşantıların genel süreçlerini koşullandırır. İnsanın varoluşunu belirleyen kendi bilinci değildir, bunun aksine, toplumsal varoluşu insanın bilincini belirler.<a class="noteref" href="../Text/notlar.xhtml#n0840" id="ref40">40</a></p>
  </blockquote>

  <p class="nonindent">Durkheim ve Kroeber’in bireysel insan aklının ilgilenmeye değmeyeceği konusundaki ısrarlarının öncesinde Marx şunları yazmıştı:</p>

  <blockquote>
    <p class="nonindent">İnsan, dünyanın dışında bulunan ve soyut bir varlık değildir. İnsan bir <em>insanlar dünyasıdır</em>, Devlet ve Toplumdur, insanın özü, her bireyin içinde yer alan soyut bir olgu değildir. İnsanın gerçek doğası toplumsal ilişkilerinin bütünüdür.<a class="noteref" href="../Text/notlar.xhtml#n0841" id="ref41">41</a></p>

    <p>Bireyler elden geldiğince ekonomik sınıflandırmanın kişileştirilmiş hali, belirli sınıf ilişkilerinin ve sınıf çıkarlarının vücut bulması olarak ele alınır.<a class="noteref" href="../Text/notlar.xhtml#n0842" id="ref42">42</a></p>

    <p>(Ölüm) türün <em>her bir</em> birey üzerinde acı bir zaferi ve bireylerin birliğine muhalif gibi görünür. Fakat birey sadece <em>belirli bir tür-varlığıdır</em> ve aynı şekilde ölümlüdür.<a class="noteref" href="../Text/notlar.xhtml#n0843" id="ref43">43</a></p>
  </blockquote>

  <p class="nonindent">Marx’ın XX. yüzyıldaki takipçileri, Boş Sayfa kuramını ya da en azından bununla ilgili olan dövülebilir malzeme metaforunu benimsemiştir. Lenin, Nikolay Buharin’in “kapitalist çağın insan malzemesinden Komünist insanlar üretme” idealini kabul etmiştir.<a class="noteref" href="../Text/notlar.xhtml#n0844" id="ref44">44</a> Lenin’in hayranı olan Maksim Gorki “bir madenbilimci için mineraller neyse, Lenin için de emekçi sınıflar odur”<a class="noteref" href="../Text/notlar.xhtml#n0845" id="ref45">45</a> ve “insan hammaddesini işlemek, oduna şekil vermekten çok daha zordur”<a class="noteref" href="../Text/notlar.xhtml#n0846" id="ref46">46</a> diye yazmıştır (ikinci cümleyi köle işçilerle inşa edilen bir kanalı överken yazmıştır). Boş Sayfa metaforundan yola çıkıp 65 milyon insanın ölümünden sorumlu olabilecek bir kişinin yazdıklarına kadar geldik:</p>

  <blockquote>
    <p class="nonindent">Boş bir kâğıt yaprağın üzerinde mürekkep lekesi olmaz, dolayısıyla en yeni ve en güzel kelimeler bu yaprağın üzerine yazılabilir, en yeni ve en güzel resimler bu yaprağın üzerine çizilebilir.</p>

    <p class="right">— Mao Zedung<a class="noteref" href="../Text/notlar.xhtml#n0847" id="ref47">47</a></p>
  </blockquote>

  <p class="nonindent">Vatandaşlarının dörtte birini öldüren bir siyasal hareketin söyleminde de bunu görüyoruz:</p>

  <blockquote>
    <p class="nonindent">Sadece yeni doğmuş bebekler lekesizdir.</p>

    <p class="right">— Kızıl Khmer sloganı<a class="noteref" href="../Text/notlar.xhtml#n0848" id="ref48">48</a></p>
  </blockquote>

  <p class="nonindent">Hükümetlerin arka çıktığı toplu katliamlara dair bu yeni fark ediş, davranışlarla ilgili biyolojik yaklaşımların emsalsiz bir kurnazlığı olduğunu ileri süren savaş sonrası anlayışı ters yüz eden doğuştancı bir inanç sisteminden kaynaklanabileceği gibi, anti-doğuştancı bir inanç sisteminden de kaynaklanabilir. Devlet soykırımının nedenlerinin doğru anlaşılması için Nazizm ve Marksizmi birbirine paralel yollara sokan ortak inançlar ile Marksizm adına işlenen benzersiz zulümlere yol açan Marksizme özgü inançlara bakılmalıdır. Yeni bir tarihçi ve felsefeci dalgası da tam olarak bunu yapmaktadır.</p>

  <p>Nazizm ve Marksizmin ortak arzusu insanlığı baştan şekillendirmekti. Marx “İnsanların kitlesel değişimi şarttır” diye yazarken, Hitler “insanoğlunu baştan yaratma isteği” Nasyonal Sosyalizmin özüdür, diye yazar.<a class="noteref" href="../Text/notlar.xhtml#n0849" id="ref49">49</a> Onlar bu hayalin peşindeyken bir devrimci idealizmi ve tiranca bir kesinliği paylaşıyor, siyasetlerinin insani sonuçları uyarınca gerekli olan aşamalı reformlara veya düzenlemelere sabır göstermiyorlardı. Tek başına bu yaklaşım bile felaket için davetiyedir. Aleksander Soljenitsin’in <em>Gulag Takımadaları</em>’nda yazdığı gibi: “Machbeth’in kendini haklı çıkarma gerekçeleri zayıftı; vicdanı onu yedi bitirdi. Evet, Iago bile biraz masumdu. Shakespeare’in kötü karakterlerinin hayalgücü ve ruh kuvveti bir düzine cesetle sınırlı kalmıştı. Çünkü onların bir <em>ideolojisi</em> yoktu.”</p>

  <p>Marksist sosyalizm ile Nasyonal Sosyalizm arasındaki ideolojik bağlantı hayal ürünü değildir.<a class="noteref" href="../Text/notlar.xhtml#n0850" id="ref50">50</a> Hitler 1913’te Münih’te yaşarken Marx’ı dikkatle okumuştu, iki ideolojinin paylaşacağı önemli bir önermeyi ondan almış olabilir.<a class="noteref" href="../Text/notlar.xhtml#n0851" id="ref51">51</a> Bu önerme, tarihin halk grupları arasındaki önceden belirlenmiş çatışmalar silsilesi olduğu ve insanoğlunun ilerlemesinin gruplardan birinin diğerlerine üstünlük sağlamasıyla mümkün olacağı inancıdır. Naziler için bu gruplar ırklara, Marksistler için sınıflara denk geliyordu. Naziler için bu çatışma Sosyal Darvincilik, Marksistler için sınıf mücadelesiydi. Naziler için zafer kazanacak ırk Aryandı, Marksistlere göre proletarya muzaffer olacaktı. Bu ideolojiler hayata geçirilince zulümlere birkaç adımda yol açtılar: mücadele (şiddete bu ad takılmıştır) kaçınılmaz ve faydalıdır; belirli gruplar (Aryan olmayan ırklar veya burjuva) ahlaken aşağıdır; insanın refah durumunun gelişmesi için bu gruplara boyun eğdirilmesi veya yok etmesi gerekir. Gruplar arası mücadeleyi öngören ideoloji, şiddet içeren çatışmalar için doğrudan bir gerekçe sunmaktan uzaktır, üstelik insanın sosyal psikolojisinin çirkin bir özelliğini harekete geçirir: İnsanları gruplara bölmek ve ötekileştirilen insanlara sanki daha az insanlarmış gibi muamele etmek. Bu grupların biyolojik yapıları veya tarihsel geçmişleriyle tanımlanması fark etmez. Psikologlar, insanları yazı tura atmak da dahil, herhangi bir bağlamda ayırarak, gruplar arası düşmanlık yaratılabileceğini bulmuştur.<a class="noteref" href="../Text/notlar.xhtml#n0852" id="ref52">52</a></p>

  <p>Gruplar arası mücadele ideolojisi, Marksizm ve Nazizmin doğurduğu benzer sonuçları açıklar. Boş Sayfa ideolojisi de Marksist devletlere özgü özelliklerden bazılarını açıklamaya yardımcı olur:</p>

  <p class="extract">• İnsanların yetenek veya güdü gibi psikolojik özellikleri farklılık göstermiyorsa, o zaman refaha ulaşmış kişiler ya paragözdür ya da hırsızlığa bulaşmıştır (daha önce bahsettiğim gibi). Kulaklar ve “zengin” ya da “burjuva” köylülerin topluca öldürülüşü, Lenin ve Stalin’in Sovyetler Birliği, Mao’nun Çin’i ve Pol Pot Kamboçyasının bir özelliğiydi.</p>

  <p>• Zihinde doğuştan gelen bir yapı yoksa ve deneyimlerle şekilleniyorsa, toplum kendi istediği türde zihinler yaratmak için deneyimleri kontrol altında tutmalıdır (“En güzel şiirler boş yaprağa yazılır”).<a class="noteref" href="../Text/notlar.xhtml#n0853" id="ref53">53</a> XX. yüzyılın Marksist devletleri sadece diktatörlük değil, <em>totaliter</em> diktatörlüklerdi. Hayatın her yönünü kontrol altına almaya çalıştılar: çocuk yetiştirme, eğitim, giyim, eğlence, mimari, sanat, hatta yiyecekler ve cinsellik. Sovyetler Birliği’ndeki yazarlara “insan ruhu mühendisleri” olmaları emredilmişti. Çin ve Kamboçya’da zorunlu toplumsal yemekhaneler, haremlik-selamlık yetişkin yatakhaneleri, çocukların anne babalarından ayrılması tekrar tekrar gerçekleştirilen (ve iğrenilen) deneylerdi.</p>

  <p>• İnsanlar sosyal çevreleri tarafından şekilleniyorsa, o zaman burjuva olarak büyümek kalıcı bir psikolojik iz bırakabilir (“sadece yeni doğmuş bebekler lekesizdir”). Devrim öncesi yönetimlerdeki toprak ağalarının ve “zengin köylülerin” soyundan gelenler kalıcı bir işaret taşıyor ve sanki burjuva soyundan olmak genetik bir özellikmiş gibi bunlara zulmediliyordu. Daha kötüsü, soy göze görünmediği, fakat üçüncü kişiler tarafından keşfedilebilir olduğu için insanları “kötü altyapıları”ndan ötürü dışlamak, toplumsal rekabette bir silah haline gelmişti. Dolayısıyla bu yönetimler altındaki hayatı Orwell-vari bir kâbusa çeviren bir suçlama, paranoya havası oluştu.</p>

  <p>• İnsanların, ailelerinin çıkarlarını “toplumun” çıkarlarından üstün tutmasına yol açacak bir doğası yoksa, kendi topraklarında mahsulüne devletin el koyduğu kolektif çiftliklerden daha fazla mahsül üreten insanlar ya açgözlü ya da tembel olmalı ve bu yüzden cezalandırılmalılar. Dolayısıyla çalışmayı teşvik eden unsur, kişinin kendi çıkarını gözetmesi yerine korku olmuştur.</p>

  <p>• Bireylerin zihinleri toplum denen süperorganizmanın birbirinin yerini alabilen bileşenleriyse, o halde sağlık ve refahın birimi birey değil toplumdur, insanların emeğinden faydalanması gereken de odur. Birey haklarına yer yoktur.</p>

  <p class="extract">Bunların hiçbiri, Boş Sayfayı şeytani bir kuram diye karalamaz, tıpkı insan doğasına inanmanın şeytani bir kuram olmayışı gibi. İki kuram, bunların bayraktarlığını yapan kişilerin işlediği kötücül eylemler bakımından epey ayrılmıştır, ikisi de somut temellere dayanılarak değerlendirilmelidir. Fakat amaç, insan doğası bilimleri ile XX. yüzyılın ahlaki felaketleri arasındaki yanıltıcı bağlantıyı yok etmektir. Bu yüzeysel ilişki, kendimizi anlama çabamızın ve bu felaketlerin nedenlerini çözme zorunluluğumuzun önünde duruyor. Eğer bu nedenlerin, tam anlayamadığımız kendimizle bir ilgisi varsa, söz konusu nedenleri anlamanın önündeki en büyük engel de budur.</p>
</body>
</html>
