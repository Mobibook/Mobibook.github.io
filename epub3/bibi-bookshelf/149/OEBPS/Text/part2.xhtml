<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="part">II. KISIM<br />
  KORKU VE NEFRET</h1>

  <p class="nonindent">XX. yüzyılın ikinci yarısının ortalarına gelindiğinde, yüzyılın ilk yarısındaki sosyal bilimcilerinin düşünceleri, hak edilmiş bir zaferin sefasını sürüyordu. Artık öjenizm, Sosyal Darvincilik, sömürgesel fetihler, çocuklara yönelik Dickensvari tedbirler, toplumun eğitimli kesiminde ırkçılık ve cinsiyetçilik yaklaşımlarının çekinilmeden açıkça ifade edilmesi, kadınları ve azınlıkları hedef alan resmî ayrımcılık gibi yaklaşımlar, Batı yaşamının ana damarlarından silinip gitmişti ya da en azından büyük bir hızla ortadan kayboluyordu.</p>

  <p>Aynı zamanda, yüzyılın büyük bölümünde eşitlik ve ilerleme ideallerinin ardına saklanıp kendi görüntüsünü bulanıklaştıran Boş Sayfa kuramında da çatlaklar oluşuyordu. İnsan doğasıyla ilgili yeni bilimler yeşermeye başlamıştı ve artık düşünmenin fiziksel bir süreç olduğu, insanların psikolojik klonlar olmadığı, cinsiyetlerin belin altında olduğu kadar omuzların üstünde de farklılaştığı, insan beyninin evrim sürecinden muaf tutulamayacağı, bütün kültürlerdeki insanların, evrim biyolojisindeki yeni düşüncelerle aydınlatılabilecek zihinsel özellikleri paylaştığı anlaşılıyordu.</p>

  <p>Bu gelişmeler, aydınlara bir seçim şansı sunmuştu. Serinkanlı dimağlar, bu keşiflerin eşit fırsatlar ve eşit haklar gibi siyasal ideallerle pek ilgisi bulunmadığını; söz konusu siyasal ideallerin insanların neye benzediğini anlatan bilimsel varsayımlar değil, insanlara nasıl davranmamız gerektiğini söyleyen ahlaki öğretiler olduğunu artık açıklayabilirdi. Aklı başında bir bilimcinin önerebileceği bir kuram ya da öngörülebilir herhangi veri ne söylerse söylesin, insanları köleleştirmek veya öldürmek, üzerlerinde baskı kurmak veya aralarında ayrım yapmak kesinlikle yanlıştır.</p>

  <p>Fakat o zamanlar serinkanlı dimağların sesinin dinlenebileceği bir zaman değildi. Ahlaki öğretileri bilimsel öğretilerden ayırıp koparmak yerine –ki bu yaklaşım, laboratuvarlar veya alan araştırmalarından ne tür sonuçlar çıkarsa çıksın kazanımlardan asla geri adım atılmayacağını temin ederdi– dünyanın en ünlü bilimcilerden bazılarının da dahil olduğu birçok aydın, bu iki öğreti arasında bağlantı kurmak için ellerinden geleni artlarına koymadılar. İnsan doğasına dair keşifler korku ve nefretle karşılandı, çünkü bu keşiflerin ilerlemeci idealleri tehdit ettiği düşünülüyordu. Bir zamanlar kendilerini radikal diye isimlendiren bu aydınlar artık merkezî bir konumda olmasaydı, insan doğasına dair ektikleri korku tohumları eğer modern entelektüel yaşantıda kök salmamış olsaydı, bütün bunlar rahatlıkla sadece tarih kitaplarına havale edilebilirdi.</p>

  <p>Elinizdeki kitabın bu kısmı, insan doğasını inceleyen yeni bilim dallarına karşı ortaya çıkmış siyasal güdümlü tepkiler hakkındadır. Bu karşıtlık aslında siyasal solun çocuğu olsa bile, sağcılar arasında da gittikçe yaygınlaşmaktadır. Sağ kanadın sözcüleri de benzer ahlaki itirazlardan bazılarıyla harekete geçmiştir. 6. Bölüm’de, insan doğasına dair yeni düşüncelere tepki olarak adeta volkan gibi patlayan dalavereleri nakledeceğim. 7. Bölüm’deyse bu tepkilerin, Boş Sayfa, Soylu Vahşi ve Makinedeki Hayalet kuramlarını desteklemeye yönelik, ahlaki bir zorunluluktan kaynaklandığını göstereceğim.</p>
</body>
</html>
