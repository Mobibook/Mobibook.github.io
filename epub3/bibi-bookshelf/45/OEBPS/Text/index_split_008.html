<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">DİLİN DİYALEKTİĞİ KIKIRDAKSIZ OLUYOR</h1>

  <p class="block_1"> </p>

  <p class="block_">Brecht Camii müezzinlerine çok fena gıcık olan, Bertolt Brecht’i bir dünya görüşünün tutsağı olmuş, pek de önemli sayılmaması gereken bir yazar olarak nitelendiren, Brechtseverlerin en gıcık olduğu, devrimci tiyatro ağzında “Amerikancı pezevenk” diye tanımlanan Martin Esslin’in “BERTOLT BRECHT YA DA GÜDÜMLÜLÜĞÜN TUZAKLARI” isimli, kırmızı kaplı kitabını, bana 25 Haziran 1973 günü saat 11.30’da Strazburg Devlet Tiyatrosunun ana kapısından çıkarken, kapıdan giriş yapan okul arkadaşım Jean - Michel verdi. Elinde bu kitap, sinirle okula geliyordu. Belki de ilk rastladığıma vereceğim bu kitabı diye çıkmıştı evinden, koşar adıma geçmişti okula doğru.</p>

  <p class="block_">“Selam!” dedim.</p>

  <p class="block_">“Selam” dedi ve elindeki kitabı bana uzatarak, sinirle sürdürdü konuşmasını: “Al! Brecht hakkında yazılmış en aşağılık kitap!”</p>

  <p class="block_">Kitabı aldım, Ernest Munch sokağındaki, çatı arasından bozma, bir buçuk odalı evime geldim. O aşşağılık kitap, benimle Kanada’ya gitti, yeniden Strazburg’a geldi, İstanbul’dan yurda giriş yaptı, Teşvikiye, Şişli, Kazancı Yokuşu, Gümüşsuyu, Rumelihisarı, Ataköy, Amavutköy, Etiler salak güzergâhını izleyerek Tarabya sırtlarına ulaştı.</p>

  <p class="block_">İnsan 1994’te Tarabya’da oturacağını bilse, bu uzun ve salak yolu izlemeden, 1975’te Teşvikiye’den bir taksi marifetiyle, gayet kestirme Tarabya’ya gelebilir, yol on dokuz yıl sürmez ve yol parası at ve deve ve dinozor tutmazdı. 1975’te eski bir impala taksiyle Teşvikiye’den Tarabya’ya gidiş, tutsa tutsa kaç dolar tutabilir, zaten dolar kaç kuruş? Üstelik kahvenin köşesinde, mahallemizin değerli şoförlerinden, Her Yol Bilir Kamil Ağbi’yle uzun bir pazarlık sonucu belirlenecek yol parası, taksimetre yok, bi bok yok.</p>

  <p class="block_">“On liradan aşşa, Kasımpaşa! Bir gıcır yeşil onluk görmeden bu impalanın kamışına benzin yürümüyor be canım!” der, sonra sana acır ve bir kıyak yaptığının altını çizerek, pos bıyıklarını sıvazlayarak, altı liraya razı olarak, geçer direksiyona Her Yol Bilir Kamil Ağbi:</p>

  <p class="block_">Tatlı adamdır, yalnız çok konuşur. Yol boyu bitmez tükenmez, hapis, ırza tecavüz, maç kavgası, esrar içen Amerikalıların ne biçim dövdüğü gibi sergüzeştlerini birbirine paralel kurgulu olarak anlatır. Onun Martin Esslin’in kitabıyla ilgisi, ne taşıdığını bilmeyerek kitabın bir karton kutu içerisinde başka kitaplarla arkadaş olarak, Teşvikiye’den Şişli Hanımefendi sokağa nakliye5ini sağlaması. Ancak Her Yol Bilir Kamil Agbi’nin, konumuzla ilgisi, kendine özgü bir dil konuşması. İstanbul argosuyla, “Kamilağbice” diyebileceğimiz mütekamil bir özgün dilin, Her Yol Bilir Kamil Ağbi’nin o anki sinir katsayısına orantılı olarak hercümerç edilmesinden oluşan, yalnız kendisinin konuştuğu, yani uydurduğu, sinirliyken de dünyaya alaylı bakabilen bir söylev biçimiydi bu.</p>

  <p class="block_">“Nerden buluyorsun lan bu lafları Kamil Ağbi?” denildiğinde de, sigarasını sömürür, dumanını üflerken, nikotinden ortası sararmış beyaz pos bıyıklarını sıvazlar:</p>

  <p class="block_">“Götümden uyduruyorum, ciğerim!” diyerek, bütün Teşvikiye’yi inleten bir kahkaha atardı. Gülmesi boyunca ağzı sanki Teşvikiye’yi yutacakmış gibi açılır, sonra o ağız Teşvikiye’ye acır, onu yutmadan kapanırdı.</p>

  <p class="block_">O aşşağılık kitabında, Martin Esslin, Brecht’i biraz da küçümseyici bir alayla ıcık cıcık incelerken, bir konuda ona hayranlığını gizleyemiyerek:</p>

  <p class="block_6">“…Brecht şiirlerinde ve oyunlarında kendisine özgü, belirli ritimler koyan ve belirli bölgesel bir şiveye bağlı kalmadan, gerçek konuşma havasını veren bir dil yaratarak, ender görülen bir başarıya ulaşır. Ancak bu dil, gerçekte hiç kimsenin kullanmadığı bir dildir. Belki yalnızca Brecht’in kendisi bu dili kullanmaktadır. Bu dil öylesine özgün, düşünülmüş ve değişik geleneklere dayanan bir dildir ki gerçek söylev havasını yaratır. Brecht’in pek bütünlüğü olmayan ilk oyunlarında bile halkın özellikle dikkatini çeken, kaliteyi yaratan bu dil olmuştur…”</p>

  <p class="block_">demekten geri kalmıyor.</p>

  <p class="block_">Bertolt Brecht ve Her Yol Bilir Kamil Ağbi bu anlamda benzeşiyorlar. Her Yol Bilir Kamil Ağbi’nin epik tiyatro üstüne kuramsal çalışmaları ve tiyatro eserleri yok. Ancak Brecht’in de, Sinop Cezaevinde mapus yatmışlığı, on beş yaşında kızı Maslak yolunda bozmuşluğu, Beşiktaş’ın Fener’e son dakika golüyle 21 yenilmesi üstüne, sekiz Fener’liyi dövmüşlüğü, esrar içen Amerikalıları marizlemişliği, ayakkabının topuğuna basmışlığı yok. Yani: ki Bertolt Brecht ve Her Yol Bilir Kamil Ağbi, ayrı ayrı ekoller.</p>

  <p class="block_">1928 Berlin’inin kaleminden kan damlayan eleştirmenlerinden Harry Kahn 17 Ocak tarihli “Die Weltbuehne” deki “Bert Brecht” başlıklı yazısında şöyle diyor:</p>

  <p class="block_6">“…Neyse ki Brecht’in stili var! Her an sizi iyi niyetle dinlemek zorunda bırakıyor. Öyle anlar geliyor ki, kişileri çeyrek saat boyu en aptal düşünceleri savunuyorlar. Zaman zaman söyledikleri tamamen anlamsız, ama önemli olan bunları hangi biçimde söyledikleri. Brecht’ten başka hiç bir yazar, halk kitlelerinin dilini yakalamayı bilememiştir. Karşılaştırma yaparsak Brecht’in yanında Hauptmann hiç bir doğallığı yokmuş gibi kalır, Toller’in yazdığı Almanca ise Brecht’e göre zavallıca gülünçtür. Çünkü Brecht’in dili ikinci planda dolaylı bir etmen ya da basit bir entelektüel anlatım sorunu değil, birinci dereceden bedenin bir işlevidir. Sözcüklerin seçimi “banal”dir ama sıralanış biçimi dâhiyanedir.”</p>

  <p class="block_">Her Yol Bilir Kamil Ağbi, Bertolt Brecht, Boris Vian özgün söylev biçimleriyle, öteki yazarlardan ayrılırlar. Bu ayrıntıyı herkes çok iyi algılamaz. Bu durumu hiç çakmamış yazarlar olduğu gibi, çakmış ve fakat benim de özgün bir dilim olsun diye ıkınmaktan öteye gidememiş olanlar da var. Şöyle bir bakın çevre düzenlemenize, mahallenizde ne kadar çok yazar var. Daha doğrusu o kadar çok yazar yok, bir sürü arzuhalci var.</p>

  <p class="block_">Yalandan filozof gasteciler var. Her boku biliyorlar. Örnek vermek çok ayıp, çoğunluktalar. Alın bir gavur gastesini, bakın bakalım kaç tane köşe yazarı var. Bizim gastelerden birini alın bakın, kim köşe yazarı değil? Her sayfada en az iki köşe yazarı, gastelerimiz maşallah çok sayfalı. Köşe yazarı olmayanın da ayrı bir özel köşesi var, kıvır and zıvır yazıyor. Haber yazarı da “ağbicim, biz sıradan bir muhabir değiliz ki bizim de elimiz adel fosforlu tutuyor!” düşüncesiyle, herhangi bir haberi, herhangi değilmiş gibi yazmaya uğraşıyor. Belirli ve kendince edebi bir Üslup içinde verme çabasında, Karadeniz bölgesinde Fiskobirlik ile alacaklı üreticiler arasındaki anlaşmazlığı.</p>

  <p class="block_">Ve fakat, Her Yol Bilir Kamil Ağbi’den dinlesen Fiskobirlik hikâyesini dinlemeye doyum almaz. Şunu demek istiyorum, Her Yol Bilir Kamil Ağbi, hiç kitap yazmamış çok önemli yazarlarımızdandır. Gel dikiz ki, çok kalın yazarlar antolojilerinde kendisine yer verilmemiştir.</p>

  <p class="calibre1" id="calibre_pb_8"> </p>
</body>
</html>
