<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">SENİN KEDİNİ NİYE BEN SEVİYORUM?</h1>

  <p class="block_1"> </p>

  <p class="block_">Hayvan seven insanlara bayılıyorum. Bin yaşasın sevgili Semiha Berksoy, akşamüstü elinde doğranmış ciğerler dolu naylon torbalarla Ayazpaşa sokaklarında, her birini kendi uydurduğu isimlerle çağırdığı Patili, Patisiz, Kotakafa, Wagner, Sarman, Straus, Dumkopf adları altında yüzlerce sokak kedisini yıllarca beslemiştir. Bu yüzden o yıllarda Ayazpaşa’da sokak başına elli kedi düşüyordu: Semiha Berksoy’un kıyakçılığını duyan tüm İstanbul kedileri Ayazpaşa’ya üşüşmüş, oralı oluvermişlerdi.</p>

  <p class="block_">Oldum olası kedi sevmem. Hayvan sevmez değilim. Köpek severim, at severim, tavşan severim, güvercin severim ama nedense kedi bir türlü ısınamadığım, ilişki kuramadığım bir hayvan. Ancak belirgin bir kedi düşmanlığım yok. Örneğin koynuna girmek için can attığınız bir kadın sizi evine davet etmiş, gidiyorsunuz, o çok hoş kadın ve üç kedi açıyorlar kapıyı.</p>

  <p class="block_">Bu ve fotokopisi durumlarda o kedilere gıcık olmam, sever gibi yaparım, ilgi gösteririm. İsimlerini sorar, beynimin gereği kalmayınca silinen şeyler bölümü hafızasına kaydeder, o kadını becerip o evden çıkana dek asla unutmam o üç kedinin adını. Ama evde o kadın olmasa, o üç kediyle üç dakika durmam orada.</p>

  <p class="block_">Bir gün bir metnini sahneleme izni almak üzere Bilge Karasu’nun evine gitmiştim. Evde esas çocuk bir kedi. Kitapların üstüne kurulmuş, zart oradan kalkıyor, gidiyor bir koltuğa yan gelip yatıyor. Karasu ona ismiyle hitap ediyor, konuşuyor. O evde ikisi yalnız yaşıyorlar, yazar kediye ev arkadaşı gibi davranıyor. Yazarın ev arkadaşı bacaklarımın arasında dolaşıyor. Bilge Karasu ile ilk görüşmem. Heyecanlıyım. Konuştuğumuz şeyler bence çok önemli. Bir ara, o sırada benim için hiç önemi olmayan o kedinin ayağına basıyorum. Kedi ciyaklıyor. Birden fırlıyor yerinden Karasu, kediyi kucağına alıyor. Franz Kafka tarafından yazılmalık bir sahne. Yaralandı mı? Hastaneye mi götürsek? Kedibülans mı çağırsak? Tedirgin oluyor, lafı uzatmadan izin istiyor, konuşmayı düşündüklerimin çoğunu konuşamadan hızla çıkıyorum hayran olduğum bu bilge yazarın evinden. Bir daha onu ne zaman aramak istesem hep aklıma kediye karşı işlediğim suç geldi, elim telefona gitti, vazgeçtiğim oldu, elimin telefona gidemediği oldu. Ne gidicek salak elim telefona, çevireceğim Bilge Karasu’nun numarasını, kimsiniz, diyecek, ne diyeceğim?</p>

  <p class="block_">“Sizin tavus kuşu kedinin ayağına basan hayvan!” demeyeceğim tabii ve fakat ben adımı söyler söylemez, o bunları düşünecektir mutlaka, diye düşünerek onu bir daha hiç arayamadım, başka hiç bir şey konuşamadık, oysa onunla konuşmak istediğim bir yığın şey vardı. Tanışmamız tek görüşmemiz oldu. O kedinin yüzünden. Kedinin bir suçu yok aslında, ben hayvanca hayvanın ayağına bastım. Bilerek değil, ayağımın altında o hayvanın ayağının olduğunun farkında değildim, Bilge Karasu’ya “SEVİLMEK” adlı oyununu nasıl sahnelemeyi düşündüğümü ve kafamdaki dekoru anlatıyordum.</p>

  <p class="block_">Bilge Karasu’nun ölüm haberini aldığımda aklıma hemen o kedi geldi. Bilge Karasu’suz ne mana şimdi o kedi?</p>

  <p class="block_">Bir ara Küçük Sahne’ye bir kedi dadanmış, yerleşmiş ve Ortaoyuncular’la bütünleşmişti. Baykal Kent onun tiyatroseven bir kedi olarak Beyoğlu’nda bar ve pavyon ve meyhaneler arasından Küçük Sahne’yi seçip bize sığındığına ve Ortaoyuncular’a uğur getireceğine inanarak, kediyi himayesine almış ve tarafımdan kovulmasına önlem olarak da adını Muhsin Ertuğrul koymuştu…</p>

  <p class="block_">“Saçmalama Baykal, kedinin ismi Muhsin Ertuğrul olur mu?”</p>

  <p class="block_">“Oldu artık. Kulağına üç kere “Muhsin” diye fısladım.”</p>

  <p class="block_">Kedi Muhsin o sezonu Küçük Sahne’de geçirdi. Bir zararını görmedik. Yazın tiyatro kapandı, sonbaharda geldiğimizde kedi tiyatroyu terketmişti.</p>

  <p class="block_">“Gider tabii ağbicim, üç ay perde kapalı olur mu? Kahroldu gitti Muhsin Ertuğrul!” diye yalandan ağladı Baykal Kent. Özel ve sert bir tonla vurguladığı “üç ay perde kapalı olur mu?” ara cümlesiyle altını çizmek istediği konu, yazın maaş alamadığı ve o an şiddetle paraya ihtiyacı olduğuydu. Sanki şiddetle paraya ihtiyacı olmadığı anlar varmış gibi. Nitekim epik ağlaması biter bitmez avans istedi. Konunun uzmanı olan Baykal, avansın böyle cenazesel ortamlarda istenmesi gerektiğini çok iyi biliyor, eğer ortada öyle bir hava yoksa kendisi derhal böyle bir ortam yaratıyordu. Avansı verildi, fakat parayı derhal alkole çevirmemesi tembih edildi. Kendisine güvenilmediği için geç vakit Çiçek Pasajı kontrol edildi ve Baykal Kent bir kemancı ve bir midyeciyle zil zuma sarhoş:</p>

  <p class="block_">“Bizi bırakıp nerelere gittin Muhsin Ertuğrul!” diye ağlayarak rakı içerken, Muhsin Ertuğrul’un kim olduğunu bilmeyen kemancı ve midyecinin de:</p>

  <p class="block_">“Yahu Muhsin Bey ölmüş!” diye salya sümük kadeh tokuşturdukları tarafımızdan gözle görüldü.</p>

  <p class="block_">Küçük Sahne’nin kedisi Muhsin’in bize getirdiği uğurlar, derhal Küçük Sahne’yi terketmemiz için Kültür Bakanlığı’nın bize açtığı mahkeme, Beyoğlu’nun trafiğe kapanarak tramvay inşaatına dönüşüp izleyicinin tiyatroya ulaşamaması için İstiklal caddesinin kazılıp sağa sola barikatlar kurulması, kimi tiyatrocu arkadaşlarımızın “Küçük Sahne’yi kurtarmak” adı altında beşinci kol faaliyetleriyle Ankaralara gidip, bizi oradan atıp oraya postu sermek amacıyla Küçük Sahne’yi mühürletmeleri, birer votka attıktan sonra Erol Günaydın’la birlikte o mühürü parçalayıp “fekhi mühür” suçundan mahkemelik oluşumuz ve daha da fenası Baykal Kent’in bir iftira sonucu hapse girişi biçiminde tezahür etti. Az uğurlu gelmedi yani bize o kedi.</p>

  <p class="block_">Sonra Ses Tiyatrosu’na taşındık. Bir gece “FERHANGİ ŞEYLER” oynuyorum, izleyici durup dururken kıkırdadı. Neye güldüklerini pek anlayamadım, üstünde de durmadım, durmaya vaktim yok, makinalı tüfek gibi oynuyorum. Biraz sonra salondan daha da manasız bir toplu gülme gelince sağı solu kestim, sahneden bok rengi bir kedinin geçmekte olduğunu gördüm:</p>

  <p class="block_">“Haaaıı! Ev sahibim Orkinos hanımın kedisi Bokkafa!” dedim. İzleyiciler alkışladılar. Az sonraki Orkinos Hanım telefon konuşmasının içine özel bir “Kediniz Bokkafa” paragrafı yazmak zorunda kaldım.</p>

  <p class="block_">Oyun biter bitmez teknisyen arkadaşlara:</p>

  <p class="block_">“Nerden girmiş o kedi? Bilet mi almış?” dedim.</p>

  <p class="block_">“Pasajın kedisi!” dediler, sanki tanıdık birinden söz eder gibi.</p>

  <p class="block_">“Pasajın kedisi ne demek lan? Pasaj kim? Dükkânlar kapanınca ortada kalan yol üstü kapalı sokak yani…”</p>

  <p class="block_">“Evet ağbi, sokak kedisi işte!”</p>

  <p class="block_">“Onu bulun ve derhal çıkarın tiyatrodan!”</p>

  <p class="block_">Bokkafa’nın tiyatrodan çıkarılması kolay olmadı. Ses Tiyatrosu labirent gibi, yer altında iki kat dehlizleri var, alçı tavanla çatının arasında ulaşılamaz muhteşem bir tavan arası var. Kaybolmanıza layık kostüm ve aksesuar depoları var. Bokkafa artist kompleksli bir kedi herhalde. Gündüz kayboluyor, gece oyun başlayınca mutlaka sahneden bir iki kez geçiyor. “FERHANGİ ŞEYLER”de yutturuyorum fakat öbür oyunlarda tuluat yapıp Bokkafa hikâyesi uydurulamıyor. “CATS” müzikali oynamıyoruz ki. Bokkafa da gişeye gidip, hangi akşam Bokkafalı oyun, hangi akşam onun reposu, hangi akşam “ÜÇ KURŞUNLUK OPERA” gibi şeyler sormuyor, kafasına esince dalıyor sahneye.</p>

  <p class="block_">Giderek Bokkafa’nın kadife koltuklara sıçması, daha sonra o sıçtığı yeri eşelemek arzusuyla kadifeleri yırtması gibi yan çalışmaları da gündeme gelince kendisinden kurtulunması şart oldu.</p>

  <p class="block_">“Bu kediyi tiyatroda bir daha görmek istemiyorum” dedim. Devrisi gün Bokkafa gene sahnede.</p>

  <p class="block_">“Gece yakalayıp atıyoruz sokağa, sabah gene tiyatroda ağbi!” diyor teknisyenler.</p>

  <p class="block_">“Nerden giriyor?”</p>

  <p class="block_">“Bilmiyoruz ağbi”</p>

  <p class="block_">“Niye geliyor? Onu hurda besleyen mi var?”</p>

  <p class="block_">“Hayır ağbi!”</p>

  <p class="block_">Çıldırmak işten değil. Bokkafa’nın parçaladığı kadifeler yenilenemiyor çünkü o renk kadife yok, Ses Tiyatrosu açılırken özel olarak dokutturmuşuz kilometrelerce, yedeği vardı, orası burası onarıldı, bitti.</p>

  <p class="block_">“Öldürücem lan bu Bokkafa’yı!” dedim.</p>

  <p class="block_">“İyi fikir ağbi! Onu sevdiğimizi sanıyor ondan geliyor, kötü davranmak lazım ki siktirsin gitsin!” dedi teknisyen Mehmet. O gece de onu epey tekmeleyerek dışarı atmış.</p>

  <p class="block_">Devrisi gün baktık Bokkafa yok ortada. Geçici bir huzurumuz oldu. Üç gün sonra Bokkafa “FELEK BİR GÜN SALAKKEN” oyunun otel odasına, otelin kedisi olarak banyodan girdi, otel odasını geçip, sahne merdivenlerinden inerek salonun çıkış kapısına doğru ağır ağır yol aldı, kayboldu.</p>

  <p class="block_">O akşam teknisyenlere gene bağırıp çağırdım.</p>

  <p class="block_">“Tiyatroda kedi istemiyorum ulan!” dedim. Ondan sonra da Bokkafa bir daha ortalıkta görülmedi, kedisiz tiyatro oynamanın huzuruna yeniden kavuştuk.</p>

  <p class="block_">Bir süre sonra bir mektup aldım. Şişli’den atılmış. Gönderen, hanımın isminin önünde “Prof. Dr.” kısaltmaları var. Profösör doktor bir bayandan geliyor mektup. Profösör doktor konusunu da çok iyi anlayamıyorum. Önce doktora verilip doktor olunuyor, sonra profösör olunuyor, artık profösör olduktan sonra, biz eskiden doktorduk biliyor musunuz, biçiminde o “Dr.” oraya gene niçin yazılıyor? Yüzbaşı albay olunca “Yüzalbay” ya da “ Albaşı” denilmiyor ki. Profösör olup da doktor olamamış tipler var demek ki, onların bu olamamışlıkları yüzünden, olmuşlar bu olmuşluklarını belirtiyorlar kartvizitlerinde ve kapılarında. Peki o doktor olamamış tipleri kim profösör yapmış, niye yapıyorlar? Yapmamak lazım. Eskiden bir de Ordinaryüs sıfatı vardı.</p>

  <p class="block_">“Ord. Prof. Dr” durumu. Neyse o kalktı. Profösör, frenkçe öğretmen demek.</p>

  <p class="block_">Fransa’da herkes profösör. İlkokul öğretmeninin de, üniversitedeki filozofun da kapısında “profösör” yazıyor, ama onlar bir yere mektup yazdıklarında isimlerinin başına “Prof.” yazmıyorlar, kartvizitlerinde de öyle bir şey yok, öğretmen olmaları meslekleri, isimlerinin altında meslek olarak belirtilebilir.</p>

  <p class="block_">Yoksa her meslek grubu işini adının önüne yazsa, bir inşaat mühendisi İnş. Müh. Müt. Avni Bilmemne, bir fırıncı Fır. Ahmet, bir kıdemli kokoreççi Kıd. Kok. Niyazi olarak belirtilmek durumda kalınır.</p>

  <p class="block_">Açtım Prof. Dr. hanımın zarfını içinden bir kartpostal çıktı, başlarına kasket takılmış iki şirin köpek iki dolu bira bardağının önünde, bir baloncukla köpeklerin ne demek istediği belirtilmiş:</p>

  <p class="block_">“Dostluğa!”</p>

  <p class="block_">Prof. Dr. hanımın Hayvan Dostları Derneği başkanı gibi ayrı bir sıfatı da olduğu anlaşıldı. Meğer söz konusu Bokkafa tiyatronun bulunduğu pasajda takı ve saat satan dükkân sahiplerinin kedisiymiş, kedinin kaybolmasından ötürü derin elem içindelermiş. Pasajdaki rakıcılarla konuştuk, üzgünler, Bokkafa’yı geri istiyorlar.</p>

  <p class="block_">“Madem Bokkafa sizin kediniz niçin bizim dükkânda yaşıyor?” sorumuza somut yanıt veremediler. Bizim teknisyenler Bokkafa’yı deniz aşırı bir yere götürdükleri için, onu bir daha görmedik.</p>

  <p class="block_">Bokkafa’nın Ses Tiyatrosu’na getirdiği uğur, tuvaletçi Nedim Bey’in ölümü, tiyatronun o sezon sonu inşaat gereğiyle kapanması ve bir buçuk yıl kapalı kalması oldu.</p>

  <p class="block_">Onarım tamamlanıp bir buçuk yıl sonra yeniden perde açıldığı gece 1266. “FERHANGİ ŞEYLER” sırasında gene sokaktan kedi miyavlaması duyuldu. Bana mı öyle geliyor gibisinden bir an duraladım, hayır yalnız bana değil izleyiciye de öyle geliyor, repliğim hazır zaten:</p>

  <p class="block_">“Orkinos hanımın kedisi Bokkafa!”</p>

  <p class="block_">Oyundan sonra teknisyen arkadaşlara sordum:</p>

  <p class="block_">“Nerden çıktı bu kedi?”</p>

  <p class="block_">“Pasajdaki takıcılar yeni kedi almışlar ağbi!”</p>

  <p class="block_">“Bir tane değil, iki taneler ağbi!”</p>

  <p class="block_">“Kedi almışsa gece giderken dükkânına kapasın, evine götürsün, gece koynuna alsın! Tiyatroda kedi istemiyorum.” dememin pek yararı olmadı, devrisi gün yeni kedilerimiz gene kadrolu olarak tiyatroda. Önce sokakkedisiperver (akıcılarla konuşmak, onlara kedilerini geceleri kendi dükkânlarına kilitlemelerini, kendi dükkânları içinde korumalarını öğütlemek gibi şeyler geçti aklımdan ve fakat bunun pek yararı olmayacağını, işin ucunun Hayvan Dostları Derneği’ne kadar gideceğini ve Prof. hanımın uzun bir mektubuyla karşı karşıya kalacağımızı düşündüm, kesin bir çözüme yöneldim. Topladım teknisyen arkadaşları “Arkadaşlar tiyatromuz sınırları içinde bulunan kedilerin başına 50 dolar ödül koydum. Canlı olarak kedi getirene 50 dolar!” dedim. Ödülün açıklandığı kısa toplantıdan çok kısa süre sonra teknisyen arkadaşlar tiyatronun tavan arasında fing atan iki kediyi iki ayrı karton kutu içinde getirdiler.</p>

  <p class="block_">“Nasıl yakaladınız?”</p>

  <p class="block_">Teknisyen Mehmet sırıtarak:</p>

  <p class="block_">“Ağbi siz 50 dolar deyince, gittik 1 dolarlık ciğer aldık, kutulara koyduk, hemen geldiler!” dedi. Mehmet’i kutladım. 50 dolarını takdim ettim. Kutuların ağzını bantlayıp, kutulara hava delikleri açtırdım. O akşam o yağışta evine nasıl ulaşacağını derin derin düşünen ışıkçı Hüseyin’e:</p>

  <p class="block_">“Bu akşam evine taksiyle gitmek ister misin?” dedim. Şaka yapıyorum sandı.</p>

  <p class="block_">“Nasıl yani ağbi?”</p>

  <p class="block_">“Bu akşam bu iki karton kutuyu bir taksiye koyup, evine taksiyle gidiyorsun, buyur taksi paranı kardeşim, sizin oralarda bir yerde taksiyi durdurup, karton kutuları açıp, bu tiyatro kültürü almış kedileri, azad ediyorsun, sizin oraların kültürel kalkınmasına da yararları olur.”</p>

  <p class="block_">“Olur ağbi!” dedi Hüseyin, gayet memnun. Niye memnun olmasın, Hüseyin Dudullu’da oturuyor.</p>

  <p class="block_">Yarın öbür gün takıcıların başka bir sokak kedisini benimseyecekleri kesin, ama olsun biz yöntemi bulduk, 50 dolar artı taksi.</p>

  <p class="calibre1" id="calibre_pb_70"> </p>
</body>
</html>
