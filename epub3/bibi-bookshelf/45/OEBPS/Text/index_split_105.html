<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">AÇMA PARANTEZ</h1>

  <p class="block_1"> </p>

  <p class="block_">Her şey doğallığını yitirmiş durumda. İlişkiler kuralları türetmiş, her şeyin kuralı koyulmuş, koya koya bıkılmayan, her gün bir yenisi koyulan bu kurallar da yasallığı peydahlamış. Yasal olarak suç olduğunu bilmediğin bir davranışta bulunsan bile, yasayı bilmemekle paçayı kurtaramıyorsun;</p>

  <p class="block_">“Pardon hakim bey, bisikletle damda gezmenin kamu vicdanını rencide ettiğini bilmiyordum!” demekle hakim sizi bağışlamaz. Bağışlayamaz, önünde bilmemkaç sayılı yasanın c bendi ve konuyla ilgili tehvidi içtihat kararları bulunmaktadır.</p>

  <p class="block_">Böyle bir düzen kurulmuş. Düzen ne peki? Bu kuralların dengesi, bir tür kural canbazlığı. Düzen bizi “Böyle bir düzen olmazsa olmaz!”a inandırmıştır, düzen olmaması düzensizlik demektir ki, o konumda, manitu korusun, kimin başına ne geleceğini kimse bilemez. Buradan da, düzenin kimin başına ne geleceğinden haberdar olmaktan hoşnut ve huzurlu bir konum olduğu sonucuna kaydırakla kayılabilir.</p>

  <p class="block_">Düzen bizi üretici olma sevdalarına sürükler. Var olmak için, bir işimiz olması, çalışmamız, bir şeyler üretmemiz gerekmektedir. Bunun karşılığında para kazanılır, daha çok çalışan daha çok kazanır, o para çar çur edilerek var olma sürdürülür.</p>

  <p class="block_">Açma parantez Varoluşçuluk!</p>

  <p class="block_">Düzen bizi ev sahibi, mal sahibi ve daha çok mülk sahibi olmaya dürtükler. Saygıdeğer ustam Vedat Günyol bu dürtüklenmeye karşı uzun yıllar nasıl direndiğini güler yüzlü ciddiyetiyle anlatıyor ve: “<i class="calibre2">Ne denli yanlış bir tutumda olduğumu ancak çok sonra anlayacaktım.</i>” diyor. (*)</p>

  <p class="block_">Düzen bizi ev sahibi olmaya zorluyor. Yoksa kiracılık hiç de fena değildir, hele mobilyalı ev tutarsan, taşınman an meselesi. Gel dikiz ki sürekli kira ödedikçe insan kendini keriz buluyor. Ödemeyenler var, ödememekle kalmayıp bir sürü evin sahibi ya da sahibesi olarak, aybaşında demet demet dalından kira derleyen var.</p>

  <p class="block_">“Mülkiyet nedir? Hırsızlık işte!” demiş, anarşizmin babası olarak kabullenilen Proudhon.</p>

  <p class="block_">Açma parantez Proudhon! 1809’la 1865 arasında yaşadığından kime ne?</p>

  <p class="block_">Mülkiyetin olmadığı yer var mı? Varmış bir zamanlar. Kanada’nın kuzey batısında yaşayan Kızılderili kabileleri arasında düzen şöyle kuruluymuş. Bir kabile reisi başka kabile reislerini davet eder, onları yedirir, içirir, sürekli hediyelere boğar, bunu yaparken kahkahalar atar, konuklarıyla alay eder ve sonunda hiçbir şeysiz kalırmış. Ardından başka bir kabile reisinin davetine gider, belini doğrulturmuş. Herkes sırayla iflas ediyor ve buna çok gülünüyormuş.</p>

  <p class="block_">Artık o Kızılderililer yoklar. Bana bu geleneği anlatan sonuncularından birini, Montreal’de bir barda bira içip, biraların çok pahalılığından şikâyet ederken gördüm, yirmi beş yıl önce. Bu geleneği çok sevmiş, o gün ona beş para ödetmemiştim, zaten pek parası yoktu, birayı pahalı bulma nedeni oydu, yeterince içemeyecekti, bugün ev sahibi kabile reisi benim, diyerek cebimdeki bütün parayı o akşam birlikte içtiğimiz biralara vermiştim. Param bitince de çok gülerek çıkmıştık bardan. Ayrılırken, devrisi gün aynı barda buluşmamızı önerdi:</p>

  <p class="block_">“Yarın ev sahibi kabile reisi benim!” dedi. Devrisi gün o bara gittiğimde, benden önce gelmiş birasını söylemişti bile. Beni görünce sırıtatak cebindeki dolarları çıkarıp gösterdi.</p>

  <p class="block_">“Nerden buldun bu parayı?”</p>

  <p class="block_">“Kürkümü sattım!” diye otuz iki diş güldü, o günün ev sahibi kabile reisi.</p>

  <p class="block_">Bütün gün içtik onun kürkünün parasıyla. Montreal’e lapa lapa kar yağıyordu.</p>

  <p class="block_">Açma parantez, Amerikalıların Kızılderili soykırımı!</p>

  <p class="block_1"> </p>

  <p class="block_">(*) VEDAT GÜNYOL / BENİM AZİZ NESİN’İM / Varlık-Haziran 98</p>

  <p class="calibre1" id="calibre_pb_105"> </p>
</body>
</html>
