<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">YÜKSELEN BURCUNUZ NE KADAR ALÇAK</h1>

  <p class="block_1"> </p>

  <p class="block_">Hiç de güzel geçmedi 1994 yılı Figen için. Fakat Figen bunu yılın başından itibaren biliyordu. İngilizce yayınlardan Oğlak burcu kadınının 1994 yılını ayrıntılarıyla okumuş, kötü bir yıl olacağını bile hile girmişti yıla, insanoğlunun kimi yıllara girmemek seçeneği yoktu ve yıldızlar haklı çıktılar. Oğlak burcunun kaderinde ne yazılmışsa geldi başına. Yeni yıla Koç burcu kocası Aydın’la birlikte İstanbul dışında bir otelde girdiler. Ve bu yılbaşı tatilinde değişik yayınlardan toparladıkları yıldız fallarını inceleyerek, kendileri için uğurlu ve uğursuz günleri ajandalarına işleyerek, o yıl ki işlerini ona göre ayarlamaya karar verdiler. İkisi de burçlar konusuna deli gibi inanıyor, yıldızların onlara çizdiği önceden belirlenmiş yoldan en ufak bir sapma yapmadan sürdürüyorlardı yaşamlarını. Aydın koç burcuydu ve koç burcunun bütün özelliklerini kendinde toplamıştı. Bu burcun insanlarının ellerini kullanmaktaki yeteneği ve onlardan çok iyi kasap, oduncu, demirci, operatör, olabileceği her yerde yazılıydı. Belki de bu yüzden bilgisayarcı olmuştu Aydın. Figen ise kendisi için yıldızlarca ideal meslek olarak belirlenmiş olan mimarlığı seçmişti.</p>

  <p class="block_">Yıl yıldızların belirlediği gibi başladı. Figen’in ocak ayını ılımlı bir biçimde geçirmesi gerekiyordu, şubat ayından itibaren şansı dönecek ve her şey istediği gibi olacaktı. Aydın’ın falında Ocağın 2’sindeki bir randevuyu kendini iyi hissetmediği için iptal edebileceği yazılıydı. Gerçekten o gün önemli bir randevusu vardı, kendini çok iyi hissediyordu fakat gene de falına uyarak, randevusunu iptal etti. Fiziksel olarak bu ay kendini fazla yormaması gerektiğini bildiriyordu yıldızlar. Kimi çalışmalarını şubat ayına kaydırdı. Ayın 15’i dolaylarında bir iş yolculuğu söz konusuydu. Ancak ortada ne söz konusu iş ne de yolculuğu vardı. Ayın 16’sında, karı koca ani bir kararla hafta sonunu geçirmek üzere İstanbul’dan Ankara’ya gittiler. Belki söz konusu iş görüşmesi bir rastlantıya bağlıydı. Hafta sonunu Ankara’da geçirdiler. Hiç bir iş görüşmesi olmadı. Pazartesi sabahı İstanbul’a döndüler. Bir fırsatı kaçırdıklarına hayıflanmaktaydılar ki, 21 Ocak cumartesi sabahı gazete dinamit gibi düştü kahvaltı masasına…</p>

  <p class="block_">“BURÇLARIN HEPSİ YANLIŞ” başlıklı yazıda yeni bulunan bir burçtan söz ediliyordu. Daha önce bilinen 12 burca bir on üçüncüsü eklenmişti, “Ophiuchus” ya da “Lokman” ismi verilen bu yeni burç 20 Kasım “17 Aralık arasını kapsıyor, o orayı kapsayınca herkesin burcu kayıyor.„ Birdenbire, 24 Mart doğumlu olan ve doğduğundan beri Koç burcunun özelliklerini koç gibi taşıyan Aydın’ın, nefret ettiği Balık burcundan olduğu ortaya çıkıyorken, 25 Aralık Noel gecesi doğan yıllardır oğlak burcu üstüne uzmanlaşmış olan Figen’in aslında Yay burcu olduğu anlaşılıyordu. Olamazdı böyle bir şey. Gasteyi birbirlerinin elinden çekerken yırttılar. Sonra sinirle saydam bantlayıp birlikte okudular..</p>

  <p class="block_">Londra Kraliyet Astronomi Derneği adına açıklamada bulunan Dr. Jacqueline Mitton, 13 burcun, astrologlarca hep göz ardı edildiğini, bu nedenle de tüm burç sisteminin yanlışlarla dolu olduğunu söylüyordu.</p>

  <p class="block_">Masayı ürkünç bir sessizlik kapladı. Gazetede çizilmiş yeni zodyak şemasında, taze çıkan Ophiuchus Aleyisselam burcu zart diye girmişti Yay burcuyla, Akrep burcunun arasına, bir doğum günü pastası dilimi gibi.</p>

  <p class="block_">Birbirlerine hiç bir şey söylemeden kütüphaneden burçlarla ilgili en güvendikleri yıllık tahminleri aldılar. Aydın birdenbire Balık burcunun 1995 durumuyla ilgilenmeye koyulurken, Figen de o güne kadar hiç ilgi duymadığı Yay burcu konusuna eğildi. Aydın’ın burcunda, ocak ayında önemli bir karar almaması, ayın 2l’inden sonra hayatında her şeyin değişebileceği yazılıydı. Bugün ayın 21’iydi işte. Aydın birden tipik bir Balık burcu erkeği olduğunu anladı. Yay burcu konusunu inceleyen Figen ağlıyarak ayrılmaları gerektiğini bildirdi. Aydın bunu saygıyla karşıladı.</p>

  <p class="block_">Bir daha görüşmemeye karar vererek, yükselen burçlarını tesbit etmek üzere ayrıldılar.</p>

  <p class="calibre1" id="calibre_pb_25"> </p>
</body>
</html>
