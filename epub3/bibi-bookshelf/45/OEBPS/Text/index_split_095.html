<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">KARADENİZ’DEN MANŞ DENİZİNE GİDEN FINDIKKABUĞU</h1>

  <p class="block_1"> </p>

  <p class="block_">Suyu sıkılmış bir gece, suyu bitmiş kendi bitmemekte dirençli. Gazetenin sabah okumadığım yerlerini irdeliyorum, az birazdan yatıcam, birden gayet fiskobirlik bir haberle irkildim. Aslına uygun olarak yeniden inşa edilen Shakespeare’in oyunlarını sergilediği Globe Tiyatrosu’nun taban döşemesinin eskisi gibi yapılması için Fiskobirlik tarafından bağışlanan 7.5 ton (30 metreküp) fındık kabuğu İngiltere’ye gönderilecek!</p>

  <p class="block_">Bağışlarla sürdürülen Shakespeare’in tiyatrosunun yeniden inşasına Fiskobirlik de katkıda bulunuyor. İlginç.</p>

  <p class="block_">İşin daha ilginç yanı, zamanı vaktinde de Karadeniz’den gemilerle İngiltere’ye tiyatro inşaatının zemininde kullanılmak üzere 7.5 ton, bilemedin 7 ton, çünkü eski ustalar malzeme kıymeti biliyorlarmış, şimdiki ustalar kıra döke, fire seve çalışıyorlar, sonra şimdi ne de olsa malzemeden çalan olur, eskiden malzemeden çalanın kellesi vuruluyormuş, şimdi, vay uyanık denilip geçiliyor, çalmayanı çok enayi buluyorlar, her ne karın virüsüyse, işte ta o zaman İngiliz’in kralı, Ünye’den, Fatsa’dan, Giresun’dan denize sarkan fındığın kabuğunu satın alıp, gemilere yükletip, Cebelitarık’tan dolaştırıp, okyanuslar aşarak, Manş denizi geçerek, İngiltere’ye getirtip tiyatronun zeminini yaptırıyor. Kim bilir o tiyatronun başka nelerini nerelerden getirtmiştir.</p>

  <p class="block_">İşte bu yüzden İngilizlerin Shakespeare’i var ve bu yüzden İngiliz tiyatrosu, dünyada kimi sanayi kollarına kafa tutan çok önemli bir iş kolu. Londra’da hiç bir gece hiç bir tiyatroda yer yok ve gişeciler çok küstah.</p>

  <p class="block_">Aslına uygun olarak çelik konstrüksiyona alınan, bir biçimde yeniden inşa edilen, Türkiye’nin ayakta kalan en eski tiyatrosu SES-1885’in bir buçuk yıl süren inşaatı, Etiler, Kadıköy, Bakırköy, Maçka, Maltepe, Bahçeşehir, Kartal, Bostancı, Yeni Bosna, Edirne, Tekirdağ, Bursa, Yalova, Viyana, İzmir, Londra, Mersin, Adana, İskenderun, Antakya, Gaziantep, Kahramanmaraş, Malatya, Ankara, Amsterdam, Brüksel, İzmit, Eskişehir, Çarşamba, Samsun, Ordu, Giresun, Trabzon, Bolu, Denizli, Isparta, Antalya, Konya, Diyarbakır, Fethiye, Çeşme, Ayvalık, Güre, Çanakkale, Erdek, Kuşadası, Marmaris, Bodrum, Didim, Aliağa, Altınoluk, Burhaniye, Dikili, Çorlu, Lüleburgaz, Kırklareli, Keşan, Adapazarı, Düzce, Karabük, Ereğli, Zonguldak, Bilecik, Kütahya, Uşak, Nazilli, Aydın, Söke, Manisa ve Balıkesir’de Ferhangi Şeyler, Felek Bir Gün Salakken, Aptallara Güzel Gelen Televizyon Dizileri ve Haldun Taner Kabare oyunlarımızı izlemek üzere tiyatroseverlerin kahramanca ve bir İngiliz kralı centilmenliği içinde ödediği bilet paralarıyla gerçekleşti.</p>

  <p class="block_">Yurt içinde ve yurt dışında bizimle dayanışan bu izleyicilerin hepsine bir bir teşekkür ederken, Fiskobirlik’e teessüf ediyorum. Aman İngiliz’in tarihi tiyatrosunun zemininde faul olmasın diye hibe ettiğiniz, belki İngiltere’ye jest olsun diye nakliyesini dahi üstlendiğiniz 7.5 ton fındık kabuğunun içini de bize kıyak yapabilirdiniz, biz de bir duvarı fındıktan yapardık.</p>

  <p class="block_">Neyse artık geç oldu, zaten ben de yatıcam, SES 1885’te kadife perde, sizin bu fiskobirlik gayretkeşliğinize rağmen, Shakespeare’inkinden önce açıldı. Aşkımızın Gemisi Fındık Kabuğu oyununun afişi eski yerine asıldı.</p>

  <p class="calibre1" id="calibre_pb_95"> </p>
</body>
</html>
