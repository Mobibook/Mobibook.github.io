<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">GÖLDE VAN GOGH KILÇIĞI</h1>

  <p class="block_1"> </p>

  <p class="block_">Turnenin güzergâhını biz belirlemeyiz. Turne düzenleyiciler o şehirden o şehre elde afiş, fellik fellik dolanırlar, hangi şehirde ne gün uygun sinema, düğün salonu ya da tiyatro icra edilebilir gördükleri yer bulurlarsa oraya asarlar afişi, sonra bize turne listesi verirler. O mekânda tiyatro oynanabilir mi, akustik sofunu nedir, dekor oraya sığar mı, dekor sığdıktan gayrı bize arkada soyunup giyinecek bir yer kalır mı, çişimiz gelirse nereye yaparız gibisinden yan sorunlarla ilgilenmez turne düzenleyiciler. Neyi düzenlerler belli değil, bu tipler sonunda sizin elinize hangi gün hangi şehirde oynadığınızı belirten bir liste verirler. Ve bu güzergâh genelde salakçadır. Adım adım sırasıyla dolaşamazsınız Anadolu’yu, zart Samsun’dan Adana’ya geçilir, zaman zaman Antalya’dan Malatya’ya yetişilir. Ben bu yolları, kendi arabamla, yalnız bir uzun yol şoförü olarak yaparım. Yalnız derken, kalabalıktır arabanın içi, Boris Vian, Bulat Okucava, Âşık Mahzuni, Vivaldi, Beethoven, cümbür cemaat gezeriz Anadolu’da.</p>

  <p class="block_">Vivaldi’yle Beethoven didişirler, Mahzuni bıyık altından güler onların haline;</p>

  <p class="block_">“Bunnar da bi alem, gurban!”</p>

  <p class="block_">“Onlar öyle olurlar Mahzuni!” derim gülüşürüz. Boris sorar;</p>

  <p class="block_">“Neye güldünüz?”</p>

  <p class="block_">Haydi Fransızcaya çevir Mahzuni’nin dediğini!</p>

  <p class="block_">“Bi dakka Boris, şu kamyonu sollıyalım annatıcam ben şimdi sana qu’estce que c’est “gurban”!”</p>

  <p class="block_">Bu gibi, uluslararası platformlu yolculuklarda ana yolları değil de, haritadan bulduğum ince narin ara yolları yeğ tutar, kafama göre bir güzergâhtan, dağların içinden, yaylalardan geçip inerim o kente.</p>

  <p class="block_">Öyle bir gün, İç Anadolu’da kimsenin geçmediği bir yoldan bir krater gölüne ulaştım, gölün kıyısındaki balıkçı lokantasında durdum. Güneşli serin bir hava, lokantamsı barakaya girdim, göle bakan pencerenin dibindeki masaya oturdum. Kiremitte alabalık marifeti varmış lokantacının, ille ondan yememi istedi. Onu mu kırıcam? Balığa arkadaş bir salata hakkım olup olmadığını sordum. Ne demek ağbisiymişim, salatanın kıralını yapıcakmış. İyi yapsın. Rakı mı içer mişim? Hayır, araba kullanıyorum ve daha yüzlerce kilometrem var. Burada bütün şoförler içermiş, gel dikiz ki biz artiz şoförüz, yol yapma bitince rol yapma başlayacak matine suare. Neyse ağbisiymiş, o balık bu göle karşı rakısız gitmezmiş… Ben götürürüm lan, çabuk balığı tut, kiremite yatmaya ikna et!</p>

  <p class="block_">Lokantacı mutfak bölümüne girdi, bir sigara yaktım. Duvarda Van Gogh’un “Patates yiyenler” tablosunun kötü bir kopyesi, üstelik en olmayacak bir yaldızlı çerçeveye oturtulmuş, altında da ressam imzası olarak kocaman ve siyah boyayla “Fikri” yazısı var. Van Gogh’un tablosuna bakarak onun daha kötüsünü yapmak fikrini bulduğu için tablonun altını kahramanca imzalamış, kimse o Fikri?</p>

  <p class="block_">Göle bakıp, gölde yelken açmış boz bulanık düşüncelerimi gezdirirken, kiremit, balık, salata ve lokantacı geldiler, hep birlikte masaya yerleştiler. Lokantacı, rakı bardağını alıp karşıma oturdu, bir de sigara yakıp, bana afiyet olmasını belirtti. Afiyet olacağı düşüncesiyle balığımı didiklerken, ressam Fikri konusunu da deşmeye karar verdim.</p>

  <p class="block_">“Kim yapmış bu tabloyu?”</p>

  <p class="block_">“Fikri.”</p>

  <p class="block_">“Kendi kafadan mı düşünmüş bu tabloyu? Bu tabloda patates yenilmesi mesela, Fikri’nin fikri mi?”</p>

  <p class="block_">“Patates mi yiyor onnar, hiç dikkat etmemişim.”</p>

  <p class="block_">“Kim bu Fikri?”</p>

  <p class="block_">“Sarhoşun biri. İçer içer, para yok. Bir gün bir resim getirir, al resmi, sil hesabı.”</p>

  <p class="block_">“Ressam mı yani?”</p>

  <p class="block_">“Yok ağbicim boş gezenin boş kalfası. İçer içer resim yapar.”</p>

  <p class="block_">“Ressam işte! Başka tabloları da var yani?”</p>

  <p class="block_">“Tabii. Bak nah ordaki, selvi ağaçlı şey de onun! Fakat sarhoşluktan selvi ağacını tam ortaya ayarlıyamamış” diyerek, dolma parmaklarıyla arkamdaki duvarı gösterdi, döndüm baktım o da Van Gogh’un “Sarı buğdaylar” tablosu, gayet kötü kopye edilmiş, altında gene Fikri’nin kararlı, kalın imzası…</p>

  <p class="block_">“Bunlar Fikri’nin eserleri değil, fikir ona ait değil yani. Ünlü ressam Van Gogh’un eserlerinden kopye etmiş bunları.”</p>

  <p class="block_">“Yok ağbicim, kendi yapar onları o. Çeker şarabı yapar… O senin dediğin ressamı nerden bilecek bizim Fikri!” diye inatlaşınca lokantacı, nedense ona Van Gogh’u anlatmak zorunda hissettim kendimi:</p>

  <p class="block_">“ ‘Zeytin toplayanlar’, ‘Patates yiyenler’, ‘Sarı buğdaylar’ gibi hububat konuların usta ressamı Vincent Van Gogh, basit bir rahibin oğlu olup zengin tablo tüccarlarının yeğeniydi. 16 yaşındayken ‘Adam ol, baban gibi rahip olma!’ diye düşünmüş olmalı ki, amcaları sayesinde La Haye’de açılan bir galeriye satıcı olarak girdi, daha sonra aynı kurumun Brüksel ve Londra şubelerinde çalıştı. Pazarladığı dandik tabloların bayağı para ettiğini görerek, bayilik yapacağıma, imal ederim ağbicim bu tablolardan diye düşündü ve neyin kaç para ettiğini, sarı renk ağırlıklı tabloların çok daha kolay satıldığını bilen biri olarak, derhal kilolarca sarı boya alıp, işe girişti.”</p>

  <p class="block_">“Uyanık adammış yani.”</p>

  <p class="block_">“Evet. Hiç de ince ruhlu bir Hollandalı ressamdan beklenmeyecek, tamamen renkli Türkçe bir tabelacı mantığı. 24 yaşında da bunalıma girerek ‘Rahip ol baban gibi, adam olma!’ diye düşünüp Brüksel’de bir rahip okuluna yazılmış ve fakat daha sonra maden işçilerinin sefaletini yakından görünce tanrı inancını az biraz yitirmiş…”</p>

  <p class="block_">“Gelgit bi tip yani… Bizim Fikri de öyledir.”</p>

  <p class="block_">Lokantacıya anlatırken, kendim düşünmeye başladım Van Gogh’un sanki Hollandalı değilmiş de Türkmüş gibi davranmasının nedenlerini. Doğduğu yerin adının Zundert olması, dertli ve arabesk bir rastlantı mı? Bir gün ressam Gaughin’e bıçak çeken Van Gogh, bir kulağını keserek sevgilisine göndermek delikanlılığıyla da bir Hollandalıdan çok, haso delikanlı bir Türk tavrı sergilemektedir. Böyle bir denyoluk hiç bir normal Hollandalının turuncu beyninin ucundan geçmez. Fakat Van Gogh normal bir tip değildir, kısa ömrünün son demlerini Saint Remy tımarhanesinde tımar edilerek geçirmiştir.</p>

  <p class="block_">“Nasıl bir tip bu Fikri”</p>

  <p class="block_">“Manyağın biri. Manisa’da tımarhanede yatmış, sonra zararsız diye bırakmışlar.” deyince, çatal elimden, düştü.</p>

  <p class="block_">“Bir kulağı kesik değil inşallah bu Fikri’nin?” dedim.</p>

  <p class="block_">“Yooo!” dedi, lokantacı, rakısından bir fırt aldı ve devam etti:</p>

  <p class="block_">“Yannız sol elinin işaret parmağı yoktur.”</p>

  <p class="block_">“Niye?”</p>

  <p class="block_">“Yukarı köyden bi kız istedi vermediler… Bu Fikri de manyak tabii, sol elinin işaret parmağını kesip, kıza göndermiş…” deyince lokantacı, ağzımdaki balık kılçığını yutuvermişim.</p>

  <p class="block_">“Bu Fikri’nin Teo diye bir kardeşi yok herhalde?”</p>

  <p class="block_">“Var, Teoman! O da ona “Teo” der zaten.” Lokantacı beni ve şaşkınlığımı arabaya kadar yol etti, elime, yüzüme, arabaya kolonyalar sıktı:</p>

  <p class="block_">“O sizin Hollandalı ressam arkadaşı da getir bi daha sefere, bizim Fikri’ynen tanıştırırız, iyi annaşırlar!”</p>

  <p class="block_">“O hayatta değil artık.”</p>

  <p class="block_">“Öldü mü?”</p>

  <p class="block_">“Evet, 108 yıl oldu.” diyerek bastım gaza, virajlara yazıldım. Bu virajlar da bir eski dönemeçlerin reenkarnasyonu işte, benim gaza bastığım yerlerde, çok eskiden kırbaç şaklatıyormuş Selçuklular.</p>

  <p class="calibre1" id="calibre_pb_54"> </p>
</body>
</html>
