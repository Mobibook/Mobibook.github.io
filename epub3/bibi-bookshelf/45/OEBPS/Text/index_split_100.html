<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">EYLÜL DÜŞÜNCELERİ</h1>

  <p class="block_1"> </p>

  <p class="block_">Sevgili Alev Sezer’in ölümüyle başladı 97’nin eylül ayı. Ölüm düşündürücü aylardandır, bu sıfır dokuzuncu ay. Doğanın da ölümü eylül. Eylüllerde ölüyor, her mart yeniden doğuyor doğa. Kimler ölmemiş ki eylülde?</p>

  <p class="block_">Turgeniyev, Kanuni Sultan Süleyman, Richard Strauss, Şinasi, Dante, Afred de Vigny, Şarlemayn, Ahmet Rasim, Virgilius, Yavuz Sultan Selim, Bela Bartok, Pasteur, Emile Zola, Dvorjak, Fahrenheit, Simenon, Ruhi Su, Zeki Müren eylülle bu dünyadan göç edenlerin bir bölümü… Diyelim ki en tanınmış ölüler. Tanınmayanlar çoğunluktadır.</p>

  <p class="block_">Felaketsel açıdan da bol gollü geçiyor eylül.</p>

  <p class="block_">1939 Eylülünde İngiltere ve Fransa, Almanya’ya savaş açıyor. Almanya Polonya’yı istila ediyor. 2.Dünya savaşı şenlikleri başlıyor. Sivastopol’un düşüşü, büyük Londra yangını, Japonya’ya giden Ertuğrul gemisinin batışı, 1563 İstanbul sel felaketi, Trablus savaşı, Patrona Halil isyanı, İran-Irak savaşı, 2.Abdülhamit’in doğumu eylülde olmuş felaketlerin kimileri.</p>

  <p class="block_">Gel dikiz ki bu ayın en felaketsel yanı, okulların açılışı. Eylülün başında, ortasında ya da sonunda açılır okullar. Bu kendimi bildim bileli öyle. On sekiz yıl öğrencilik yaptım, hiç martta açılan okula rastlamadım.</p>

  <p class="block_">Alev Sezer’i bizden ayıran ve Prenses Diana’nın paparazzilerden kaçarken trafik kazasında ölmesiyle başlayan 1997’nin eylül ayının ilk gününde ayrıca, Dağıstan’da halk polisle çatıştı, Tuzla’da sünnet düğününde ikram edilen tavuklu pilavdan yiyen 25 kişi zehirlenerek hastanelik oldu, Şanlıurfa’nın Viranşehir ilçesindeki bir düğünde pompalı tüfekle havaya açılan ateş sonucu bir kişi öldü, iki kişi yaralandı, Çanakkale ve Bodrum’da çıkan yangınlarda 23 hektar orman kül oldu, Muğla’nın Fethiye ilçesinde bir astsubay öldürüldü, eli yeşil bayraklı 200 kişilik bir grup ATV stüdyolarını basarak büyük hasar yaptı. Neyse eylülün biri bitti.</p>

  <p class="block_">Tuzla’da sünnet düğününde ikram edilen tavuklu ve mutlaka sünnet çocuğunun pipisinden kesilen parçayı da içinde bulunduran pilavdan zehirlenenler hastaneden çıkamadan, ATV stüdyolarındaki eli yeşil bayraklı hasar tespit çalışmaları tamamlanamadan ayın biri bitti ikisi oldu. Olur olmaz da sanki ayın ikisini bekliyormuş gibi, zart diye Kazım Zorlu Boğaz köprüsünden, İbrahim Tali Kerman Haliç köprüsünden atlayarak intihar ettiler, Rıfat Karataş bir yazlık evin bahçesinde ölü bulundu. Ölü bulunma da garip bir şey. Bulunma ancak ölünce oluyor. Canlıyken bulunma diye bir durum yok, insan nerde bulunduğunu biliyor. Nerde bulunduğunu bilememe konumundaysan onu bunu Çankaya köşküne çağırıp:</p>

  <p class="block_">“Ben nerdeyim?” diye sormak da mümkün. Eylülün ikisinden giderek sapıyor, paralı yola çıkıyor konu, dikkat gişeler, toll plaza… O gün ölenler yetmiyormuş gibi Ulubat gölünde balıklar ölüp karaya vurmasınlar mı? Vursunlar. Vurmuşlar artık, biz vurmasınlar desek ne fayda! Bir de ayrıca Zeytinburnu Belediye Başkanı Adil Emecan’ın 61 yaşındaki annesi Ayşe Emecan incir ağacından düşerek kaburgalarını kırdı. O yaştaki kadının iki eylül salı günü incir ağacında ne işi var? Canı incir istemiş de koskoca Zeytinburnu Belediye Başkanı Adil Emecan annesinin önüne incirleri bezememiş midir? Kendisinin bezemesine gerek yok, bir itfaiye erine emreder;</p>

  <p class="block_">“Oğlum şurdan anneme iki kilo incir alın!” der, olur biter. Bir itfaiye erinin yangın saatleri dışında başkanın annesine incir almaktan başka ne işi olabilir? Yangın olmadığı zaman çok ense iştir itfaiyecilik. Çanakkale ve Bodrum’da, eylülün birinde çıkan orman yangınları Zeytinburnu itfaiyesini ırgalamaz, zaten oradan oraya hortum yetişmez.</p>

  <p class="block_">Başkanın annesine incir alınması için para verilmesine dahi gerek yoktur. Başkan vermek istese bile pazarcı başkandan incir parası alır mı, almaz, alamaz. Başkan ısrarla vermek istese bile alamaz, zabıtalardan alamıyorken başkandan incir parası almak ayıp olur.</p>

  <p class="block_">Her ne karın virüsüyse, köprüden atlatıcı, incir ağacından düşürücü bir gün olarak dikkat çeker ve tarihe geçer sıfır dokuzuncu ayın sıfır ikinci günü, 3 Eylül Vietnam’da uçak düşmesiyle başlar. Uçak düşmesi, incir ağacından düşmeye benzemediği için anında 65 kişi ölür. Allahtan uçağın pilotu dikkatliymiş, kimsenin üstüne düşmediği için sadece uçaktakiler ölmüş, 65 kişinin üstüne düşse birden ölü sayısı 130’a çıkıcak! Aynı gün Afrika’nın doğusundaki Komor adalarından Anjouan’da ayrılıkçılar 40 Komor askerini öldürüp 100 askeri esir aldılar.</p>

  <p class="block_">“Ya 100’ümüzü öldürüp sadece 40’ımızı esir alsalardı, 60’ımız şu an ölmüştü!” Diyerek sevindiler esir Komor askerleri. Hoş ölen 40 Komor askeri, onlar öldükten sonra diğer 100’ünün inek gibi teslim olacağını bilse, deli gibi çarpışmaz, kafadan teslim olurlardı. Savaşlarda böyle saçmalıklar oluyor, çünkü savaşın özü saçma, adam adamı niye öldürüyor, o iki adam arasında değil ki o savaş! İnsanın basiretinin bağlandığı bir gün olarak bilinir zaten bu eylülün üçü.</p>

  <p class="block_">Eylülün dördünde bestekâr Erdoğan Berker ölümsüzlüğe kavuşurken, Paris’te bir gaz sızıntısının yol açtığı patlamada bir kişi öldü, 53 kişi yaralandı, Ne gazıdır? Niye sızıyor? Niye sızmasın? Gaz dediğin cismin en sızıcı hali! O borunun, bir işçinin çok sıkı eklemediği, üstüpüsünü az koyduğu, ziftinin pekini pek iyi sürmediği ek yerinden sızar ve patlar elbette o gaz! Ona “doğal gaz” gibi isimler vererek bize şirin göstermeye uğraşmayın! Manitunun komünist gazını borulara hapsedip Sibirya’dan Cebelitarık’a pompalamanın ne âlemi var? Bir gün bütün bu gaz boruları patlayacak ve hiç doğal olmayan bir kestane durumla karşı karşıya kalacağız! Niye her yeri kazarak borular döşeyerek içinden oradan oraya gaz basılıyor? Gaz deyip geçmeyin. Osuruk da çok “doğal” bir gaz, ama osurma sanatını Salvador Dali gibi bilmiyorsan, beceremezsen, geberir gidersin. Paris’te 1 şehit 53 gazi ile atlatılan gazlı günde, İstanbul Ankara otoyolunda otobüs şoförü gaza basarak uykuya dalınca 30 kişi öldü, 44 kişi yaralandı, Bostancı’da bir ana-kız 13 bıçak darbesiyle vahşice öldürüldü, Beyoğlu Belediyesi Ulaşım ve Sinyalizasyon Koordinasyon Müdürlüğü binasında sinyalizasyon koordinasyonundaki bir aksaklıktan ötürü yangın çıktı. Yunanistan Türkiye’nin, Rumların Ruslardan satın aldığı S300 füzelerini vurmasının Yunanistan’a savaş ilanı anlamına geleceğini ilan etti. Kudüs’te bombalar patladı, patlar tabii, sen kutsal toprak diye Kudüs’e o kadar bombayı yığarsan bomba ne yapsın, gene yapacağını yapmamış, toplam 8 kişi ölmüş, 165 kişi yaralanmış… Kudüs’te bomba patladı diye İsrail Güney Lübnan’a saldırdı, enflasyon yine tarihi rekor kırdı, Fenerbahçe Galatasaray’ı 3–1 yendi, eylülün dördünden beşine kavuştuk şükür…</p>

  <p class="block_">5 Eylül’de ve Nobel Barış ödüllü Rahibe Teresa ölürken konuyla ilgisi olmayan Bayramiç Barajı’ndaki sazan balıkları da esrarengiz bir biçimde ölmeye başladı, Güney Lübnan’da 11 İsrail askeri öldü, Paraguay’da bir stadın tribünleri çöktü, 32 kişi öldü. Bulgaristan’ın Filibe bölgesindeki Sopot kasabasının polis karakolu soyuldu, polis soymaktan özgün bir zevk alan hırsızlar da var demek ki!</p>

  <p class="block_">Eylül’ün altısı sabah 06.30’da Kumkapı’da beş katlı bir bina çökerken, Cezayir’de 80 sivil ve 70 dinci öldürüldü, Antalya Hayvanat Bahçesi’ndeki bir maymun, kafesine yiyecek uzatan 9 yaşındaki bir kızın parmağını koparıp yedi, GAP’taki pamuk tarlalarında görülen beyaz sinek pamuğu mahvetti, Kasımpaşa Hacıhüsrev’de üç evin yanmasına yol açan yangın sırasında, evlere aynı anda müdahale etmekte güçlük çeken itfaiye erleri ve polis, mahalle sakinlerince taşlandı, bütün bunlara çok dertlenen ünlü orkestra Şefi Georg Solti de aramızdan ayrıldı.</p>

  <p class="block_">7 Eylül’de, önünde giden TIR’a çarpan motosiklet sürücüsü Cemal Cem Cantez (19) öldü. Motosikletle TIR’a çarpmak da her mevsimde akla gelebilecek bir kaza biçimi değil, tamamen bir eylül sendromu. Malezya’da uçak düştü, 10 kişi öldü, öldürücü hastalık taşıyan sivrisinekler yüzünden New York dâhil, Amerika’nın pek çok eyaletinde alarm verildi. Verildi de ne oldu? Sivrisinekler sokmaktan vaz mı geçtiler? Yoo! Yazdan çıkmış, gözü dönmüş eylül sivrisineği alarm mandallar mı?</p>

  <p class="block_">8 Eylül’de, Ölüdeniz’de yüzen iki kız kardeş bir sürat teknesi tarafından biçildi, Aydın’da bir gösteri uçağı düştü, Endonezyalı pilot öldü, yurdun değişik karayollarında oluşan kazalarda 37 kişi hayatını kaybetti, Cezayir’de aşırı dinciler 69 kişi daha katletti, Haiti’de içinde 800 yolcusuyla bir feribot battı. Feribot mu çok büyüktü? Yoksa gerektiğinden fazla yolcu mu alınmıştı? 800 yolcuyla birlikte kaptan ve mürettebat da batmadı mı? Onlar niye adamdan sayılmıyor?</p>

  <p class="block_">9 Eylül’de, Van’ın Başkale ilçesinde lastiği patlayan otomobil karşı şeride geçip yolcu otobüsünün altına girince, ki bu şoförlük açısından başarılması güç ve tamamen biz Türklere özgü bir slalom giriş, Cengizhan İlçin, Besih İlçin, Haydar İlçin ve Gülsüm İlçin olay yerinde hayatlarını kaybettiler, Bingöl’ün Kiğı ilçesi yakınlarında şarampole devrilen askeri araçta Piyade Er Serhat Kuzu şehit oldu, Aydın’ın İncirliova ilçesi yakınlarında kamyonetle çarpışan resmi otomobilde Milli Eğitim Bakanlığı başmüfettişi Sıtkı Demiriş ağır yaralanırken, yurdun değişik yerlerindeki trafik kazalarında ayrıca ismi lazım değil 19 vatandaş öldü. Hiç trafiğe çıkılmaması gereken bir gün olduğu netlik kazanan eylülün dokuzu bu kazalarla son bulacak sanılırken, Zaman gazetesi yazarı Fehmi Koru, zart diye Fetullah Hoca’yı Nobel’e aday gösterdi, bunun üzerine adi dolar 170000 lirayı geçti.</p>

  <p class="block_">10 Eylül’de tiyatro oyuncusu Aydın Tolon öldü, Maltepe’de dört trafik magandası kendilerine yol vermeyen kamyonun şoförünü kurşun yağmuruna tuttu. İnşaat mühendisi Oğuz Sarıoğlu Kadıköy’deki evinde bıçaklanarak öldürülmüş olarak bulundu, Tuzla’daki Teksan Tersanesi’nde MedTransport adlı geminin makine dairesinde kaynak yapılırken çıkan yangın güçlükle söndürülebildi, yurdun değişik yörelerinde trafik canavarı 23 kişinin daha canını aldı.</p>

  <p class="block_">11 Eylül’de, kalp krizi geçiren polis memurunu otomobiliyle hastaneye yetiştirmek isteyen Mehmet Kurt, 2 kişiye çarptı, bu 2 kişi ve polis memuru öldüler… Mehmet Kurt’a hiç bir şey olmadı. Mehmet Kurt olaya el koymasa belki hiç kimse ölmeyecekti. Ayrıca yurtta meydana gelen değişik trafik kazalarında 22 kişi öldü, 10 kişi yaralandı, Cezayir’de radikal şeriatçı gruplar 9 kişiyi boğazlarını keserek katlettiler.</p>

  <p class="block_">12 Eylül askeri darbesinin 17. yıldönümünde, Antalya Cumhuriyet İlkokulu 2. sınıf öğrencisi, dokuz yaşındaki Mehmet Çörten kendini okulun bahçesindeki basket potasına asarak intihar etti, Kocaeli’nde 7 yaşındaki Mehmet Erenoğlu zehirli ishalden öldü, Manisa Kırkağaç’ta tren altında kalan otomobildeki Mehmet Fatih Arınç hayatını kaybetti. İzmir’de başbakanın konvoyuna yol açmak isteyen başkomiser Adil Temizel öldü, Hizbullah’la çatışan İsrail, Lübnan mevzilerine helikopterle saldırdı, 7 asker ve 1 kadın öldü, İsveçli Abba müzik topluluğunun beyni Stikkan Anderson Stockholm’de kalp krizi sonucu hayatını kaybetti. Eski baba komünistlerden Doktor Nuran Akşit trafik kazasında yaşamını yitirdi, Osmaniye’de 7 hektar orman yandı.</p>

  <p class="block_">13 Eylül’de İstanbul’da 3 kişi intihar etti, Afganistan’da Taliban 70 kadın ve çocuğu öldürdü, Anamur’da sokakta bulduğu bombanın patlaması sonucu 7 yaşındaki Uğur Gül öldü. Denilebilir ki 13 Eylül sakin geçti.</p>

  <p class="block_">14 Eylül’de, Adana’da Metin Şahin aşkını reddeden genç kızı karnından ve kalçasından bıçakladı. O pazar günü Metin Şahin’in aşkını açıklamaya bıçakla gelişi de dikkat çekici, sanki reddedileceğini biliyormuş gibi… Gaziosmanpaşa’da alkollü sürücü kaldırımdaki yayaları ezdi, Kartal’da freni patlayan kamyon kırmızı ışıkta duran araçlara çarptı, toplam 2 ölü, 4 yaralı, Bahçelievler’de İSKİ kanalizasyon çalışması sırasında bir işçi kepçenin çarpması sonucu öldü, Antep’te kuduz aşısı yapılan çocuk kudurarak öldü. Bir erkek tarafından ardarda terkedilen Semra Karaca ve Şerife Yılmaz, aynı gün İstanbul’da intihar ettiler. Her ikisi aynı erkek tarafından mı terkedildiler? O zaman ortada üçüncü bir kadın var demektir. Cezayir’de 7 kişi katledildi.</p>

  <p class="block_">15 Eylül pazartesi okulların açılmasıyla başladı, Eşber Yağmurdereli 22,5 yıl hapse mahkum oldu, Cezayir’de 12 kişi boğazı kesilerek katledildi. Cezayir’de hala katledilecek adam kalması da çok ilginç! Denizli’nin Honaz Dağları’nda yapılan yamaç paraşütü yarışlarında paraşütü açılmayan Ukraynalı yarışçı Kuryshev, uçuruma düşerek yaşamını yitirdi. Denizli’nin Honaz Dağları’nda yamaç paraşütü yarışları düzenlemek de, yalnız eylülde gözümlenebilecek bir enayilik.</p>

  <p class="block_">Eylül’ün 16’sında, İstanbul Emniyet Müdürlüğü’ne lav silahlı saldırı yapıldı. İzmir’de bir çocuk kendisine küfreden üvey babasını öldürdü, Çin’de uyuşturucu satıcılığı ve fuhuş ile suçlanan 11 kişi idam edildi, sarhoş ve ehliyetsiz sürücü Süleyman Tatar Haliç Köprüsü üzerinde lastik değiştiren polise çarparak ağır yaraladı. Polis de aranıyor yani! Haliç köprüsü üstünde lastik değiştirmenin âlemi var mı, Süleyman hem ehliyetsiz hem sarhoşken?</p>

  <p class="block_">Adnan Menderes’in idamının 36. yıldönümü 17 Eylül’de, ünlü Amerikalı komedyen Red Skelton öldü. Denizli’deki hava oyunlarında Türk paraşütçü Abdülkadir Köksal yere çakılarak öldü. Giderek gıcık olmaya başlıyorum Denizli’deki yamaç paraşütü takıntısına. Yamaç paraşütü neymiş? Levent Sanayi Mahallesi’nde bir berber çırağı, müşteriden fazla para alan ustasını bıçakladı. Çırağın da, ustasının fazla para alacağını önceden bilerek bıçağını bilemiş ve hazırlamış olması eylülün kararlı ve düzenli bir bıçaklama ayı olduğunu gösteriyor, çünkü İzmir Yamanlar’da, Hasan Ağar 10 yıllık karısını, yüzüne sandalye fırlattığı ve babasına küfrettiği için, 9 yaşındaki oğlunun önünde bıçaklıyarak öldürdü, bakın bıçak gene hazır!</p>

  <p class="block_">18 Eylül, bir başka tiyatrocunun, sevgili Orhan Çağman’ın aramızdan ayrılışıyla başladı. Orhan Baba’yı da aldı götürdü eylül, Kahire’de bir alman turist otobüsüne “Allahüekber” diye bağıran dinciler yaylım ateş açtı, molotof kokteyli attı, 10 ölü 9 yaralı var, 13 yaşındaki Serap Yeğin Pendik’te, 26 yaşındaki Hindistan Karapıçâk Sefaköy’de intihar ettiler, Arnavutluk parlamentosunda çıkan bir kavgada muhalefet milletvekili Azim Haydari vurularak öldürüldü. Öyle parlamentolar da var!</p>

  <p class="block_">19. Eylül’de, % 165 alkollü şoför hız yapınca kullandığı TIR, TEM yolunda devrildi. Yola saçılan soba boruları nedeniyle trafik tam üç saat kilitlendi, perişan olan binlerce sürücü TEM yolunda “tut şunun ucunu döşeyelim ağbi” diyerek soba borularını topladılar. Nişantaş’ta inşaat işçisi Hasan Çakmak binanın yan tarafından geçen yüksek gerilim hattı tellerini elindeki demir çubukla ileri almak isteyince, elektriğe kapılıp yanarak inşaattan düştü, durumu ciddiyetini koruyor. Korur tabii, elektrik teli demir bir çubukla az ileri alınmaz ki Hasan! Süleyman Balçık kendisine saat soran iki gence, “Saatim yok” deyince, kimlikleri belirlenemeyen bu iki genç tarafından bıçaklandı. Bıçaklanır elbette, herkesin bıçağı alesta, mevsim bıçaklama mevsimi… Öyle kimliği belirlenemeyecek kişiler saat sorduğunda küstahça “Saatim yok” demeyeceksin. Varsayalım yok saatin, at kafadan be Süleyman!</p>

  <p class="block_">20 Eylül’de Tunceli’nin Ovacık ilçesinde PKK ile askeri tim arasındaki çatışmada 1 astsubay, 2 uzman çavuş, 2 er şehit oldu. 4 PKK’lı öldürüldü, onlar şehit olmadı, ölmekle yetindiler. Yurdun değişik yerlerindeki trafik kazalarında 27 kişi öldü, 29 kişi de yaralandı. Letonya’da kan davası yüzünden bir patates tarlasındaki çatışmada 7 kişi öldü, bütün patatesler kan oldu.</p>

  <p class="block_">21 Eylül pazar günü, Kocaeli’de lise öğrencisi Cihan Özsoy, şofben tüpünden sızan gazdan zehirlenerek öldü, Cezayir’de hafta sonu münasebetiyle yapılan katliamda 52 kişi yaşamını yitirdi, Tokat’ta bir düğünde havaya ateş açanlara müdahale eden polislere silahla saldırıldı, 1 kişi öldü, 4 polis yaralandı. İzmir’de bir taksi şoförü iki müşterisi tarafından vuruldu, “Kıyamet geldi, ne duruyorsunuz?” diye bağırarak kendini 4. kattan atan 39 yaşındaki tarikat üyesi Burhan Dinçel, hastaneye kaldırılırken yolda öldü, Galatasaray Beşiktaş’a da yenildi.</p>

  <p class="block_">22 Eylül’de, CIA 50.doğum gününü kutladı, yurdun değişik yerlerindeki trafik kazalarında 19 kişi öldü, 40 kişi yaralandı, Eyüp’te 15 yaşındaki Arzu Baba, yolda bulduğu el bombasının elinde patlaması sonucu can verdi, Cezayir’de 200 kişi katledildi. Çok kalabalık bir ülke demek ki bu Cezayir!</p>

  <p class="block_">23 Eylül Çarşamba günü Samandıra’da bir künk fabrikasında çalışan Erol Yolal, elektriğin kesik olduğu bir sırada, şalteri kapatmadan harç makinasını temizlemek üzere makinenin içine girdi, birden elektrik gelince işçi parçalanarak feci şekilde can verdi. Adana’nın Karaisalı ilçesinde yıldırım isabet eden Mehmet Işıl olay yerinde öldü, İstanbul Beykoz’da Ali Cömer arkadaşı Reşat Korkmaz tarafından sırtından tabancayla vuruldu, ailesi “Ali her zaman, beni arkadaşım vuracaksa sırtımdan vursun derdi” dediler. Sri Lanka’da içine eroin doldurduğu prezervatifleri yutarak gümrükten geçmeye çalışan Muhammed Mansur Farus, midesindeki prezervatiflerden birinin patlaması sonucu, aşırı doz uyuşturucudan yaşamını yitirdi. Güvenmeyeceksin prezervatife, hele eylül ayında!</p>

  <p class="block_">Eylülün 24’ünde akrep sokması sonucu hemen Şanlıurfa Devlet Hastanesine kaldırılan 3 yaşındaki Fatma Güler, hastane veznesinin kapalı olması nedeniyle, 750 bin lira yatırılamadığı için öldü. Hastanenin veznesi niye kapalı? Veznedar nerede? O yoksa parayı alacak biri yok mu? Veznenin kapalı olmasını fırsat bilen Saddam Hüseyin kendisine suikast düzenlemekle suçladığı Tuğgeneral Fevzi Mahmud El Samaray, Tuğgeneral Faruk Falih El Ali, Albay Ali Ahmed El Samaray ve Albay Abdülvahab El Derviş’i idam ettirdi.</p>

  <p class="block_">25 Eylül’de uzmanlar son 150 yılın en soğuk kışını geçireceğimizi bildirdiler, Kartal’da Kemalettin Aslan imam nikahlı eşi Ferdane Özçiftçi’nin başka bir erkekle çektirdiği sarmaş dolaş fotoğrafları bulunca, eşini bıçakla delik deşik ederek öldürdü. Onun da elde bıçak evin orasında burasında öyle fotoğraflar araması ne kadar garip!</p>

  <p class="block_">26 Eylül’de, Maltepe’de İbrahim Baki sürekli içki içip kendisini ve eşini döven oğlu Hasan Mehmet Baki’yi (37) tabancayla vurdu ve oh oldu!</p>

  <p class="block_">27 Eylül cumartesi günü, Bangladeş’te saatte 150 km hızla esen kasırgada 61 kişi öldü, 500 kişi yaralandı, 1000 kişi kayıp, kasırgaya denizde yakalanan 800 balıkçıdan haber alınamıyor. Malezya’nın Malaca kanalında iki gemi çarpıştı 29 denizci kayıp, Dünya Sağlık örgütü 98’in grip yılı olacağını açıkladı, Fatih Zeyrek’te sokakta oyun oynayan 10 yaşındaki Özcan Şahin nereden geldiği bilinmeyen bir kurşunla vuruldu. Fatih Zeyrek hiç öyle sokakta oynanacak bir yer değil ki! Bostancı’da barakasını onarmak için sandalla denizden kum taşıyan 27 yaşındaki Fazıl Gülay, sandalı deniz otobüsünün dalgaları yüzünden alabora olunca yüzme bilmediği için boğularak öldü. Madem yüzme bilmiyorsun, niçin sandalla deniz aşırı onarımlar düşünüyorsun be Fazıl, daha eylül bitmeden?</p>

  <p class="block_">28 Eylül pazar günü, ordumuz Kuzey Irak’ta Zap ve Kakurk’ta PKK ile şiddetli çatışmaya girdi, Endonezya’nın Celebes adasında meydana gelen depremde çok sayıda bina yıkıldı, 15 kişi öldü, 287 kişi yaralandı, Bitlis Tatvan arasında Rehva geçidindeki 6. Zırhlı Tugay Komutanlığı’na bağlı topçu taburu binasına yıldırım düştü, cephanelik havaya uçtu. İsrail’de genel grev başladı, Malatya’nın Darende ilçesi yakınlarında otobüs otomobille çarpıştı 6 kişi öldü, Avcılar’da önündeki tankere çarpan kamyon şoförü öldü, Trabzon Akçaabat’ta kan davası yüzünden Abidin Öztürk, Halit Çil’i altı kurşunla öldürdü, Tarsus’ta kocasından izin almadan çarşıya çıkan Güler Kıvrak yengesi tarafından bıçaklandı. Yengenin her şeyi planladığı, hatta Güler’i çarşıya çıkmak için zorladığı apaçık ortada.</p>

  <p class="block_">Eylülün son pazartesisi, 29’unda, İran uçakları Irak’ı bombaladı, Hizbullah Güney Lübnan’a saldırdı, Cezayir’deki katliamda 19 köylü öldürüldü, Milli Piyango çekilişi yapıldı ve büyük ikramiye 100 milyar, gene dörde bölünerek çar çur oldu, Kağıthane Ferah Sürücü kursu direksiyon öğretmeni Ali İhsan Altun (27) hızlı girdiği virajı alamayarak su kanalına uçtu, Rusya’nın Perm kentinde 15 yaşındaki bir çocuk, bilgisayarda oyun oynamasına izin vermeyen arkadaşını, arkadaşının annesini ve üvey babasını öldürdü. Cinayetten hemen sonra da bilgisayarın başına oturmuştur fırlama.</p>

  <p class="block_">Eylülün son günü, dolar 174200 TL’ye ulaşırken Zonguldak’ta işçileri maden ocağına götüren servis otobüsü uçuruma yuvarlandı 10 işçi öldü, 47 işçi yaralandı. Keşmir’de Pakistan askerlerinin havan topu ateşi açması üzerine 16 sivil hindi öldü, 30 kişi yaralandı, bir Yunan askeri uçağı Ege denizine düştü, Ankara’da yayın yapan Ezgim Radyo spikeri Gülhan Birsöz (26) radyonun sahibi Mustafa Barıştan (20) tarafından pompalı av tüfeğiyle sırtından yaralandı. Herhalde söylediği bir lafa gıcık oldu spikerin, yaşı da müsait bu işlere Mustafa’nın. Basın Konseyi ve Türkiye Gazeteciler Cemiyeti yaptığı değerlendirmede, Eylül ayında 3 gazetecinin tutuklandığını, 11 gazetecini gözaltına alındığını, bir gazete kapatıldığını, bir dergi ve iki gazetenin toplatıldığını, 3 gazete ve 1 dergi bürosunun da polis baskınına uğradığını ve Derince FM radyosu haber spikeri Ayşe Sağlam’ın da öldürüldüğünü açıkladı.</p>

  <p class="block_">Neyse bitti eylül ayı. Ekim sakin mi geçecek sanıyorsunuz?</p>

  <p class="calibre1" id="calibre_pb_100"> </p>
</body>
</html>
