<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <h1 class="block_5">BENİ SEVMEYEN POLİS</h1>

  <p class="block_1"> </p>

  <p class="block_">Hep merak etmişimdir, itfaiyeci olmak varken insan niye polis olur? İlkokulda alfabeyi keşfederken, daha polisin P’sini tam öğrenememişken, birdenbire o çocuk aklına gelmez insanın polis olmak. Bu insanda biraz daha palazlandıktan sonra gelişen bir duygu.</p>

  <p class="block_">Herhalde onu kimse tutuklayamasın, görünce insanlar ondan çekinsin, belinde tabancası olduğu için ondan korkulsun, ya da bir şey çaldığında ona hırsızın yerine “polis” denilsin diye. Belki de korkak olduğu için. O elbiseyi giydiği zaman korkak olduğu belli olmadığından, birileri ondan korktuğunda, bundan belirgin bir haz, bir tatmin duyduğu için. Yoksa durup dururken polis olmak gelmez kimsenin esrarengiz aklına.</p>

  <p class="block_">Polisin vazife ve salahiyetlerini belirleyen yasa içinde, eskiden kalma bir madde vardı; turneye giden tiyatrocular oyun sergileyecekleri kentin polisine, oyuncuların nüfus sureti, ikametgâh senedi ve benzeri damgalı, mühürlü kaatlardan oluşan bir önlem paketini sunmak zorundaydılar.</p>

  <p class="block_">Ülke çapında tanınan, kamuya malolmuş, sokakta imza dağıtan bu insanlara, “siz kimsiniz bakalım!” demek isteyen, onlara pavyon konsomatrisi muamelesini reva gören bu uygulama, Yıldırım Akbulut’un geçici ve pastel başbakanlığı döneminde, biz tiyatrocuların yoğun çabası sonucu kaldırıldı. Durum, dingildeyen Cumhuriyetimizin her ilinin polis karakoluna bir yazı ile bildirildi. Buna rağmen tiyatroculara konsomatris muamelesi yapmak konusunda direnen polislerin burnuna dayanmak üzere, biz bu yazılı emrin fotokopisi koynumuzda dolaştık yıllarca Anadolu yollarında. Artık unuttuğumuz bu konu, yine zaman zaman kimi il ve ilçelerde karşımıza çıkıyor.</p>

  <p class="block_">Polis bu uygulamanın kaldırıldığını bilmemekte midir? Bal gibi bilmektedir ve fakat buna rağmen bizlere bu gâvur eziyetini etmekten müthiş bir zevk almaktadır ki kaşını çatıp nüfus sureti diye dayatmaktadır. Nüfus sureti sorduğu insanlar, her gün televizyonda gördüğü, çok iyi tanıdığı sanatçılardır. Aynı polis, Michael Jackson ülkemize konser vermeye geldiğinde ona baba adı, göbek adı gibi sorular sormak yetkisine sahip değildir.</p>

  <p class="block_">Michael’ın burnu kanamasın diye, onun burnu çevresinde sıkı güvenlik önlemleri almakla görevlidir. Hiç bir karakol Michael Jackson’dan ikametgâh senedi istememiştir. Ona edemediği eziyeti bizlere etmekten zevk alan, kaşı çatık polisin arkasındaki duvarda: “Polisi seviniz!” yazısı asılı durmaktadır.</p>

  <p class="block_">Niye seveceğim ki bu gıcık polisi? Nesini seveceğim yani? Bir şeyimi çalarlarsa bir gün bulur, diye mi?</p>

  <p class="block_">Çok şeyimi çaldılar. Dedemden yadigâr roskof saatimi, pasaportumu, yalnızlığımı, özgürlüğümü. Hiç birini bulamadı Michael Jackson’ı seven, beni sevmeyen polis.</p>

  <p class="calibre1" id="calibre_pb_73"> </p>
</body>
</html>
