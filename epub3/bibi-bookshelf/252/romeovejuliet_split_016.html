<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>romeovejuliet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_16">3. Sahne</h2>
				<p class="h2baslik">(Rahip Lawrence’ın hücresi.)</p>
				<p class="normal"><span class="indentmetinitalik1">(Elinde bir sepetle Rahip Lawrence girer.)</span></p>
				<p class="normal">RAHİP LAWRENCE</p>
				<p class="normal">Doğu bulutlarını ışıktan çizgilerle renklendirerek</p>
				<p class="normal">Çatık kaşlı geceye gülümsüyor gök gözlü sabah;</p>
				<p class="normal">Alacakaranlık bir sarhoş gibi sendeleyerek</p>
				<p class="normal">Kaçıyor doğan günün yolundan</p>
				<p class="normal">Ve Titan’ın ateş saçan tekerleklerinden.</p>
				<p class="normal">Güneşin yakıcı bakışı gündüze sevinç saçıp</p>
				<p class="normal">Kurutmadan gecenin çiylerini,</p>
				<p class="normal">Gidip doldurmalıyım şu bizim sepeti</p>
				<p class="normal">Zehirli otlar ve şifalı çiçeklerle.</p>
				<p class="normal">Doğanın anası da, mezarı da topraktır,</p>
				<p class="normal">Doğduğu rahimdir doğanın gömüldüğü yer;</p>
				<p class="normal">Doğurduğu birbirinden bambaşka çocuklarını</p>
				<p class="normal">Bağrına basıp emzirir onları;</p>
				<p class="normal">Çoğunun birçok yararlı özelliği vardır,</p>
				<p class="normal">Yararsızı yoktur, ama her biri ötekinden başkadır.</p>
				<p class="normal">Özlerindeki eşsiz güç otların, bitkilerin, bazı taşların</p>
				<p class="normal">Büyüktür inanılmayacak kadar.</p>
				<p class="normal">Yeryüzünde yaşayan en zararlı şey bile</p>
				<p class="normal">Özel bir yarar taşır bu yeryüzüne;</p>
				<p class="normal">En yararlı şey bile yanlış kullanılırsa</p>
				<p class="normal">Yok edip doğru sonucu ulaşır zarara.</p>
				<p class="normal">Kullanmayı bilmezsen, iyi döner kötüye,</p>
				<p class="normal">Kötü de bazen yücelir erdemmiş gibi.</p>
				<p class="normal">Şu minik çiçeğin taze filizlerinde</p>
				<p class="normal">Zehir de var, iyileştiren özler de:</p>
				<p class="normal">Koklanırsa, dinçlik verir her yerine insanın</p>
				<p class="normal">Tadılırsa, öldürür tüm duyuları, durdurur yüreği.</p>
				<p class="normal">İnsanın içinde de, otlarda olduğu gibi,</p>
				<p class="normal">Karargâh kurmuştur birbirine düşman iki kral;</p>
				<p class="normal">Biri erdem, öteki gemsiz istem,</p>
				<p class="normal">İçlerinden kötüsü egemen oldu mu bir kez</p>
				<p class="normal">Kurt kemirip çürütür tez elden o bitkiyi.</p>
				<p class="normal"><span class="indentmetinitalik1">(Romeo girer.)</span></p>
				<p class="normal">ROMEO</p>
				<p class="normal">Günaydın kutsal peder!</p>
				<p class="normal">RAHİP LAWRENCE</p>
				<p class="normal">Hayrola! Beni böyle erkenden selamlayan ses de kimin?</p>
				<p class="normal">Delikanlı oğlum, yatağına bu kadar erken veda ettiğine göre,</p>
				<p class="normal">Bir hayli karışık ve tedirgin olmalı kafan.</p>
				<p class="normal">Nöbet bekler kaygı her yaşlının gözünde,</p>
				<p class="normal">Uyku bulunmaz kaygının barındığı yerde.</p>
				<p class="normal">Oysa yıpranmamış gençliğin yüksüz bir beyinle dinlendiği yerde,</p>
				<p class="normal">Altın bir uyku sürdürür egemenliğini.</p>
				<p class="normal">Eminim seni böyle erkenden ayağa kaldıran</p>
				<p class="normal">Bir huzursuzluğun var!</p>
				<p class="normal">Öyle bir şey yoksa, o zaman bildim:</p>
				<p class="normal">Hiç yatağa girmedi bu gece Romeo’muz.</p>
				<p class="normal">ROMEO</p>
				<p class="normal">Sonuncusu doğru: Uykudan da tatlıydı huzurumuz.</p>
				<p class="normal">RAHİP LAWRENCE</p>
				<p class="normal">Tanrı bağışlasın günahını! Rosaline’le miydin yoksa?</p>
				<p class="normal">ROMEO</p>
				<p class="normal">Rosaline’le mi, kutsal peder? Hayır, onunla değildim.</p>
				<p class="normal">O adı çoktan unuttum, bana verdiği acıyı da.</p>
				<p class="normal">RAHİP LAWRENCE</p>
				<p class="normal">Çok iyi oğlum, ama öyleyse neredeydin?</p>
				<p class="normal">ROMEO</p>
				<p class="normal">Sen bir daha sormadan ben anlatayım sana:</p>
				<p class="normal">Şölenindeydim düşmanımın,</p>
				<p class="normal">Biri ansızın yaralayıverdi beni orada,</p>
				<p class="normal">Kendi de yaralandı. İyileşmesi ikimizin de</p>
				<p class="normal">Senin yardımına, kutsal hekimliğine bağlı.</p>
				<p class="normal">Hiç nefret yok, kin yok yüreğimde,</p>
				<p class="normal">Ey kutsal kişi, yardım diliyorum düşmanım için de!</p>
				<p class="normal">RAHİP LAWRENCE</p>
				<p class="normal">Açık konuş oğlum, isteğini açıkça söyle.</p>
				<p class="normal">Bilmecemsi itirafın yanıtı da bilmeceyle olur.</p>
				<p class="normal">ROMEO</p>
				<p class="normal">Öyleyse, açıkça öğren: Gönlümü kaptırdım</p>
				<p class="normal">Zengin Capulet’in güzel kızına.</p>
				<p class="normal">Nasıl ondaysa benim gönlüm, onunki de bende.</p>
				<p class="normal">Her şey yolunda, bir senin birleştirmen kaldı</p>
				<p class="normal">Bizi kutsal bir evlenme töreniyle.</p>
				<p class="normal">Ne zaman, nerede ve nasıl karşılaştık,</p>
				<p class="normal">Nasıl çeldik birbirimizin gönlünü,</p>
				<p class="normal">Nasıl yeminler ettik birbirimize,</p>
				<p class="normal">Giderken bir bir anlatırım sana;</p>
				<p class="normal">Yalnız kabul et n’olur, nikâhımızı bugün kıymayı.</p>
				<p class="normal">RAHİP LAWRENCE</p>
				<p class="normal">Kutsal Ermiş Francis adına! Bu ne değişme!</p>
				<p class="normal">Büyük bir aşkla sevdiğin Rosaline’i,</p>
				<p class="normal">Öylece, çabucak bıraktın ha! Gençlerin sevgisi,</p>
				<p class="normal">Yüreklerinde değil de gözlerindeymiş demek.</p>
				<p class="normal">Meryem Ana aşkına! Hem Rosaline için</p>
				<p class="normal">Nice gözyaşlarıyla yıkandı solgun yanakların;</p>
				<p class="normal">Bu tuzlu sular çeşni vermek içindi sözde aşkına,</p>
				<p class="normal">Ama tat tuz bırakmadı ağızda.</p>
				<p class="normal">Güneş yok etmedi henüz gökteki ahlarını,</p>
				<p class="normal">Şu benim ihtiyar kulaklarımda</p>
				<p class="normal">Eski iniltilerin çınlar hâlâ.</p>
				<p class="normal">Yanağının şurasında bak duruyor işte</p>
				<p class="normal">Daha silinmemiş eski bir gözyaşının izi.</p>
				<p class="normal">Sen sen olsaydın eğer, acılar da senin olsaydı,</p>
				<p class="normal">Sen de, acıların da hep Rosaline için var olacaktınız.</p>
				<p class="normal">Bu kadar değiştin ha! Öyleyse, unutma şu yargıyı:</p>
				<p class="normal">Güçsüzse erkekler, kadınlar düşer.</p>
				<p class="normal">ROMEO</p>
				<p class="normal">Rosaline’i seviyorum diye sık sık azarlardın beni.</p>
				<p class="normal">RAHİP LAWRENCE</p>
				<p class="normal">Sevdiğin için değil, oğlum, yalnızca kaptırdığın için...</p>
				<p class="normal">ROMEO</p>
				<p class="normal">Gömmemi istemiştin o sevgiyi.</p>
				<p class="normal">RAHİP LAWRENCE</p>
				<p class="normal">Birini mezara gömüp de ötekini çıkarasın diye değil.</p>
				<p class="normal">ROMEO</p>
				<p class="normal">Paylama n’olur? Bak şimdiki sevgilim,</p>
				<p class="normal">İlgiye ilgi gösteriyor, sevgiye sevgi;</p>
				<p class="normal">Öteki öyle değildi ki.</p>
				<p class="normal">RAHİP LAWRENCE</p>
				<p class="normal">Çünkü sökemeden gerçek sevgiyi,</p>
				<p class="normal">Senin yalnızca ezberden maval okuduğunu</p>
				<p class="normal">O çok iyi biliyordu.</p>
				<p class="normal">Neyse, gel bakalım dalgacı delikanlı, gel benimle,</p>
				<p class="normal">Bir bakıma da yardımcı olmak istiyorum sana,</p>
				<p class="normal">Bakarsın bu birleşme mutlu sonuçlanır da</p>
				<p class="normal">İçten bir dostluğa döner iki ailenin nefreti.</p>
				<p class="normal">ROMEO</p>
				<p class="normal">Hadi çabuk! Acele edelim, yerimde duramıyorum.</p>
				<p class="normal">RAHİP LAWRENCE</p>
				<p class="normal">Yavaş evlat, acele işe şeytan karışır,</p>
				<p class="normal">Telaşla koşanın ayağı dolaşır.</p>
		</body>
</html>