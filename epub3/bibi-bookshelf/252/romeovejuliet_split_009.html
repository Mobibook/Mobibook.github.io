<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>romeovejuliet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_10">3. Sahne</h2>
				<p class="h2baslik">(Capulet’in evi.)</p>
				<p class="normal"><span class="indentmetinitalik1">(Lady Capulet ve Dadı girerler.)</span></p>
				<p class="normal">LADY CAPULET</p>
				<p class="normal">Dadı, kızım nerede? Buraya göndersene!</p>
				<p class="normal">DADI</p>
				<p class="normal">On iki yaşımın kızlığı üzerine yemin ederim ki</p>
				<p class="normal">Çağırdım onu! Hadi kuzucuğum! Hadi gelinböceğim!</p>
				<p class="normal">Tanrı korusun! Nerede bu kız? Juliet!</p>
				<p class="normal"><span class="indentmetinitalik1">(Juliet girer.)</span></p>
				<p class="normal">JULIET</p>
				<p class="normal">Efendim? Ne var?</p>
				<p class="normal">DADI</p>
				<p class="normal">Anneniz çağırıyor.</p>
				<p class="normal">JULIET</p>
				<p class="normal">Buradayım efendim, bir şey mi var?</p>
				<p class="normal">LADY CAPULET</p>
				<p class="normal">Seninle konuşacağım... Dadı, yalnız bırak bizi.</p>
				<p class="normal">Özel konuşmamız gerek. Yok, Dadı, gel,</p>
				<p class="normal">İyisi mi sen de dinle. Kızımız</p>
				<p class="normal">Artık büyüdü bildiğin gibi.</p>
				<p class="normal">DADI</p>
				<p class="normal">Ah, saati saatine bilirim ben onun büyüdüğünü.</p>
				<p class="normal">LADY CAPULET</p>
				<p class="normal">On dördüne basmadı henüz.</p>
				<p class="normal">DADI</p>
				<p class="normal">On dört dişim üzerine bahse girerim ki...</p>
				<p class="normal">Ama dört kaldı topu topu – basmadı on dördüne.</p>
				<p class="normal">Ne kadar var Ekmek Yortusu’na?</p>
				<p class="normal">LADY CAPULET</p>
				<p class="normal">On beş yirmi gün kadar.</p>
				<p class="normal">DADI</p>
				<p class="normal">Kaç gün olursa olsun, tam on dört olacak</p>
				<p class="normal">Önümüzdeki yortu gecesi. Yaşıttı Susan’la.</p>
				<p class="normal">Tanrı huzur versin ruhuna.</p>
				<p class="normal">Aldı Susan’ımı Tanrı, layık değilim diye ona.</p>
				<p class="normal">Ne diyordum? Basacak on dördüne Yortu Gecesi.</p>
				<p class="normal">Evet, tam on dördüne. Hatırlarım bugün gibi;</p>
				<p class="normal">O büyük depremden on bir yıl geçti,</p>
				<p class="normal">O gün sütten kesmiştim onu, hiç unutur muyum!</p>
				<p class="normal">Pelin sürmüştüm memelerime, emmesin diye;</p>
				<p class="normal">Güvercinlik duvarı önünde, güneşe karşı oturmuştum;</p>
				<p class="normal">Beyle siz Mantua’daydınız o sıra.</p>
				<p class="normal">İyi bir belleğim vardır: Dediğim gibi,</p>
				<p class="normal">Mememin ucundan pelini tadınca suratını astı maskara;</p>
				<p class="normal">Belli ki acı buldu, memeye küsüverdi.</p>
				<p class="normal">Tam o sırada işte güvercinlik başladı sallanmaya,</p>
				<p class="normal">Durmanın sırası değil, dedim, kaçıp uzaklaştım oradan.</p>
				<p class="normal">On bir yıl geçti o günden bu yana</p>
				<p class="normal">O zamanlar yardımsız duruyordu ayakta,</p>
				<p class="normal">Durmak şöyle dursun, koşup duruyordu oradan oraya;</p>
				<p class="normal">Hatta bir gün önce düşüp kaşını patlatmıştı da</p>
				<p class="normal">Kocam – Tanrı onunla olsun, hoş adamdı</p>
				<p class="normal">Onu yerden kaldırmıştı: “Demek yüzüstü düştün ha!</p>
				<p class="normal">Sırtüstü düşeceksin akıllandığın gün,</p>
				<p class="normal">Öyle değil mi Jule?” Na yeminle size işte</p>
				<p class="normal">Güzel yumurcak ağlamayı kesip de: “Evet,” demez mi!</p>
				<p class="normal">Şakanın gerçek olduğunu görecekmişim meğer,</p>
				<p class="normal">Unutmam bunu bin yıl yaşasam da!</p>
				<p class="normal">“Öyle değil mi Jule?” dedi kocam,</p>
				<p class="normal">“Evet,” dedi bu şirin maskara da!</p>
				<p class="normal">LADY CAPULET</p>
				<p class="normal">Yetişir bu kadar. Artık sus lütfen!</p>
				<p class="normal">DADI</p>
				<p class="normal">Olur hanımcığım, ama gülmem geliyor</p>
				<p class="normal">Ağlamayı kesip de “Evet” dediğini düşündükçe.</p>
				<p class="normal">İnanın, bir şiş vardı alnında</p>
				<p class="normal">Yavru horozun şeyi kadar;</p>
				<p class="normal">Kötü düşmüş, acı acı da ağlamıştı:</p>
				<p class="normal">“Demek yüzüstü düştün ha?” demişti kocam,</p>
				<p class="normal">“Sırtüstü düşeceksin büyüdüğünde.</p>
				<p class="normal">Öyle değil mi Jule?”</p>
				<p class="normal">Ağlamayı kesip “Evet,” demişti o da.</p>
				<p class="normal">JULIET</p>
				<p class="normal">Kes artık, dadı; n’olur sus!</p>
				<p class="normal">DADI</p>
				<p class="normal">Tamam, bitti işte. Tanrı seni esirgesin,</p>
				<p class="normal">En güzeliydin emzirdiğim bebelerin;</p>
				<p class="normal">Bir de yaşasam evlendiğini görecek kadar,</p>
				<p class="normal">Kalmaz başkaca dileğim.</p>
				<p class="normal">LADY CAPULET</p>
				<p class="normal">Evlenmek, evet, “evlilik” konusu</p>
				<p class="normal">Benim de görüşmeye geldiğim. Yavrum söyle bana</p>
				<p class="normal">Ne düşünüyorsun evlenme konusunda?</p>
				<p class="normal">JULIET</p>
				<p class="normal">Hiç düşünmediğim bir onurdur evlenmek.</p>
				<p class="normal">DADI</p>
				<p class="normal">Onur mu? Olmasaydım biricik dadın ben,</p>
				<p class="normal">Süt yerine, derdim, akıl emdin memeden.</p>
				<p class="normal">LADY CAPULET</p>
				<p class="normal">Geldi zamanı artık, evlenmeyi düşün;</p>
				<p class="normal">Verona’da, senden küçük saygıdeğer hanımlar</p>
				<p class="normal">Çoktan anne oldular.</p>
				<p class="normal">Bense, senin kadardım annen olduğum gün.</p>
				<p class="normal">Uzun sözün kısası: Yiğit Paris aşkını diler senin.</p>
				<p class="normal">DADI</p>
				<p class="normal">Böyle bir erkek, kızım dünyaya bedel,</p>
				<p class="normal">Bebek gibi güzel bir adam.</p>
				<p class="normal">LADY CAPULET</p>
				<p class="normal">Verona baharı görmedi böyle bir çiçek.</p>
				<p class="normal">DADI</p>
				<p class="normal">Çok doğru söylersiniz hanımım, hem de ne çiçek!</p>
				<p class="normal">LADY CAPULET</p>
				<p class="normal">Ne dersin kızım? Onu sevebilecek misin?</p>
				<p class="normal">Göreceksin onu bu gece şölenimizde,</p>
				<p class="normal">Paris’in yüzünü bir kitap gibi okuyacaksın,</p>
				<p class="normal">Güzellik kalemiyle yazılan hazzı bulacaksın;</p>
				<p class="normal">Anlayacaksın büyülü bir uyumla tamamlandığını</p>
				<p class="normal">Yüzünde birleşen çizgilerin.</p>
				<p class="normal">Bu güzel kitapta bilinmedik yerleri</p>
				<p class="normal">Öğretecektir sana onun gözbebekleri.</p>
				<p class="normal">Bu değerli aşk kitabını, bu bağsız âşığı</p>
				<p class="normal">Güzelleştirmek için sarıp kaplamak gerek.</p>
				<p class="normal">Balık denizde yaşar; ne kıvançtır</p>
				<p class="normal">Dış güzelin iç güzeli saklaması.</p>
				<p class="normal">Altın öyküsü altın anahtarla kilitlenmiş bir kitap</p>
				<p class="normal">Herkesin gözünde nasıl bir hayranlık uyandırır!</p>
				<p class="normal">Onun sahip olduklarına sen ortak olacaksın,</p>
				<p class="normal">Onu elde etmekle sen azalmayacaksın.</p>
				<p class="normal">DADI</p>
				<p class="normal">Azalır mı? Çoğalacak! Erkekle çoğalır kadın.</p>
				<p class="normal">LADY CAPULET</p>
				<p class="normal">Söyle bana, Paris’in aşkına karşılık verecek misin?</p>
				<p class="normal">JULIET</p>
				<p class="normal">Sevmek için bakarım, bakmak sevgiyi getirirse,</p>
				<p class="normal">Ama derinlere dalmam gözlerimle,</p>
				<p class="normal">Gitmem izninizden bir parça ileriye.</p>
				<p class="normal"><span class="indentmetinitalik1">(Uşak girer.)</span></p>
				<p class="normal">UŞAK</p>
				<p class="normal">Efendim, konuklar geldiler, sizi bekliyorlar. Küçük hanımı soruyorlar. Yardım etmedi diye kilerde Dadı’ya veriştiriyorlar; her yerde bir telaş. İşime dönmeliyim. Yalvarırım efendim, hemen gelin.</p>
				<p class="normal">LADY CAPULET</p>
				<p class="normal">Hemen geliyoruz.</p>
				<p class="normal"><span class="indentmetinitalik1">(Uşak çıkar.)</span></p>
				<p class="normal">Juliet, Kont Paris bekliyormuş.</p>
				<p class="normal">DADI</p>
				<p class="normal">Hadi kızım, mutlu geceler ara mutlu günlerine.</p>
				<p class="normal"><span class="indentmetinitalik1">(Çıkarlar.)</span></p>
		</body>
</html>