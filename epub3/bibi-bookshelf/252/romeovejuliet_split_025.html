<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>romeovejuliet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_24">5. Sahne</h2>
				<p class="h2baslik">(Capulet’lerin bahçesi.)</p>
				<p class="normal"><span class="indentmetinitalik1">(Romeo ile Juliet yukarıda, pencerede görünürler.)</span></p>
				<p class="normal">JULIET</p>
				<p class="normal">Gitmen mi gerekiyor? Daha sabah olmadı.</p>
				<p class="normal">Ürkek kulaklarının az önce işittiği</p>
				<p class="normal">Tarlakuşunun değil, bülbülün sesiydi;</p>
				<p class="normal">Her gece şuradaki nar ağacında öter.</p>
				<p class="normal">ROMEO</p>
				<p class="normal">Öten, sabahın habercisi tarlakuşuydu;</p>
				<p class="normal">Bülbül değil. Bak sevgilim, doğu bulutlarını</p>
				<p class="normal">Menevişleyen şu hain ışıklara bak.</p>
				<p class="normal">Gecenin kandilleri sönmüş, neşeli günse</p>
				<p class="normal">Parmak uçlarına basmış bekliyor dumanlı tepelerde.</p>
				<p class="normal">Ya gidip yaşamalı, ya kalıp ölmeliyim.</p>
				<p class="normal">JULIET</p>
				<p class="normal">O gördüğün ışıklar gün ışığı değil, biliyorum;</p>
				<p class="normal">Bu gece Mantua’ya giderken sen,</p>
				<p class="normal">Meşale olup yolunu aydınlatsın diye</p>
				<p class="normal">Güneşin soluğuyla buharlaşan bir göktaşının ışığıdır</p>
				<p class="normal">Onun için biraz daha kal; gerekmez hemen gitmen.</p>
				<p class="normal">ROMEO</p>
				<p class="normal">Varsın yakalasınlar, varsın beni öldürsünler;</p>
				<p class="normal">Umurumda değil, sen böyle istedikten sonra.</p>
				<p class="normal">Sabahın gözü değil, derim, şu ağartı,</p>
				<p class="normal">Aydan vuran soluk bir yansıma olabilir;</p>
				<p class="normal">Tarlakuşunun değildi, başımızın üstünde</p>
				<p class="normal">Gökkubbeyi çınlatan şu sesler de.</p>
				<p class="normal">Gitmekten çok kalmak istiyorum ben.</p>
				<p class="normal">Gel ölüm, buyur! Öyle istiyor Juliet’im.</p>
				<p class="normal">Nasıl canım? Hadi konuşalım; daha sabah olmadı.</p>
				<p class="normal">JULIET</p>
				<p class="normal">Oldu, oldu! Hemen git, kaç, uzaklaş buradan!</p>
				<p class="normal">Böyle bozuk öten, uyumsuz, tiz sesler çıkaran</p>
				<p class="normal">Başkası olamaz tarlakuşundan.</p>
				<p class="normal">Bir de, güzel taksim yapar, derler tarlakuşu için;</p>
				<p class="normal">Bu öylesi değil, ayırıyor çünkü bizi.</p>
				<p class="normal">Yine derler ki, tarlakuşu çirkin kurbağa ile</p>
				<p class="normal">Göz değiştirirmiş; ah ses değiştirseler keşke,</p>
				<p class="normal">Mademki kucaklaşırken bizi korkutuyor,</p>
				<p class="normal">Sabah ezgisiyle buradan uzaklaştırıyor seni!</p>
				<p class="normal">Ah, git artık! Ortalık giderek ağarıyor.</p>
				<p class="normal">ROMEO</p>
				<p class="normal">Ortalık ağardıkça bahtımız kararıyor.</p>
				<p class="normal"><span class="indentmetinitalik1">(Dadı girer.)</span></p>
				<p class="normal">DADI</p>
				<p class="normal">Küçük hanım!</p>
				<p class="normal">JULIET</p>
				<p class="normal">Ne var, dadı?</p>
				<p class="normal">DADI</p>
				<p class="normal">Hanım annen odana geliyor kızım;</p>
				<p class="normal">Tan ağardı; dikkatli ol, odanı düzelt!</p>
				<p class="normal"><span class="indentmetinitalik1">(Çıkar.)</span></p>
				<p class="normal">JULIET</p>
				<p class="normal">Öyleyse, ey pencere, gün girsin de içeri,</p>
				<p class="normal">Hayat çıksın dışarı!</p>
				<p class="normal">ROMEO</p>
				<p class="normal">Hoşça kal sevgilim, elveda!</p>
				<p class="normal">Bir öpücük daha ver, ineyim aşağıya.</p>
				<p class="normal"><span class="indentmetinitalik1">(İner.)</span></p>
				<p class="normal">JULIET</p>
				<p class="normal">Gidiyorsun öyle mi, kocam, sevgilim, dostum benim!</p>
				<p class="normal">Her gün, her saat haber bekliyorum senden,</p>
				<p class="normal">Bir dakika içine nice günler sığar;</p>
				<p class="normal">Ah, bu hesapla iyice yaşlanmış olacağım</p>
				<p class="normal">Romeo’mu bir daha görünceye kadar.</p>
				<p class="normal">ROMEO</p>
				<p class="normal">Hoşça kal! Hiçbir fırsatı kaçırmayacağım</p>
				<p class="normal">Selamımı, sevgimi iletmek için sana.</p>
				<p class="normal">JULIET</p>
				<p class="normal">Ah, Romeo, bir daha görüşebilecek miyiz, dersin?</p>
				<p class="normal">ROMEO</p>
				<p class="normal">Hiç kuşkum yok; bu çekilen acılar</p>
				<p class="normal">İleride konuşacağımız tatlı anılar olacak.</p>
				<p class="normal">JULIET</p>
				<p class="normal">Tanrım, ne kötüye yoran ruhum var benim!</p>
				<p class="normal">Aşağıya indin ya şimdi,</p>
				<p class="normal">Mezarın derinliğinde bir ölü gibi görüyorum seni.</p>
				<p class="normal">Ya gözlerim yanılıyor ya da sen solgun duruyorsun.</p>
				<p class="normal">ROMEO</p>
				<p class="normal">İnan ki sevgilim, sen de öyle görünüyorsun.</p>
				<p class="normal">Kanımızı çekiyor susayan keder.</p>
				<p class="normal">Tanrı seninle olsun!</p>
				<p class="normal"><span class="indentmetinitalik1">(Çıkar.)</span></p>
				<p class="normal">JULIET</p>
				<p class="normal">Ey talih, talih! Gelgeç derler sana tüm insanlar.</p>
				<p class="normal">Madem daldan dala konuyorsun, ne alıp veremediğin var</p>
				<p class="normal">Bağlılığıyla tanınan Romeo’yla? Gelgeç ol, ey talih!</p>
				<p class="normal">O zaman çok tutmazsın onu belki, yollarsın geri.</p>
				<p class="normal">LADY CAPULET</p>
				<p class="normal"><span class="indentmetinitalik1">(İçeriden:)</span></p>
				<p class="normal">Kızım, kalktın mı?</p>
				<p class="normal">JULIET</p>
				<p class="normal">Kim seslendi? Annem mi yoksa!</p>
				<p class="normal">Neden bu kadar geç yatıp erken kalktılar böyle?</p>
				<p class="normal">Onu buraya getiren alışılmadık sebep nedir?</p>
				<p class="normal"><span class="indentmetinitalik1">(Lady Capulet girer.)</span></p>
				<p class="normal">LADY CAPULET</p>
				<p class="normal">Ne o, nasılsın Juliet?</p>
				<p class="normal">JULIET</p>
				<p class="normal">İyi değilim, efendim.</p>
				<p class="normal">LADY CAPULET</p>
				<p class="normal">Kuzeninin ölümüne mi ağlıyorsun hâlâ?</p>
				<p class="normal">Gözyaşlarınla mezardan çıkaramazsın ki onu.</p>
				<p class="normal">Çıkarsan bile yaşatamazsın ki.</p>
				<p class="normal">Yetişir artık. Ölçülü yas sevgiyi gösterir.</p>
				<p class="normal">Ölçüsüz yas ise akılsızlığa işarettir.</p>
				<p class="normal">JULIET</p>
				<p class="normal">Bırakın da ağlayayım doya doya,</p>
				<p class="normal">Böyle acı bir kayba.</p>
				<p class="normal">LADY CAPULET</p>
				<p class="normal">Böylece kaybı hissedebilirsin ancak,</p>
				<p class="normal">Ama kaybına ağladığın dostu hissedemezsin.</p>
				<p class="normal">JULlET</p>
				<p class="normal">Ama kaybı hissettikçe,</p>
				<p class="normal">Elimde değil ki o dost için ağlamamak.</p>
				<p class="normal">LADY CAPULET</p>
				<p class="normal">Kızım, ona kıyan alçağın yaşamasına ağladığın kadar,</p>
				<p class="normal">Onun ölümüne ağlamıyorsundur, herhalde.</p>
				<p class="normal">JULIET</p>
				<p class="normal">Hangi alçağın efendim?</p>
				<p class="normal">LADY CAPULET</p>
				<p class="normal">Hangisi olacak, Romeo elbette!</p>
				<p class="normal">JULIET</p>
				<p class="normal"><span class="indentmetinitalik1">(Kendi kendine:)</span></p>
				<p class="normal">Dağlar kadar fark olsun alçakla arasında,</p>
				<p class="normal">Tanrı bağışlasın! Ben yürekten bağışladım.</p>
				<p class="normal">Yine de kimse çıkmadı onun gibi yüreğimi yakan.</p>
				<p class="normal">LADY CAPULET</p>
				<p class="normal">Hain katil yaşıyor da ondan.</p>
				<p class="normal">JULIET</p>
				<p class="normal">Evet efendim, kollarımın erişemeyeceği yerde;</p>
				<p class="normal">Kuzenimin öcünü ben alsam keşke!</p>
				<p class="normal">LADY CAPULET</p>
				<p class="normal">Onun öcü alınacak, hiç merak etme!</p>
				<p class="normal">Ağlama artık, Mantua’ya giden o kaçağın yanına</p>
				<p class="normal">Öyle birini gönderip öyle farklı bir şey tattırırım ki ona,</p>
				<p class="normal">Çok geçmeden Tybalt’a arkadaşlık eder,</p>
				<p class="normal">O zaman sanırım için rahat eder.</p>
				<p class="normal">JULIET</p>
				<p class="normal">İçim hiç rahat değil doğrusu</p>
				<p class="normal">Görmedikçe Romeo’yu – ölü</p>
				<p class="normal">Sanki zavallı gönlüm bir yakınımın acısından.</p>
				<p class="normal">Efendim, eğer götürecek adamı bulursanız siz</p>
				<p class="normal">Öyle bir zehir hazırlarım ki ben;</p>
				<p class="normal">Alır almaz Romeo derin bir uykuya dalar;</p>
				<p class="normal">Ah, bilseniz, neler çekiyor gönlüm</p>
				<p class="normal">Romeo’nun adını duyup yanına gidemedikçe;</p>
				<p class="normal">Tybalt’a beslediğim sevginin öcünü alamadıkça</p>
				<p class="normal">Onu öldürenin vücudu üstünde.</p>
				<p class="normal">LADY CAPULET</p>
				<p class="normal">Sen zehrini hazır et, ben bulurum adamı.</p>
				<p class="normal">Neyse, kızım sevinçli bir haberim var sana.</p>
				<p class="normal">JULIET</p>
				<p class="normal">Sevinç ne güzel şey, böyle sıkıntılı bir anda.</p>
				<p class="normal">Nedir bu haber, efendim, lütfen söyler misiniz?</p>
				<p class="normal">LADY CAPULET</p>
				<p class="normal">E doğrusu, çok düşünceli bir baban var yavrum;</p>
				<p class="normal">Bu acıdan uzaklaştırmak için seni,</p>
				<p class="normal">Senin benim hiç ummadığımız</p>
				<p class="normal">Bir sevinç günü seçti apansız.</p>
				<p class="normal">JULIET</p>
				<p class="normal">Hayırlısı efendim, ne günüymüş bu?</p>
				<p class="normal">LADY CAPULET</p>
				<p class="normal">Bak yavrum, bu perşembe sabahın erken saatlerinde</p>
				<p class="normal">Yiğit, genç ve soylu kişi Kont Paris’le</p>
				<p class="normal">Nikâhınız kıyılacak Sen Piyer Kilisesi’nde.</p>
				<p class="normal">Mutlu bir eş olacaksın ona.</p>
				<p class="normal">JULIET</p>
				<p class="normal">Sen Piyer Kilisesi, hatta Sen Piyer üzerine</p>
				<p class="normal">Yemin ederim ki, mutlu bir eş olmayacağım ona!</p>
				<p class="normal">Gelip aşkını bildirmeden kocam olacak adam</p>
				<p class="normal">Evlenmem gerekiyor, neden: Şaşıyorum bu aceleye!</p>
				<p class="normal">Yalvarırım efendim, söyleyin n’olur efendi babama,</p>
				<p class="normal">Evlenmek niyetinde değilim daha; evlensem bile,</p>
				<p class="normal">Yeminle, nefret ettiğimi bildiğiniz Romeo’yla evlenirim daha iyi</p>
				<p class="normal">Kont Paris’le evlenmektense; doğrusu önemliymiş haberiniz!</p>
				<p class="normal">LADY CAPULET</p>
				<p class="normal">İşte baban geliyor, sen kendin söyle,</p>
				<p class="normal">Gör bakalım, nasıl karşılayacak bu sözlerini.</p>
				<p class="normal"><span class="indentmetinitalik1">(Capulet ve Dadı girerler.)</span></p>
				<p class="normal">CAPULET</p>
				<p class="normal">Gökten çiy yağar güneş batınca;</p>
				<p class="normal">Yağmurlar boşanıyor oysa kardeş oğlu ölünce.</p>
				<p class="normal">Bak hele! Fıskiye misin kızım? Hep böyle ağlayacak mısın?</p>
				<p class="normal">Bu sağanak dinmeyecek mi? Küçücük gövdenle</p>
				<p class="normal">Tekne, deniz, rüzgâr olmaya kalkışıyorsun;</p>
				<p class="normal">Çünkü gözlerin deniz gibi hâlâ gelgit halinde;</p>
				<p class="normal">Gövden yelken açmış bir tekne gibi bu tuzlu tufanda;</p>
				<p class="normal">Rüzgârsa iç çekişlerin; ortalık birden durulmazsa,</p>
				<p class="normal">Rüzgâr gözyaşlarınla, gözyaşların rüzgârla coştukça</p>
				<p class="normal">Alabora olur fırtınaya tutulmuş teknen.</p>
				<p class="normal">Ee hanım, kararımızı bildirdin mi ona?</p>
				<p class="normal">LADY CAPULET</p>
				<p class="normal">Evet efendim, ama istemiyor, teşekkür ediyor size.</p>
				<p class="normal">Budala, mezarıyla evlenesice!</p>
				<p class="normal">CAPULET</p>
				<p class="normal">Nee! Anlayamadım hanım, yanlış mı duydum?</p>
				<p class="normal">Nasıl? İstemiyor mu? Teşekkür etmiyor mu bize?</p>
				<p class="normal">Gururlanmıyor mu? Biz değersiz kızımıza</p>
				<p class="normal">Öylesine soylu bir koca seçtik, mutlu saymıyor mu kendisini?</p>
				<p class="normal">JULIET</p>
				<p class="normal">Gurur duymuyorum, ama teşekkür ederim.</p>
				<p class="normal">Nefret ettiğim şeyden gurur duyamam hiç,</p>
				<p class="normal">Ama teşekkür ederim, sevgi niyetine verdiğiniz nefrete bile.</p>
				<p class="normal">CAPULET</p>
				<p class="normal">Nasıl, nasıl, nasıl bir lafebesi mantığı bu! Ne demek bu?</p>
				<p class="normal">Yok “gurur”muş, yok “teşekkür ederim”miş,</p>
				<p class="normal">Teşekkür edermiş de, gurur duymazmış!</p>
				<p class="normal">Bana bak küçük kaltak, anlamam ben</p>
				<p class="normal">Teşekkürden, gururdan filan;</p>
				<p class="normal">Bu perşembe Paris’le birlikte</p>
				<p class="normal">Sen Piyer Kilisesi’ne gitmek için çekidüzen ver kendine.</p>
				<p class="normal">Yoksa seni oraya sedyeyle sürüklerim.</p>
				<p class="normal">Defol karşımdan pis kokmuş! Defol şımarık!</p>
				<p class="normal">Defol, donyağı suratlı seni!</p>
				<p class="normal">LADY CAPULET</p>
				<p class="normal">Ayıp ayıp! Çıldırdınız mı siz!</p>
				<p class="normal">JULIET</p>
				<p class="normal">Babacığım, diz çöküp yalvarıyorum size,</p>
				<p class="normal">Diyeceklerim var, n’olur kızmadan dinleyin beni.</p>
				<p class="normal">CAPULET</p>
				<p class="normal">Yıkıl karşımdan sersem! Saygısız yaratık!</p>
				<p class="normal">Şimdi beni iyi dinle: Ya kiliseye gidersin perşembeye</p>
				<p class="normal">Ya da bir daha bakamazsın benim yüzüme.</p>
				<p class="normal">Laf istemem, cevap verme, karşılık da!</p>
				<p class="normal">Elim kaşınıyor ha!</p>
				<p class="normal">Hanım, Tanrı bize tek çocuk verdi diye</p>
				<p class="normal">Pek mutlu saymazdık kendimizi;</p>
				<p class="normal">Şimdi düşünüyorum da, çokmuş bir çocuk bile</p>
				<p class="normal">Ona sahip olmak da belaya uğramakmış.</p>
				<p class="normal">Çekil karşımdan zevzek!</p>
				<p class="normal">DADI</p>
				<p class="normal">Ulu Tanrım, bağışlayıp korusun onu!</p>
				<p class="normal">Ona böyle parlamakla günaha giriyorsunuz efendim.</p>
				<p class="normal">CAPULET</p>
				<p class="normal">Ya öyle mi, akıl ebesi! Sen dilini tut, geveze,</p>
				<p class="normal">Git de, dedikoducu kocakarılarınla çene çal sen.</p>
				<p class="normal">DADI</p>
				<p class="normal">Kötü bir şey demedim ki.</p>
				<p class="normal">CAPULET</p>
				<p class="normal">Hadi, Tanrı iyilik versin!</p>
				<p class="normal">DADI</p>
				<p class="normal">Konuşmak da mı yasak?</p>
				<p class="normal">CAPULET</p>
				<p class="normal">Ee, kes sesini, çenesi düşük bunak!</p>
				<p class="normal">Sen git de dedikoduculara tasla bu bilgiçliğini,</p>
				<p class="normal">Gereği yok bize burada.</p>
				<p class="normal">LADY CAPULET</p>
				<p class="normal">Gereksiz yere öfkelendiniz.</p>
				<p class="normal">CAPULET</p>
				<p class="normal">Tanrım, sen bilirsin, deli olmak işten değil!</p>
				<p class="normal">Gece, gündüz, er ya da geç, evdeyken, dışarıdayken,</p>
				<p class="normal">Yalnızken, dostlarla birlikteyken, uyurken, uyanıkken</p>
				<p class="normal">Tek düşündüğüm şey, evlendirmekti onu.</p>
				<p class="normal">Şimdi tam böyle ailesi prenslere dayanan, soylu</p>
				<p class="normal">Mal mülk sahibi, genç, iyi eğitim görmüş,</p>
				<p class="normal">Hani nasıl derler, saygıdeğer özelliklerle donanmış,</p>
				<p class="normal">Bir erkekte gereken her şeyi olan bir damat bulayım da,</p>
				<p class="normal">Bu sulu gözlü budala; bu şımarık bebek,</p>
				<p class="normal">Tam talihi ona gülmüşken, tuttursun geçip karşıma:</p>
				<p class="normal">“Evlenmem, sevemem ben, daha çok gencim,</p>
				<p class="normal">Beni bağışlayın, yalvarırım,” diye.</p>
				<p class="normal">Bana bak, evlenmezsen eğer, öyle bir bağışlarım ki seni,</p>
				<p class="normal">O zaman canının istediği yerde otla, kalamazsın evimde.</p>
				<p class="normal">Düşün taşın; şakam yoktur benim.</p>
				<p class="normal">Perşembe yakın, elini vicdanına koy düşün;</p>
				<p class="normal">Kızımsan, dostuma vereceğim seni,</p>
				<p class="normal">Değilsen eğer, çekil git, dilen, aç kal, geber sokaklarda;</p>
				<p class="normal">Bak sana söylüyorum, seni asla tanımam,</p>
				<p class="normal">Benim olan şeylerden de hiç yararlanamazsın.</p>
				<p class="normal">Bilesin bunları: İyi düşün. Ben tükürdüğümü yalamam.</p>
				<p class="normal"><span class="indentmetinitalik1">(Çıkar.)</span></p>
				<p class="normal">JULIET</p>
				<p class="normal">Hüznümün ta derinlerine işleyecek</p>
				<p class="normal">Sevecenlik kalmadı mı, bulutların üstünde de?</p>
				<p class="normal">Canım anneciğim, kovmayın beni evden!</p>
				<p class="normal">Bu düğünü bir ay, bir hafta geciktirin;</p>
				<p class="normal">Olmazsa, gelin yatağını, Tybalt’ın yattığı</p>
				<p class="normal">O karanlık lahdin içine serin.</p>
				<p class="normal">LADY CAPULET</p>
				<p class="normal">Bana bir şey söyleme, niyetim yok konuşmaya.</p>
				<p class="normal">Ne istersen onu yap; her şey bitti aramızda.</p>
				<p class="normal"><span class="indentmetinitalik1">(Çıkar.)</span></p>
				<p class="normal">JULIET</p>
				<p class="normal">Tanrım ah dadıcığım, nasıl önlenecek bu?</p>
				<p class="normal">Kocam yerde, yeminim gökte;</p>
				<p class="normal">Yeryüzüne o yemin nasıl döner</p>
				<p class="normal">Yerden ayrılıp kocam, gökten göndermezse?</p>
				<p class="normal">Yardım et dadı, akıl ver bana.</p>
				<p class="normal">Yazık, yazık! Benim gibi zayıf bir yaratığa</p>
				<p class="normal">Gökler oyun oynasın böyle! Ne dersin buna?</p>
				<p class="normal">Beni umutlandıracak hiç mi sözün yok?</p>
				<p class="normal">Dadıcığım, avut beni biraz.</p>
				<p class="normal">DADI</p>
				<p class="normal">Peki öyleyse, dinle, Romeo sürüldü;</p>
				<p class="normal">Geri dönüp de seni karısı olarak isteyemez dünyada;</p>
				<p class="normal">Gelse bile, gizlice gelmek zorunda,</p>
				<p class="normal">Mademki durum böyle şimdi,</p>
				<p class="normal">Bana kalırsa, Kont’la evlenmen en iyisi.</p>
				<p class="normal">Hem Kont öyle yakışıklı bir adam ki!</p>
				<p class="normal">Romeo onun yanında paçavra suratlı kalır,</p>
				<p class="normal">Paris’teki o yeşil, keskin, güzel gözler,</p>
				<p class="normal">Küçük hanım, kartalda bile yoktur.</p>
				<p class="normal">Tanrı’nın gazabına uğrayayım ki,</p>
				<p class="normal">Mutlu kılacak seni bu ikinci evlilik.</p>
				<p class="normal">Birincisinden bin kat üstün çünkü;</p>
				<p class="normal">Hem üstün olmasa bile, öldü birincisi,</p>
				<p class="normal">Ya da öyle sayılır, ha var ha yok,</p>
				<p class="normal">Sana yararı olmadıktan sonra.</p>
				<p class="normal">JULIET</p>
				<p class="normal">Yürekten mi söylüyorsun bu sözleri?</p>
				<p class="normal">DADI</p>
				<p class="normal">Hem yürekten, hem candan,</p>
				<p class="normal">Yalansa kahrolsun her ikisi de.</p>
				<p class="normal">JULIET</p>
				<p class="normal">Amin!</p>
				<p class="normal">DADI</p>
				<p class="normal">Efendim?</p>
				<p class="normal">JULIET</p>
				<p class="normal">Ne de güzel avuttun beni!</p>
				<p class="normal">Git de anneme söyle: Babamı üzdüğümden</p>
				<p class="normal">Günah çıkartmak için</p>
				<p class="normal">Gidiyorum Rahip Lawrence’ın hücresine.</p>
				<p class="normal">DADI</p>
				<p class="normal">Elbette söylerim; bak bu akıllıca bir iş olur.</p>
				<p class="normal"><span class="indentmetinitalik1">(Çıkar.)</span></p>
				<p class="normal">JULIET</p>
				<p class="normal">Lanet cadı! Seni ihtiyar iblis seni!</p>
				<p class="normal">Sözümden dönmemi istemen mi daha büyük günah,</p>
				<p class="normal">Yoksa binlerce kez göklere çıkardığın kocamı</p>
				<p class="normal">Aynı dille yere batırman mı?</p>
				<p class="normal">Akıl küpü güle güle!</p>
				<p class="normal">Yollarımız ayrılıyor seninle.</p>
				<p class="normal">Rahibe gidip öğrenmeliyim bulacağı çareyi,</p>
				<p class="normal">Çıkar yol yoksa, gücüm var benim öldürmeye kendimi.</p>
				<p class="normal"><span class="indentmetinitalik1">(Çıkar.)</span></p>
			</body>
</html>