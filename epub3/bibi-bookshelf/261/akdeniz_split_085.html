<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_82">GÜZEL DANAE VE OĞLU PERSEUS</h2>
				<p class="normal">Argos kralı Akrisyos <span class="ideitalik">(Akrisios)</span>, bir sürü çocuğu olsun istiyordu, ama topu topu bir tek kız çocuğuyla kaldı!</p>
				<p class="normal">Gerçekten de ailecek Danae adını verdikleri bu çocuk serpildikçe güzelleşti... Ve onun bu güzelliği kısa sürede bütün ülkede olduğu gibi, komşu krallıklarda da dillere destan oldu... Doğrusu Danae'nin ana-babası, böylesine güzel kızları olmasından onur da duymuyor değillerdi. Ama bunca olağanüstü güzelliği de pek hayra yormuyorlardı zaman zaman!.. Çünkü bu işte tanrısal bir gizem varmış gibi geliyordu onlara...</p>
				<p class="normal">Bu yüzden hem kızının hem de kendisinin geleceğiyle ilgili bilgiler edinme umuduyla kral Akrisyos, bilicilik merkezi Delfoy'a gitti. Oradaki tanrı bilicisine, ileride bir torunu olup olmayacağını sordu. Kralın içinden geçenleri zaten çok iyi sezinleyen tanrı vekili bilici de; "Senin bir torunun olacak, ama o seni öldürüp tahtına kurulacak!" şeklinde bir uzgörüde bulunuverdi!..</p>
				<p class="normal">Bilicinin bu sözleri üzerine birden büyük bir üzüntü oturdu kral Akrisyos'un içine. Haliyle böyle bir yazgıdan kurtulmanın yollarını da aramaya başladı geçen günler içinde. Sonunda tek kurtuluş yolunun kızını yok etmek olduğu düşüncesine vardı... Ne var ki buncasına ünlü bir kızı kendi eliyle yok etmek de pek akıllıca bir işmiş gibi gelmedi ona... Üstelik tanrıların olası öfkelerinden de çok çekiniyordu... Gene nice uzun ve uykusuz gecelerden sonra kral Akrisyos, kafasına yatan bir başka düşünceyi uygulamaya karar verdi: Kızını erkeklerden sürekli uzak tutacak, böylece bir torunu olmasını engellemiş olacaktı!.. Bu amaçla hemen derin bir vadide, mağaramsı tunçtan bir ev yaptırdı. Evin damında da yalnızca ufacık bir delik bıraktırdı, hava ve biraz da solgun bir aydınlık girsin diye. Evin diğer taraflarında da yalnızca kendisinin bileceği ve kullanacağı gizli bir kapıdan başka girilip çıkılacak bir yer bıraktırmadı. Sonra da o güzel Danae'yi bu gizli eve kapattı. Haliyle nedenini bile bilmeden kapatıldığı bu karanlık ve kimsesiz evde güzeller güzeli Danae biraz ağlamakla, biraz da tanrılar duysun diye acı acı, mahzun ezgiler yakmakla geçirmeye başladı günlerini. Bu yanık ve öksüz ezgileri duyan Baştanrı Zeus, Olimpos'taki sarayının penceresinden izlemeye başladı onu ve güzelliğiyle de şaşkına döndü!.. O ana dek nasıl olup da böylesi bir güzelliğin ayırdına varamamış olmasına kendisi de pek akıl erdiremedi. Bir yolunu bulup hemen buluşmak istedi onunla. Hem karısı tanrıça Hera'nın, hem de Danae'nin acımasız ailesini huylandırmamak için kendince bir yöntem uyguladı: Tunçtan evin bulunduğu vadinin çevresinde kopardığı fırtınalarla, sis ve bulut kümelerini savurdukça savurdu. Kendisi de altın sarısı yağmurlara dönüşüp renk renk bulutlarla harmanlandı. Sonra da yağmurlara dönüşüp evin çatısındaki delikten usul usul, ince ince süzülerekten akmaya başladı güzel Danae'nin yas tuttuğu odaya. Yalnızlıktan zaten çılgına dönmüş Danae, aniden odasına çiselemeye başlayan yağmurlarla karışık o rengârenk bulutlara sarıldı hemen; altın rengi yağmurlarla ve onlardan yansıyan sapsarı ışıklarla oynaşmaya başladı çığlık çığlığa; içi dışı sırılsıklam ıslandı... Ve Baştanrı Zeus'un bir dönüşümü olan bu yağmur ve ışık harmanıyla sevişen güzel Danae, haliyle gebe kaldı...<sup class="calibre3"><a href="akdeniz_split_101.html#footnote-605-6" id="footnote-605-6-backlink" name="footnote-605-6-backlink">[6]</a></sup></p>
				<p class="normal">Belli bir süre sonra da kimselere bir şey duyurmadan, bu karanlık mağaramsı evde, nur topu gibi bir oğlan çocuğu getirdi dünyaya güzel Danae. Perseus adını verdiği bu bebeği tek odalı bu evde saklamak olanaksızdı... Zaten arada bir de olsa yanına uğrayan babası, daha ilk geldiğinde bebeği gördü; haliyle şaşkına döndü. Kimden gebe kaldığı konusunda kızına sorduğu sorulara hep aynı yanıtı alıyordu: Işıktan ve yağmurdan gebe kaldığını söylüyordu güzel Danae... Gördüklerine ve duyduklarına inanmak istemeyen kral Akrisyos, bir de torununun oğlan olduğunu öğrenince, büsbütün çılgına döndü. "Demek bilicinin söyledikleri bir bir gerçekleşmeye başladı!.." diye söylendi kendi kendine. İleride kendisini öldürüp tahtına kurulacağından kuşkulandığı bu bebeği o an kendi elleriyle öldürmek istedi... Ne var ki olayın duyulup dillere düşmesinden de ürktü...</p>
				<p class="normal">Sarayına döndüğünde kral, her zaman güvendiği iki yardımcısına sağlam bir sandık yapmaları buyruğunu verdi. Buyruğu yerine gelince de kızı Danae'yle birlikte bebeği Perseus'u bu sandığın içine kapattırıp gizlice denize attırdı. Baştanrı Zeus'un saldığı hafif dalgalarla denizde bir süre yol alan sandık, Serifos <span class="ideitalik">(Seryphos)</span> adasının sakin bir sahilinde karaya vurdu... Sahildeki ünlü balıkçı Diktis, sandığı görür görmez hemen yanına gitti. Birtakım sesler duyunca da sandığı kırıp parçaladı. Sandıktan bir bebekle güzel bir kadın çıktı... İyi yürekli yaşlı Diktis de onları tanrıların bir armağanı diye bağrına basıp doğruca evine götürdü...</p>
				<p class="normal">Balıkçı Diktis'in karısı da çok konukseverdi. Zaten çocukları olmayan bu yaşlı balıkçı ailesi, güzel Danae ile bebeği Perseus'u, kendi öz çocukları gibi bağırlarına bastılar. Ve kısa sürede Perseus, kocaman bir delikanlı olup çıktı! O da babalığı Diktis gibi usta bir balıkçıydı artık...</p>
				<p class="normal">Ülkenin kralı Polidektes <span class="ideitalik">(Polydektes)</span> de, balıkçı yaşlı Diktis'in kardeşiydi. Nasılsa bir gün kral, kardeşi Diktis'in evine uğradı. Evde Danae denen, yalnızca adını duyduğu güzel kadını görünce içi bir tuhaf oldu. Ona ilk anda duyduğu bu yakınlık, kısa sürede büyük bir aşka dönüştü ve onu sarayına almaya karar verdi. Danae'nin oğlu Perseus krala güven duymuyor, anasıyla evlenmesinin ardında birtakım kötü niyetler olduğunu düşünüyordu. Kral, güzeller güzeli anasını bir seks kölesi olarak sarayına kapatacaktı. O yüzden anasını kraldan uzak tutmaya çalışıyordu... Perseus'un kendisine engel olduğunu sezinleyen kral da onu bir şekilde çevresinden uzaklaştırmak istedi.</p>

		</body>
</html>