<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_62">İFİGENEYA, TAURİS KRALLIĞI'NDA</h2>
				<p class="normal">Gerçi tanrıça Atena bir mahkeme oluşturup öç tanrıçalarıyla Orestes'in arasını bulup onları barıştırmıştı barıştırmasına, ama gene de çok acılar çekiyordu Orestes... Çünkü işlediği suçun ağır gölgesi onu adım adım izliyordu gittiği her yerde...</p>
				<p class="normal">Bu yüzden başvurduğu ünlü bilici Kalhas; Tauris kentindeki tapınaktan tanrıça Artemis'in kutsal heykelini alıp Atina'ya getirirse, acılarından kurtulacağını söyledi. Ne var ki böylesi bir girişimin çok tehlikeli bir serüven olacağını da ekledi sözlerine. <span class="ideitalik">"Çünkü,"</span> dedi bilici, <span class="ideitalik">"Taurisliler, kentlerine gelen her Yunanlıyı yakalayıp krallarının zoruyla tanrılara kurban ediyorlar!"</span> Bütün bu tehlikelere karşın Orestes, anasının kanını dökmüş olmanın verdiği o ağır işkenceden kurtulmak için can dostu Pilades'le birlikte, her olasılığı göze alıp söz konusu heykeli alıp getirmek üzere denize açıldı... Nice ürkünç serüvenlerle yüklü uzun bir yolculuktan sonra, arkadaşıyla birlikte Tauris'e varabildi... Ne var ki Tauris limanında karaya çıkar çıkmaz da hemen tutuklandılar...</p>
				<p class="normal">Aynı saatlerde de rahibe İfigeneya, her zamanki gibi tanrıça Artemis'in tapınağında günlük işlerine dalmıştı. Bir haberci gelip Tauris kralının buyruğunu iletti ona. Kral; yakalanan iki Yunanlı için tanrıça Artemis adına düzenlenecek kurban töreniyle ilgili olarak tapınakta gerekli hazırlıkların yapılmasını buyuruyordu... Rahibe İfigeneya'nın yüreğine bir mızrak vurgunu saplanır gibi oldu! <span class="ideitalik">"Bu ne barbarlık!"</span> diye kükredi içinden. <span class="ideitalik">"Hiç ölümsüz bir tanrı, böyle insan kanı akıtılmasından haz duyar mı? Gerçekte kana susamış kralların başının altından çıkıyor bunlar hep!"</span></p>
				<p class="normal"> Bir süre sonra nöbetçiler iki delikanlıyı; Orestes'le Pilades'i yaka paça getirdiler tapınağa... İfigeneya, hazırlık yapacağını söyleyip nöbetçileri dışarı çıkardı. Ama bir yandan da gözlerinden yaşlar akıyordu. Rahibe İfigeneya, Yunanistan'ın neresinde oturduklarını sordu getirilen iki yabancıya. Rahibenin gözyaşlarını gören Orestes de ona üzülmemesini söyledi. Zaten olası her tehlikeyi göze alıp da buraya geldiklerini söyledi. Bu kez İfigeneya adlarını, kardeşleri olup olmadığını sordu onlara.</p>
				<p class="normal"><span class="ideitalik">"Ölecek olduktan sonra bunların ne önemi var?"</span> diye yanıtladı Orestes.</p>
				<p class="normal"><span class="ideitalik">"Hiç olmazsa nereli olduğunuzu söyleyin,"</span> diye üsteledi İfigeneya.</p>
				<p class="normal"><span class="ideitalik">"Bir zamanların ünlü Mükene krallığından geliyoruz,"</span> dedi Orestes...</p>
				<p class="normal"><span class="ideitalik">"Ya?"</span> dedi İfigeneya birden heyecanlanarak. <span class="ideitalik">"Oranın Agamemnon adlı çok ünlü bir kralı vardı; tanırsınız herhalde?"</span> diye sordu.</p>
				<p class="normal"><span class="ideitalik">"Öldürüldü o!.."</span> dedi Orestes. <span class="ideitalik">"Karısı Klütaymestra öldürdü..."</span> İfigeneya da hemen; <span class="ideitalik">"Peki karısı yaşıyor mu?"</span> diye sordu. <span class="ideitalik">"Hayır,"</span> yanıtını verdi Orestes. <span class="ideitalik">"Onu da oğlu Orestes öldürdü!.."</span></p>
				<p class="normal">Bu sözler üzerine üçü de dalıp gittiler... Bir süre sonra İfigeneya; <span class="ideitalik">"Peki onun tanrılara kurban edilen kızı İfigeneya'nın oralarda adı geçiyor mu hiç?"</span> diye sordu bu kez... Orestes bütün gücünü toplamaya çalışıp; <span class="ideitalik">"Eh, arada konuşuluyor tabii..."</span> dedi ve içini çekti. Dokunulsa ağlayacak gibiydi... İfigeneya birden toparlanıp; <span class="ideitalik">"Bakın,"</span> dedi. <span class="ideitalik">"Ben sizin sözde tanrılar adına kurban edilmenizi istemiyorum! Üçümüzün de bu ilençli kentten kurtulması için bir şey geldi aklıma. Sizi buradan sağ salim çıkartabilirsem, Mükene'deki bir arkadaşıma benim bir mektubumu ulaştırabilir misiniz?"</span> İki delikanlı da birbirlerine bakıştılar. <span class="ideitalik">"Durun,"</span> dedi İfigeneya. <span class="ideitalik">"Ne zamandan beri yazıp sakladığım bu mektubu alıp geleyim!"</span></p>
				<p class="normal">İfigeneya elinde mektupla döndüğünde; <span class="ideitalik">"Peki, kime gidecek bu mektup?"</span> diye sordu Orestes. Biraz düşündü İfigeneya. Sonra da birden rahatlayıp<span class="ideitalik">;" Orestes'e gidecek. Agamemnon'un oğluna..."</span> Gene biraz düşündükten sonra; <span class="ideitalik">"Ola ki bu mektubu yolda yitirebilirsiniz... O zaman doğrudan kendisine durumu anlatırsınız. O yüzden içinde ne yazdığını size söyleyim... Orestes'i bulunca ona dersiniz ki, İfigeneya ölmedi. Tauris'te Artemis'in tapınağında rahibe olarak yaşıyor..."</span> Duyduklarına inanamayan Orestes; <span class="ideitalik">"Aman tanrım, ölüler hiç dirilir mi?"</span> diye şaşkın şaşkın bağırdı.</p>
				<p class="normal">Birbirleriyle böyle inanılmazcasına tanışan iki kardeş; delicesine, uzun kucaklaştılar...</p>

		</body>
</html>