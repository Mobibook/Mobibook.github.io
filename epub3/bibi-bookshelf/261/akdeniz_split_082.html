<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_79">ARGO GEMİSİ YOLDA</h2>
				<p class="normal">İyason, Argos adlı çok ünlü bir marangozdan, o zamana dek duyulmadık ve görülmedik büyüklükte bir gemi yapmasını istedi. Bu zor işi üstlenen marangoz Argo'ya, tanrıça Atena bile yardımcı olmaya başladı. Meşe ağacından direklerini ve yelkenli kumaşlarını hep kendi elleriyle hazırladı tanrıça... Ayrıca sefere çıkacak gönüllüler de katıldılar geminin yapımına... Sonunda marangozun özene bezene yaptığı bu gemiye, onun adıyla Argo Gemisi demeye başladılar. "Argo" sözcüğü de zaten "çok hızlı" anlamına geliyordu...</p>
				<p class="normal">Gerçekte antikçağdaki bu Altın Post'un öyküsü, ta Baştanrı Zeus'a dek uzanıyordu. Baştanrı Zeus bir gün, Atina kentindeki iki masum çocuğa üvey analarının işkence ettiğini duyunca, çocukları kurtarmak için kanatlı ve altın postlu bir koç gönderdi. Ve koç, kimselere görünmeden çocukları sırtına aldığı gibi havalandı. Helle adlı kız çocuğu, bugünkü Çanakkale Boğazı'nı geçerken koçun sırtından kayıp düşüverdi! Ve deniz tanrısı Poseydon da onu tam denize çakılacakken yakaladı. Ondan sonra da bakımını üstlendi (zaten bu yüzden de onun düştüğü Çanakkale Boğazı'na, Helle Denizi <span class="ideitalik">(Hellespontos)</span> demeye başladı o çağın insanları). Ve yoluna devam eden altın postlu koç, diğer çocuğu sağ salim Gürcistan'a ulaştırdı. Oranın kralı Ayetes <span class="ideitalik">(Aietes)</span> de, Zeus'a kurban ettiği bu koçun paha biçilmez altın postunu, savaş tanrısı Ares'in bahçesindeki bir ağaca astı. Tanrı Ares'in bir canavarını da nöbetçi olarak dikti ağacın yanına...</p>
				<p class="normal">Bu olayın duyulmasından sonra, haliyle Gürcistan'ı çok varsıl bir ülke olarak algılamaya başladı o çağın kralları... Ayrıca Gürcistan kralı Ayetes'in sarayının bahçesinin bir cennet olduğu ve ülkenin bazı yerlerinde, içinden su yerine sıvılaşmış altın akan ırmaklar olduğu söylentisi de dilden dile dolaşıyordu... Bu yüzden bütün uzak ve yakın ülke kralları, vurguncu ve soyguncu denizciler oraya gidip Altın Post'u savaş tanrısı Ares'in elinden alma bahanesiyle, ülkenin hazinelerini talanlama ve sarayın bahçesindeki kutsal çeşmelerden akan şaraptan ve sütten içebilme tutkusuyla yatıp kalkıyorlar, bu tutkuyla süslüyorlardı düşlerini... Haliyle Yunanistanlı İyason da, Gürcistan'da altın akıtan ırmakların, köle olarak getirilecek güzel kadın ve kızların kıpır kıpır oynaşan düşleri içindeydi...</p>
				<p class="normal">İyason'un başkanlığında Argo gemisine binen ve geminin adı yüzünden Argonot denen bu ünlü denizcileri, Yunanistan'ın İolkos limanından dualarla ve tanrılara kesilen kurban şölenleriyle uğurladılar. Başlangıçta çok dingin geçen birkaç günlük yolculuk sonunda Argonotlar, fırtınaların gemiyi sallamaya başlamasıyla birlikte Lemnos adasında bir mola verdiler. Ne var ki bu adada hep yarı çıplak güzel kadınlar-kızlar çıktı karşılarına. İlk anda bu gördüklerinden şaşkına dönen Argonotlar, çok geçmeden bunun nedenini de öğrendiler. Bu kadınların kocaları hep başka kadınlarla düşer kalkarlar, ama kendilerini de köle olarak kullanırlarmış. Artık bu tür eziyetlerden bıkıp usanan kadınlar, sonunda isyan etmişler. Kocaları da çok sert tepki verince, kadınlar bir yolunu bulup erkeklerin hepsini adadan sürmüşler!.. İşte böylesine bir serüven geçirmiş kadınların adasındaki bir sahile çıkan bu güçlü ve yakışıklı Argonotlar; burada tam iki yıl süresince o kadınlarla düşüp kalktılar... Altın Post'u filan da çoktan unutuverdiler!.. Sonunda aynı günahın ortağı olan ve bir tuttuğunda dağları yerinden söküp fırlatan Zeus'un oğlu Herakles, arkadaşlarına sert bir şekilde çıkıştı: "Arkadaşlar, biz buraya kadınların kölesi olmak için mi geldik? Görüyorsunuz, güzel kadınları görünce daha ilk durakta Altın Post'u filan unutuverdik!.." Herakles'in bu ağır azarından sonra Argonotlar, iki yıldır sahilde bekleyen ve paslanmaya yüz tutmuş gemilerine döndüler hemen ve yeniden denize açıldılar...</p>
				<p class="normal">İkinci durakları Marmara Denizi'ndeki Kapıdağ Yarımadası oldu. Orada dingin bir limandaki delikli taşlara gemilerini bağladıktan sonra Argonotların bir kısmı, tanrılara kurban kesmek üzere dağa doğru tırmandılar... Ama o ülkede yaşayan altı kollu devler, ülkelerine gelen bu yabancıları görünce, çevreden kopardıkları büyük kaya parçalarıyla limanı doldurmaya başladılar. Çünkü o ana dek hiç görmedikleri gemi denen o aracın içini dışını görmek, sonra da Argonotları parçalayıp yemek istiyorlardı!.. Bereket gemiye bekçilik eden Herakles, bu ürkünç devlerin çoğunu zehirli oklarıyla öldürdü... Bir kısmı da, Herakles'le başa çıkamayacağını anlayınca sağa sola kaçıştı...</p>
				<p class="normal">Tanrılara kurban kestikleri dağdan inen Argonotlar; kan revan içinde yerlere serilmiş devleri görünce apar topar gemilerine atladılar ve veryansın kürek çekerek, ışıl ışıl yanan denizin enginliklerine doğru süzülüp gittiler.</p>

		</body>
</html>