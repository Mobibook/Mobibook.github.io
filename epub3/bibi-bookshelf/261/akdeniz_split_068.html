<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_65">AMAZON KADINLARIN EGEMENLİĞİ</h2>
				<p class="normal">O yüzden kendi elleriyle sakatladıkları bu erkekleri bırakıp onların yerine, savaş sonunda tutsak aldıkları erkeklerle düşüp kalkmaya başladılar! Bir süre sonra bu yöntemden de bıktılar... Bu kez ilkbaharda sınır boylarındaki yeni sürülmüş ve tohumlanmış tarlaların saban izleri üzerinde, komşu kabilelerin genç erkekleriyle günlerini gün etmeye başladılar. Böylece hasadın bol olacağına da inanıyorlardı... Artık bu yolla edindikleri kız çocuklarını alıkoyuyorlar, erkek çocuklarını da komşu kabilelere evlatlık olarak dağıtıyorlardı...</p>
				<p class="normal">Anadolu'da yaşayan ve boylu boslu bu güçlü kadınlar ta Mısır'a, Hindistan'a dek gidip oralarda da savaştılar. Bu arada Atina'ya da saldırdıklarını Platon ve Sokrat gibi ünlü Yunan filozofları bile kabul etmekteydiler... Hatta Hindistan'dan dönen üzümün ve şarabın tanrısı Diyonisos'un ordusuyla bile çarpıştılar! Bu arada Troya'ya da saldırıp iyi yürekli kral Priyamos'a az buz kök söktürmediler!.. Ne var ki daha sonraları Yunanlılar, sözde kaçırılan güzel Helena'nın namusunu temizleme amacıyla Troya'ya saldırınca, bütün öteki Anadolu halkları gibi bu kez Amazonlar da, Troya kralı Priyamos'un yardımına koştular...</p>
				<p class="normal">Tarihçilerin piri Herodot'un anlattığına göre, bir ara Karadeniz bölgesindeki Ordu taraflarına gelen denizci korsan Yunanlılar, orada yaşayan Amazonları bozguna uğrattılar. En güzellerini seçip köle olarak gemilerine doldurdular ve Yunanistan'a doğru yelkenlerini açtılar. Ne var ki bir süre yol aldıktan sonra tutsak Amazonlar, kendilerini alıp götüren Yunanistanlı korsanları bir punduna getirip denize attılar. Ama gemi kullanmasını bilmedikleri için de rüzgârların gönlünce yol almaya başladılar. Sonunda rastgele bir sahile çıktılar. Sahilden içerlere doğru yürüdüler ve o yöreyi yurt edinmek üzere yerleşmeye başladılar. Orada oturan İskitlerle bir süre vuruştular. Ne var ki İskitler, öldürdükleri savaşçıların hep kadın olduğunu görünce çok şaşırdılar. Ve de utandılar! Aralarında toplanıp bu güzel kadınlarla savaşmak yerine birlikte yaşayıp yeni bir soy türetmeye karar verdiler... O yüzden onların sayısı kadar delikanlı gönderdiler barakalarının çevresine. Amazonlar da delikanlıların kendilerine zarar vermek niyetinde olmadıklarını anlayınca, artık yalnızca savaşmaktan değil, savaş düşüncesinden bile caymaya başladılar!..</p>
				<p class="normal">Haliyle o sıcak yaz günlerinde Amazon kadınlar, birer ikişer barakalarından çıkıp ağaç gölgelerine uzanıyor, serinlemeye çalışıyorlardı. Bunu gören İskitli delikanlılar da onlar gibi birer ikişer gölgelere uzanıp onları izlemeye başladılar... Bir ara delikanlılardan biri, bir kadının yanına enikonu çok yanaştı... Kadın da bir kötülük gelmeyeceğini sezinlediği için delikanlıya karşı olumsuz bir davranış göstermedi. Ama birbirlerinin dillerini bilmedikleri için de haliyle el-kol diliyle anlaşmaya çalıştılar... Kadın ertesi gün bir erkek arkadaşıyla gelmesini anlatmaya çalıştı el kol işaretleriyle... Gerçekten de ertesi gün yanına bir erkek arkadaşını alıp gelen İskitli delikanlı, bir gün önce konuştuğu kadının da bir kadın arkadaşıyla geldiğini gördü... Hemen olup bitenin içyüzünü öteki delikanlılar da öğrenince, onlar da aynı şekilde Amazon kadınlarla eşleştiler... Böylece kısa sürede iki hasım karargâh, birbiriyle dost tek karargâha dönüştü. Ve artık silahlara veda deyip barakalarını da birleştirdiler; çoluk çocuğa karıştılar... Babaların çocuklarına öğrettiği dille anaların dili birbirine karışıp yeni bir dil ve savaş nedir bilmeyen barışsever, yeni bir kuşak çıktı ortaya...</p>
				<p class="normal">Artık barışa yönelmiş Amazon kadınların binlerce yıl önce, yalnızca Akdeniz coğrafyasında yaşayıp artık soylarının tükendiği sanılmamalıydı! Daha birkaç yüzyıl önce İspanyol araştırmacı Orellana; Güney Amerika'da incelemeler yaparken, bir arada yaşayan anaerkil Amazon kadın kümelerine rastgeldi.</p>
				<p class="normal">Zaten o yüzden de onların barış ve kardeşlik içinde, özgürce yaşadıkları bölgedeki o büyük akarsuya, Amazon Nehri adını verdi...</p>

		</body>
</html>