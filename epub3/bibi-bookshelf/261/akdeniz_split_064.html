<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_61">ORESTES VE KAN SUÇU</h2>
				<p class="normal">Kocası Başkral Agamemnon'u, Troya'dan anlı şanlı dünya fatihi olarak sarayına döndüğü gün öldüren kraliçe Klütaymestra; ne olur ne olmaz diyerek küçük oğlu Orestes'i başka bir kente gönderdi. Yanında yalnızca kızı Elektra kaldı. Sonra da sevgilisi Aygistos'la birlikte öldürdükleri kocası Agamemnon'dan boşalan tahta kuruldu...</p>
				<p class="normal">Günler yıllar geçerken prenses Elektra da, haliyle öldürülen babasının acısıyla kendini yiyip eliyordu. Öldüren anası Klütaymestra da olsa, cezasını bulsun istiyordu... Kan, kanı çekiyordu...</p>
				<p class="normal">Bu arada uzaklardaki Orestes de yeni yetmelik çağını gerilerde bıraktı. O da hep öldürülen babasını düşünüyor; onun öcünü alabilmenin beklentisiyle yanıp tutuşuyordu!.. Çünkü geleneklere göre de babasını öldürenleri öldürmenin bir görev olduğu ona iyice ezberletilmişti. Ne var ki öldüren öz anasıydı! Anasını nasıl öldürebilirdi? Dayanılmaz bir ikilem içindeydi: Ya babasını unutacak ya da anasını öldürecekti. Bu tutkunun cenderesinde uzun süre burkulan Orestes, belki bir çıkış yolu bulurum umuduyla tanrı Apollon'un tapınağına gitti. Oradaki bilici rahibe; tanrı Apollon'un sözlerini aktardı ona:</p>
				<p class="normal"><span class="ideitalik">Öldürenleri öldür!</span></p>
				<p class="normal"><span class="ideitalik">Ölüme ölümle karşılık ver,</span></p>
				<p class="normal"><span class="ideitalik">Eski kanları yeni kanla temizle!</span></p>
				<p class="normal">Bu <span class="ideitalik">sözde</span> tanrı buyruğu uyarınca Orestes; çocukluk arkadaşı Pilades'i <span class="ideitalik">(Pylades)</span> de yanına alıp artık başkent Mükene'ye doğru yola koyuldu. Kente geldiklerinde ilkin babasının mezarını görmeye gitti arkadaşıyla... Raslantı bu ya, mezarın başında genç bir kız dua ediyordu. <span class="ideitalik">"Kardeşim Orestes'i geri yollayın,"</span> diye yalvarıyordu tanrılara. Bu duayı işiten Orestes büyük bir sevinçle genç kıza yaklaşıp; <span class="ideitalik">"Bak ben senin kardeşinim!"</span> dedi. "<span class="ideitalik">İşte ayrılırken bana örüp verdiğin pelerin!"</span> Elektra bu beklenmedik sözleri söyleyen Orestes'in yüzüne bakınca; <span class="ideitalik">"Gerçekten yüzü de tıpkı babamın yüzü</span>!<span class="ideitalik">.."</span> diye haykırdı... Uzun uzun kucaklaştılar... Sonra da öldürülen babaları kral Agamemnon'un öcünü almak üzere bir kurgu hazırladılar. Bu kurguya göre Elektra saraya gidecek; annesi kraliçe Klütaymestra'ya oğlu Orestes'in öldüğü haberini getiren iki yabancı geldiğini söyleyecekti. Böylece saraya alınacaklardı...</p>
				<p class="normal">Gerçekten de saraya ulaştıklarında her şey kurguladıkları gibi yürümeye başladı...</p>
				<p class="normal">Orestes saraya bir konuk olarak buyur edildikten sonra içeride öz anası Klütaymestra'yı ve metresi Aygistos'u öldürdü!.. Ve az önce girdiği kapıdan kanlı kılıcıyla çıktı... Merdivenlerin üstünde öylece ayakta durdu bir süre. Uzaklara bakıyordu hep, büyük büyük açılmış gözleriyle. Sonra da aniden bağırmaya başladı: "<span class="ideitalik">Bakın şu avluya, bakın! Bu kadınlar da kim? Yılan gibi saçları var hem de! Kapkara yılanlar gibi!.."</span> Biraz durakladı. Çevreden koşup gelenler böyle bir şey olmadığını anlatmaya çalıştılar Orestes'e. Ama o kimseyi dinlemiyor, habire bağırıyordu: "<span class="ideitalik">İşte o kadınlar üstüme üstüme geliyor! Bakın, çevremde dolanıyorlar! Gözlerinden kan fışkırıyor!.. Beni boğacaklar! Öldürdüğüm anam Klütaymestra yollamış onları!.. Beni boğacaklar!.."</span> Böyle haykıra haykıra Orestes, son hızla ayrıldı öz anası Klütaymestra'yı ve onun sevgilisi Aygistos'u öldürdüğü saraydan...</p>
				<p class="normal">Ne var ki aylarca, gece gündüz hep o yılan saçlı kadınlar kovalayıp durdu onu. Gözlerinden kan fışkıran ve Erinis'ler denen öç tanrıçalarıydı onlar!.. Çok ülkeler gezdi onlardan kurtulmak için Orestes... Ağladı sızladı... Üstelik nereye gittiyse kan kokusu duyuyordu hep... Yüreğinde, beyninde durmadan uğulduyordu o yılan saçlı Erinislerin sözleri... Çok çökmüştü; kim görse tanıyamıyordu artık onu. Ne var ki döktüğü kanın günahlarından arınmak için çektiği acılardan yakınmadı hiç. <span class="ideitalik">"Acı çok şey öğretti bana,"</span> diyordu hep. Bir gün tanrı Apollon çıktı karşısına. Durumunu ona anlattıktan sonra; <span class="ideitalik">"Gerçek suçlu benim!"</span> dedi Orestes. Dilinin döndüğünce içini dökmeye çalıştı tanrıya... Sonra da Apollon, içini döküp rahatlasın diye tanrıça Atena'nın yanına gönderdi Orestes'i... Ve tanrıça Atena da hemen bir mahkeme oluşturup onu yargılamaya başladı. Öç tanrıçaları Erinisleri de getirtti kurduğu mahkemeye. Ve Orestes; yargıç konumundaki tanrıça Atena'ya her şeyi, çektiği bütün acıları anlatmaya çalıştı. Tanrıça sabırla dinliyordu onu. <span class="ideitalik">"Anamı öldürdümse bunun suçlusu tanrı Apollon değil. Öteki tanrılar da değil. İstesem tanrıları dinlemeyebilirdim! O yüzden suçlu benim! Ne var ki çektiğim pişmanlık acılarıyla çok yandım, ama sonunda günahımdan da temizlendim tanrıçam!"</span> dedi. <span class="ideitalik">"Artık beni kovalayan yılan saçlı bu öç tanrıçaları yakamı bıraksın!"</span> Bunun ardından tanrıça Atena, düşüncelerini açıklasınlar diye Erinislere söz verdi... Onlar da Orestes'in suçlu olduğunu söylediler. Sonra da; <span class="ideitalik">"Her nedenle olursa olsun kan dökmek suçtur! Orestes'in soyundakiler, ta öteden beri, sözde öçlerini almak için suçlu suçsuz demeden birbirlerini karşılıklı öldüre öldüre bugünlere geldiler. Oysa dökülmüş kan, dökülecek kanla temizlenmez! İnsanoğlu her döktüğü kanla daha da kirlenir!"</span> dediler...</p>
				<p class="normal">Tanrıça Atena her iki tarafı da böylece dinledikten sonra artık Orestes'in döktüğü kan yüzünden çektiği acılarla kendini temizlediğini açıkladı. Bu aşamadan sonra kan dökmeyi değil, yalnızca barışı istediği için onu ödüllendirmek gerektiğini de ekledi sözlerine. Yılan saçlı Erinislere bu görüşlerini kabul ettirmek için de birtakım gerekçeler sürdü öne; <span class="ideitalik">"İnsan suçunu kabul edip onun acılarıyla piştikten sonra temizlenmiş sayılır,"</span> dedi. <span class="ideitalik">"Yeter ki yeniden masum kanı akıtmasın!.."</span></p>
				<p class="normal">Bunun üzerine öç tanrıçaları Erinislerin çoğunluğu, Orestes'in suçlarından arındığını kabul etti. <span class="ideitalik">"Mademki Orestes arınıp temizlendi, biz de onu bağışlıyoruz,"</span> dediler. Sonra da Orestes'le kucaklaştılar. Bu karşılıklı bağışlama ve barış sonunda Erinisler de hemen değiştiler...</p>
				<p class="normal">Yılan saçlı, gözleri kanlı bu öç tanrıçaları, gerçekten de hep barış isteyenleri koruyan ve esirgeyen güzel saçlı, altın bakışlı Eumenid'ler denen Barış Tanrıçalarına dönüştüler...</p>
				<p class="normal">Çünkü yalnızca barışı arayanlar ve onu koruyanlar artık hiç kirlenmezlerdi...</p>

		</body>
</html>