<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_75">GÜZEL ATALANTE VE KALİDON'DA DOMUZ AVI</h2>
				<p class="normal">Erkek olarak doğmadığı için babasının Arkadya bölgesindeki bir dağ başına bıraktığı kız çocuğunu, bir dişi ayı emzirip büyüttü. Daha sonra da yöredeki avcılar, Atalante adını verdikleri bu güzel kızın gereksinimlerini karşılamaya başladılar. Biraz daha serpilip büyüyünce, kendisiyle ilgili olup bitenleri öğrenen Atalante; babasının yaptığını onuruna yediremez oldu. O yüzden de tanrıça Artemis gibi dokunulmamış kalmak ve ileride erkeklerle her alanda boy ölçüşmek için ant üstüne ant içti...</p>
				<p class="normal">Atalante on sekiz yaşına bastığı sıralarda, Kalidon Krallığı'ndaki ekili bahçeleri ve ağaçları kırıp geçiren canavar bir domuz çıktı ortaya. Kendisine kurban kesilmediği için öfkelenen tanrıça Artemis salmıştı bu canavarı... Bu canavarın ortadan kaldırılması için komşu ülkelerden yardım istedi Kalidon kralı. Bu istek üzerine kendine güvenen pek çok serüven düşkünü avcı geldi yardıma... Ne var ki kadın katılımcı olarak yalnızca Atalante vardı!</p>
				<p class="normal">Yardım için gelen ok ve mızrakla donanımlı avcılar, belirlenen günde, bir yarıştaymış gibi hep birlikte ve aynı anda, domuzun ardı sıra koşmaya başladılar.</p>
				<p class="normal">Son derece hızlı bir koşucu da olan Atalante, bütün erkek koşucuları geçti; önünde son hızla koşan canavara yetişti. Üzerine fırlattığı oklardan biri domuzun sırtına saplandı; kanlar içinde kalan domuz hızını ve çevikliğini yitirip bir anda yere yuvarlandı. Arkadan yetişen diğer avcılar da onu ok yağmuruna tuttu! Böylece Kalidon adlı ülkenin başına bela kesilen bu domuzun öldürülmesinde büyük payı olan güzel Atalante, dillere destan oldu. Hatta bu ava katılan avcılar, domuzun derisini bile ona armağan ettiler...</p>
				<p class="normal">Bir seferinde de Atalante; Kentaur denen Atadamlardan birkaçı, kendisini ıssız bir ormanda sıkıştırmaya kalktıklarında, onları oklarıyla yaraladı...</p>
				<p class="normal">Erkek egemenliğine duyduğu tepkiden kaynaklanan bu dokunulmadık kalma inadına karşın, gene de zaman zaman bir erkekle birlikte olma düşüncesi kafasının bir yerine çivi gibi batmıyor da değildi. O zaman da yüreği küt küt hopluyordu! Ve bu anlarda Atalante doğuracağı çocukların hem çok güzel, hem de kendisi gibi becerikli olacaklarını düşlüyordu... Üstelik bu çocuklarının ille de avcı olmalarına gerek yoktu... Kendisi erkek değil de bir kız olarak doğduğu için dağ başlarına atılmış ve bu yüzden böyle avcı olmak zorunda kalmıştı! Oysa doğuracağı çocuklar, örneğin el zanaatlarında ya da kafa ve beceri isteyen konularda büyük başarılar kazanabilirdi!.. En iyisi bu evlenme konusunda bir biliciye başvurmaktı...</p>
				<p class="normal">Atalante'nin gidip başvurduğu ünlü bilici; koca aramasına gerek olmadığını, ama gün gelip evlenmekten de kendini kurtaramayacağını söyledi ona. Bilicinin bu bulanık sözlerinden pek bir şey çıkaramadı Atalante. Ama evleneceği erkeğe karşı kesinlikle öne süreceği bir koşulu vardı: Damat adayının, erkek işi olarak algılanan avcılık ve koşuculukta kendisinden üstün olması gerekiyordu! Böyle bir koşulu ortaya koymakla; kadın-erkek ayrımcılığından doğan ve bu yüzden kadınların katlanmak zorunda kaldığı kölelik ve dışlanmışlık yazgısını bir ölçüde değiştirebileceğine inanıyordu. Ama ilkin, sırf kız olarak doğduğu için kendisini dağ başına atan ve hiç tanımadığı babasını arayıp bulmalı ve geçen zaman içinde ortaya koyduğu başarısıyla hem onu, hem de onun benzerlerini utandırmalıydı!..</p>
				<p class="normal">Güzel Atalante bütün bu düşünceleri kafasında harmanladıktan sonra babasını arayıp bulmakta fazla zorlanmadı. Ama arayıp bulduğu babası, onu kendi seçtiği biriyle evlendirmek isteyince o da, kendisiyle evlenecek kişinin bir erkek işi olarak algılanan koşu yarışında kendisini geçmesi gerektiğini söyledi!.. Böylece Atalante'nin isteği uyarınca, damat adaylarıyla kendisi arasında koşu yarışları yapılması kararlaştırıldı... Ne var ki bu yarışlarda elenenler de yaşamlarını yitireceklerdi!.. Pekçok damat adayı bu yarışa katıldı; elendikleri için de haliyle yaşamlarını yitirdiler! Bununla birlikte gene de yarışa katılanların önü arkası kesilmiyordu. Çünkü gerçekten de Atalante, damat adaylarına her türlü tehlikeyi göze aldırabilecek denli güzel ve soyluydu...</p>
				<p class="normal">Melenyos <span class="ideitalik">(Melenios)</span> adlı yakışıklı bir genç de bu yarışa katılmak isteyen damat adaylarından biriydi. Ne var ki olağan yollarla bu yarışı kazanamayacağını sezinlemişti. Bu yüzden güzellik tanrıçası Afrodit'e gidip düzenlenecek koşu yarışında kendisine yardımcı olması için yalvar yakar oldu. Afrodit de delikanlıyı kırmadı. Çünkü Atalante'yi ta başından beri izliyor ve onun erkeklere olan başkaldırısına büyük bir hayranlık duyuyordu. Kendisine yalvaran delikanlıyı da Atalante'ye uygun bir eş olarak görüyordu... Bu yüzden Melenyos'un eline üç altın elma tutuşturdu ve koşu sırasında yapması gerekenleri bir bir anlattı...</p>
				<p class="normal">Belirlenen günde Melenyos'la Atalante koşuya başladılar... Ve önde koşan Melenyos, arkadan gelen Atalante'nin kendisini yakalayacağını sezdiği anda, altın elmalardan birini yere attı. Atalante de yerdeki tuhaf görünüşlü elmayı alıp bir süre incelemekten kendini alamadı... Böylece arayı açan Melenyos, koşu sırasında biraz soluklanmak istediğinde, elmaları böyle birer birer yere attı. Atalante de her seferinde bu güzel ve olağanüstü elmaları yerden alayım derken oyalandı; haliyle yarışı yitirdi!.. Anlaşma gereğince de Atalante ve Melenyos, bütün Arkadya ülkesinin izlediği ve üç gün üç gece süren görkemli bir şölenle evlendiler. Bu düğünde kadınlar, ezgiler ve oyunlar eşliğinde coştukça coştular... Arkadaşları, Atalante'nin bir kadın olarak kendi yazgısını kendinin belirlemesini büyük bir sevinç ve coşkuyla kutladılar...</p>
				<p class="normal">Bu öykü burada böylece bitebilirdi... Ne var ki kadınlar konusundaki ürkünç gelenekleri hiçe sayan Atalante'nin tanrılarca cezalandırılması da kaçınılmazdı. Çünkü onların saltanatlarının sürüp gidebilmesi için kadın, köle ve ikinci sınıf insan kimliğini üstlenmek zorundaydı! İşte bu yüzden kadınlara dayatılan bu yazgı çarkı, isyancı Atalante için de dönmeye başladı...</p>
				<p class="normal">Atalante-Melenyos çifti bir gün bir orman gezisi sırasında önlerine çıkan Baştanrı Zeus'un tapınağına girdiler ve orada masumca seviştiler. Bu olayı büyük bir suç ve tanrılara bir isyan olarak değerlendiren Baştanrı Zeus, onları birer erkek ve dişi aslana dönüştürdü ve Olimpos sarayındaki makam arabalarından birini sonsuza dek çekmekle cezalandırdı...</p>
				<p class="normal">Atalante adı; binyıllar süresince özgürlük ve erkeklerle eşitlik isteyen bütün kadınların en yakıcı simgelerinden birine dönüştü.</p>

		</body>
</html>