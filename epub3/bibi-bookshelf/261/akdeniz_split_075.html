<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_72">YİTİK ÜLKE ATLANTİS</h2>
				<p class="normal">Evrenin oluşumundan sonra tanrılar, kavga dövüşle de olsa kendi aralarında dünyamızı bölüştüler. Örneğin Atina kenti, demircilerin ve sanatçıların tanrısı topal Hefaystos'la dokumacı kadınların tanrıçası gök gözlü Atena'ya düştü. Atlantis denen uçsuz bucaksız anakara da, denizler ve karalar tanrısı Poseydon'a...</p>
				<p class="normal">Ne var ki şimdilerde artık yitik olan bu Atlantis denen ülke, Asya anakarasıyla Libya'nın toplam alanından daha büyüktü!.. Cebelitarık Boğazı'ndan çıkıldığında karşımıza çıkan Büyük Okyanus'ta, dev bir adaydı o! Çevresinde de takımadalar vardı... Bu uçsuz bucaksız ülkede ölümlü olarak yalnızca bir tek aile yaşıyordu. Onların da Klito <span class="ideitalik">(Clito)</span> adında güzel mi güzel bir kızları vardı. Tanrı Poseydon bir yolunu bulup bu ölümlü kıza kendini beğendirdi ve onunla evlendi; birçok çocukları oldu...</p>
				<p class="normal">Tanrı Poseydon'la karısı Klito; bir taraftan çocuklarını yetiştirirlerken, öte yandan onların geleceği için bu ülkeyi bayındırlaştırmaya ve uygarlaştırmaya çalışıyorlardı. Bu amaçla tanrı Poseydon ülkenin her yöresinde, soğuk ve sıcak yeraltı suları fışkırttı elindeki üç dişli yabasıyla! Toprakları tarıma en elverişli hale getirecek düzenlemeler yaptı. Öte yandan kuleler, gençlik ve halk için eğitsel amaçlara yönelik büyük konutlar, oturulacak hanlar, konaklar yaptırdı... Karısı Klito ölünce de tanrı Poseydon, bu büyük ülkeyi on oğlu arasında pay etti... Oğullarının en güçlüsü Atlas'ı, Atlantis'e başkral olarak atadı ve kendisi de Ege denizinin derinliklerindeki yosun yeşili paslanmaz sarayına çekildi. Haliyle bu arada Baştanrı Zeus'un düzenlediği toplantılara katılmak için Olimpos'taki tanrılar ülkesine de gidip geliyordu...</p>
				<p class="normal">Ülkenin yönetimi sırasında krallık yetkileri hep erkek çocukların en büyüğüne devrediliyor; yetkiyi eline alan, babası tanrı Poseydon'un yarım bıraktığı işleri kaldığı yerden sürdürüyordu. Bu arada bakır, demir, altın gibi madenlere ek olarak, onlardan çok daha değerli ama artık günümüzde bilinmeyen madenler de bulundu Atlantis'te... Ülkenin her tarafındaki verimli topraklar, el ve gönül birliğiyle ekilip biçiliyordu. Bu yüzden bereket fışkırıyordu her karış topraktan!.. Bu arada artık kalabalıklaşmaya başlayan Atlantis halkı, ülkenin tam ortasındaki akropolün içine, büyükataları tanrı Poseydon ve karısı Klito adına büyük bir tapınak kurdular... Akropolün çevresini de altın zincirlerle örülü bir çitle çevirdiler. Her beş yılda bir Atlantis'teki on federatif ülkenin kralları, başkralın başkanlığında bu akropolde toplanıyor; bütün Atlantis'teki genel durumu gözden geçiriyorlardı. Sonra da ülkeye gerekli olan yeni yasalar öneriliyor, tartışılıyor ve oy birliğiyle kabul edildiğinde uygulamaya konuluyordu. Çıkarılan ve önerilen yasaların çoğu, gençlerin ve ülkenin geleceğiyle ilgili yasalardı. Kısacası gençlerin en iyi şekilde eğitilmeleri için gerekli ortamların yaratılması ve halkların daha mutlu olacakları koşulların yerine getirilmesiyle ilgili konuları kapsıyordu bu yasalar. İşte bu yasalardan her birinin kabulünden sonra bir dana kurban ediliyor ve dananın kanı bir testide toplanıyordu. Bu kan, tapınağın bahçesinde yakılan ateşe serpiliyor ve bu ateş önünde krallar, kabul ettikleri yasaları sonuna dek uygulayacakları ve yurttaşlar arasında hiçbir ayırım yapmayacakları konusunda ant içiyorlardı... Ama iki maddelik bir yasa vardı ki ona uyulmaması gibi bir şey söz konusu olamıyordu: "Hangi nedene dayandırılırsa dayandırılsın, bir insanın öldürülmesi düşünülemez bile," diyordu bu yasa maddelerinden biri. İkinci madde de, "yardım isteyen her insana anında gerekli yardımın yapılmasını" buyuruyordu...</p>
				<p class="normal">Ülke kralları sömürgeciliği hiç düşünmedikleri için savaşın da ne olduğunu bilmiyorlardı! Gerek çiftçiler gerek gençler, hangi bölge krallığından olurlarsa olsunlar, sevgiyle üretip sevgiyle bölüştükleri için birbirlerini kardeş olarak algılıyorlardı. İnsan hayallerini aşan güzellikteki Atlantis'te yaşayan ve birbirlerine sevgiyle bağlı bu insanlar, sürekli olarak ortak kullanabilecekleri güzel bir şey yaratabilmenin peşinde koşuyorlardı hep!..</p>
				<p class="normal">Platon; "Kritias" ve "Timaios" adlı iki kitabında, binlerce yıl önce varolmuş bu Atlantis ülkesinden söz ediyordu ballandıra ballandıra... Eflatun da denen bu ünlü filozof; bir zaman gelip Atlantis kıtasının bütün Akdeniz ülkeleri için bir tehdit oluşturmaya başladığını söylüyordu kitabında. Mısırlı bir rahibin anlattığına dayanarak, Atlantisli yöneticilerin; çağımızdan onbin yıl kadar önce, Akdeniz krallıklarını nasıl sömürgeleştirmeye kalktığını, bu yüzden de Atina krallığının, bu ülkeye bir ordu gönderip onlara nasıl haddini bildirdiğini anlatıyordu!.. Böylece Atina krallığının hem kendini, hem de o çağın bütün ülkelerini, Atlantis'in dünyaya dayatacağı kölelik sisteminden ve sömürgeci yönetiminden kurtardığını da ekliyordu sözlerine... Ne var ki bunları böylece anlatan Platon, bu ülkeye daha sonra ne olduğu konusunda bir bilgi vermiyordu!..</p>
				<p class="normal">Onun bu söylediklerini izleyen yüzyıllar boyunca pekçok bilimadamı ve ozan da bu yitik güzel ülkenin izini sürmeye, yazgısını öğrenmeye çalıştı... Atlantis'in yazgısını, büyük volkanik depremler sonucu batan bazı Ege adalarının yazgısıyla özdeşleştirmeye kalkan bilimadamları bile çıktı ortaya!..</p>
				<p class="normal">Ne var ki insanlığın Altınçağında gerçekleşecek güzellikteki Atlantis'in ve orada oluşan o mutlu yaşamın yokoluş nedenini, sonunda efsaneler açıklığa kavuşturdu gene de... "Çünkü," diyordu efsaneler, "bir an geldi ki Atlantis'teki kardeş krallar, üstüne ant içtikleri yasalara kendileri bile uymaz oldular... Üstelik birbirlerinin malına mülküne göz dikmeye, kendi aralarında vuruşmaya başladılar... Böylece kardeşlik ve aşkla kurulu güzelim ülkelerinin zembereğini kırdılar. Atlantis'in bu yürekler acısı halini gördükçe, ülkenin sahibi tanrı Poseydon'un öfkesi ve üzüntüsü kabardı da kabardı. Ve artık sabrı taşan mavi sakallı denizler ve karalar tanrısı Poseydon; bu büyük ülkeyi bir gece, elindeki üç dişli yabayla, okyanusun derinliklerine gömüverdi!.."</p>

		</body>
</html>