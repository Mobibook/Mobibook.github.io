<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_87">SKÜLLA VE TANRILAŞAN BALIKÇI GLAUKOS</h2>
				<p class="normal">Yoksul balıkçı Glaukos, kendi halinde yaşayıp gidiyordu o deniz kıyısındaki kulübesinde. Tuttuğu balıklarla hem karnını doyuruyor, hem de artanların bir kısmını eşine dostuna öylesine dağıtıyor; bir kısmıyla da bazı gereksinimleri için takas yöntemi uyguluyordu. Ama hiçbir zaman da gerektiğinden fazla balık avlamazdı Glaukos.</p>
				<p class="normal">Her gün gece karanlığında ağını denize serper; sonra da kulübesine gidip uzanır ya da ayışığı olduğu gecelerde, uzun uzun gezer tozardı deniz kıyılarında. Güneşin atları daha göğün doruklarına doğru şahlanıp tırmanmaya başlamadan önce, içi balık dolu ağını toplamaya giderdi yoksul sandalıyla.</p>
				<p class="normal">Gene bir sabah ağına takılmış balıkları birer birer çıkarıp çimenlerin üstüne atıyordu her zamanki gibi. Ne var ki fırlatıp attığı her balık çimenlere değer değmez havaya sıçrıyor, sonra da doğruca denize atıyordu kendini!.. Glaukos buna pek bir anlam veremedi ilk anda. Ama çimenlerde bir büyü olabileceğini düşündü. Kendisi de bir tutam çim koparıp kokladı. Koklamasıyla birlikte o da kendini attı denize; mavi sularla oynaşmaya başladı hemen!..</p>
				<p class="normal">Denizde bir süre yüzdükten sonra çevresini deniz tanrıları sardı yaşlı Glaukos'un. Ve bu tanrılar; yoksul bir balıkçının tanrıya dönüşüp aralarına karışmış olmasına çok sevindiklerini söylediler. Onun da kendileri gibi artık ölümsüz olmasını istediler... Glaukos da bu dostça öneriyi kabul edince, yeryüzünün en gür akan onlarca köpüklü ırmağını oraya çağırdı deniz tanrıları. Köpüklü ırmaklar gelince de balıkçı Glaukos, bir güzel yıkandı. Böylece derisindeki ölümlü hücrelerden arınıp tanrılaşan Glaukos, anlatılmaz bir hoşluk duydu içinde ve deniz tanrıları arasında uykuya daldı hemen... Uyandığında saçlarının omuzlarına dek uzadığını, denizin mavisiyle boyandığını gördü. Belden aşağısı da balık bedenine dönüşmüştü. Hem sevincinden, hem şaşkınlığından kendi kendine, uzun uzun gülümsedi...</p>
				<p class="normal">Tanrılaşan Glaukos, hep denizlerde geçiriyordu artık günlerini. Arada bir kimselerin olmadığı saatlerde sahile çıkıp güneşleniyordu... Gene böyle yüzerekten sahile doğru yanaştığı bir gün, küçük bir koyda güzeller güzeli perikızı Skülla'yı yıkanırken gördü. Uzun süre kendini göstermeden gözetledi onu... Onu ilk kez görüyordu, ama adını çok duymuştu. Üstelik anlatılanlara da tıpa tıp uyuyordu bedeni...</p>
				<p class="normal">Glaukos ne de olsa artık bir tanrıydı. Biraz yaşlı da olsa yakışıklıydı da; üstelik büyüleyen bir çekiciliği de yok değildi!.. Pekâlâ koya doğru gidip bu başını döndüren perikızı Skülla'ya aşkını açıklayabilirdi!.. Ona doğru yüzmeye başladı hemen. Ne var ki Skülla da kendine doğru gelen bu tanrıdan ürküp oradaki bir kayanın tepesine doğru tırmanmaya başladı. Glaukos da kayaya tutunup tepedeki perikızına bütün içtenliğiyle kendini tanıtmaya çalıştı: "Ben deniz tanrısı Glaukos'um. Canavar filan değilim! Seni çok sevdim. Seninle arkadaş olmak istiyorum!.." Glaukos'un bu içten çağrısı, kayalıklardan küskün küskün yankılanıp geldi...</p>
				<p class="normal">Bir süre sonra Skülla, kayalık tepeden inip sahile yakın bayırlığa doğru hızlı hızlı koşmaya başladı... Glaukos buna çok içerledi. Ağrına giden, aşkına karşılık bulamaması değil, Skülla'nın onu küçümsemesi, bir yanıt verme gereğini bile duymamasıydı!.. Ne var ki bu durum onun Skülla'ya duyduğu aşkın günden güne daha da yalazlanmasına engel olmadı. Bir gün aşkıyla gene denizlerde deli dolu dolanırken, bir süre önce balıkları dirilten ve kendisini tanrılaştıran büyü tanrıçası Kirke'nin yetiştirdiği otlar ve onun oturduğu sarayı geldi aklına... Doğruca yanına gidip bir yardım istemeliydi ondan. Çünkü aşk; ister tanrı ister insan olsun, bir kez buyruğu altına aldı mı, artık onu gönlünce yönlendirmeye başladığını anlamıştı Glaukos...</p>
				<p class="normal">Yanına gittiği büyücü tanrıça Kirke'nin konağı çok güzeldi. Kirke, bu yeni tanrıyı çok büyük bir sevecenlikle karşıladı. Glaukos da sözlerini fazla uzatmadan konuya girdi hemen. Skülla denen perikızının, güzelliği ve çekiciliğiyle başını döndürdüğünü; artık denizlerin bile kendisine dar gelmeye başladığını anlatmaya çalıştı dilinin döndüğünce... İçinde yanan anlatamayacağı ateşlerden söz etti... Ne var ki o bunları söylerken güneş tanrısı Helyos'un kızı güzel Kirke de, Glaukos'un anlatmaya çalıştığı yangınla tutuşmaya başladı. Gerçi karşısında az önce koklattığı bir avuç otla tanrılaştırdığı alçakgönüllü balıkçı Glaukos'tan başkası değildi... Ama nasılsa onun çekiciliğine kapılıvermişti! Bu yüzden; "Gel Glaukos," dedi. "Gel beni dinle! Skülla'ya karşı bu sevgini anlıyorum. Ama seni küçümseyen birini de buncasına alçalıp sevemezsin! Gel, ben sana pırıl pırıl aşkımı vereyim. Bundan böyle de hep birlikte olalım..." Ama Glaukos'un gönlü ve beyni Skülla'daydı hep. Ondan başkasını görmüyordu iç gözleri... "Denizler kuruyup çöl olsa bile ben Skülla'dan vazgeçemem!" gibi bir şeyler mırıldandı Glaukos...</p>
				<p class="normal">Bu kez de Glaukos'un bu şekildeki küçültücü sözleri tanrıça Kirke'yi çileden çıkardı... Bir süre öfkesini yatıştırmaya çalıştıysa da bütün bu olayların Skülla'dan kaynaklandığını düşünerek kin ve öfkesini ona doğru yönlendirdi... Gidip bir kova büyülü su hazırladı ve onu Skülla'nın her gün tek başına yıkandığı koydaki küçük mağaramsı gölüne döküp geldi...</p>
				<p class="normal">Ertesi gün mağara gölüne her zamanki gibi yıkanmaya gelen Skülla, suya girer girmez ürkünç köpek ulumaları ve yılan çığlıkları duymaya başladı. Gölden kaçıp kurtulmak istedi hemen!.. Ne var ki bütün bu ulumaların ve çığlıkların, bedenine yapışan yılan ve yırtıcı köpek kafalarından çıktığını gördü. Deliye dönen perikızı Skülla, oradaki bir büyük kayaya yapıştı. Ve yapıştığı kayanın çevresinde yaşamaya başladı artık... Çok geçmeden de oralardan gelip geçen denizcileri öldüren bir canavara dönüştü...</p>
				<p class="normal">Bir gün yanına tırmanıp aşkını dillendirmek isteyen Gaukos'u da kayalıklardan aşağı, denize doğru fırlatıverdi...</p>
				<p class="normal">Karşılıksız aşkı yüzünden duyduğu üzüntü; ölümsüz bir tanrıya dönüşmüş olmasına karşın, balıkçı Glaukos'u içten içe kemirerekten öldürdü...</p>

		</body>
</html>