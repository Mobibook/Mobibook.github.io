<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_44">TELEMAHOS'UN İSYANI</h2>
				<p class="normal">Ne var ki Telemahos, az önce baba dostu sandığı <span class="ideitalik">kral Mentes kılığındaki adamın bir tanrı olduğunu</span> seziverdi birden!.. Bu yüzden de içi dışı ışıklanıp her şeyi daha açık seçik görmeye başladı. Hemen kalkıp anasını isteyen adayların yanına gitti. Onlar da yemiş içmişler, ellerinde şarap taslarıyla yarı karanlık ayışığı altında, sarayın ünlü ozanı Femyos'un <span class="ideitalik">(Phemios)</span> sazıyla dillendirdiği ezgilere dalıp gitmişlerdi. Ozan; Troyalıların işgalci ve yağmacı ordulara karşı yıllar yılı nasıl direndiğini; her iki cepheden nice masum yiğitlerin, talancı Agamemnon'un çıkarları uğruna nasıl yıkılıp yıkılıp gittiklerini yana yakıla anlatıyordu şiiri ve sazıyla. Troya'yı yakıp yıkanların savaş sonrası dönüş serüvenlerinden, tanrıların sağ kalanlara biçtiği ve dayattığı acı yazgılardan söz ediyordu... Kraliçe Penelopeya da bütün bunları tek başına odasında dinliyordu içi yana yana...</p>
				<p class="normal">Bir süre sonra artık gözyaşlarını tutamayan Penelopeya, doğruca ozan Femyos'un yanına indi. Allı yeşilli yaşmağıyla ıslak gözlerini sildi:</p>
				<p class="normal"><span class="ideitalik">Nice türküler bilirsin Femyos, açar insanın içini,</span></p>
				<p class="normal"><span class="ideitalik">Söyleyiver şimdi onlardan birini!</span></p>
				<p class="normal"><span class="ideitalik">Şunlar da içsinler şaraplarını ses çıkarmadan...</span></p>
				<p class="normal"><span class="ideitalik">Yürek yakan bu acıklı türküyü bırak,</span></p>
				<p class="normal"><span class="ideitalik">Kocam Odisseus'un o güzel yüzünü getiririm gözümün önüne durmadan!</span></p>
				<p class="normal">Bu sözler üzerine oğlu Telemahos girdi hemen araya:</p>
				<p class="normal"><span class="ideitalik">Sadık ozanımıza ne kızarsın anacığım?</span></p>
				<p class="normal"><span class="ideitalik">Ozana darılmamalı, dile getirdi diye savaşçıların yazgısını.</span></p>
				<p class="normal"><span class="ideitalik">Sen de zorla yüreğini, onu dinle.</span></p>
				<p class="normal"><span class="ideitalik">Bir babam Odisseus değil ki dönemeyen,</span></p>
				<p class="normal"><span class="ideitalik">Daha nice yiğitler kırıldı Troya'da!..</span></p>
				<p class="normal">Sonra da odasına dönmesini, ozanı orada dinlemesini öğütledi anasına. Artık bundan böyle evin efendisi olduğunu da ekledi sözlerine!.. Penelopeya, daha yeni bıyığı terleyen oğlunun böylesine isyancı bir havayla diklenmesine ilkin şaşırdı; sonra da 'oğlum artık delikanlı olmuş' diye çok sevindi. Ve hiç yanıt vermeden doğruca odasına gitti. Artık yıllardır tek başına yattığı yatağın üstüne fırlattı kendini. Troya'dan dönemeyen kocası Odisseus için hıçkıra hıçkıra ağlamaya başladı... Uyku tanrıçası gelip göz kapaklarına uyku dökünceye dek sürdürdü bu gözyaşlarını...</p>
				<p class="normal">Sarayın avlusundaki damat adayları da, gidip güzel Penelopeya'nın yanına yatmak istediklerini açık saçık sözlerle dillendirmeye başladılar. Telemahos, bu azgın ve yüzsüz adaylara çok öfkelendi:</p>
				<p class="normal"><span class="ideitalik">İleri gidersiniz, ey anamın talipleri, bağıracak ne var böyle?</span></p>
				<p class="normal"><span class="ideitalik">Sabahleyin kentin meydanında toplanalım hepimiz!</span></p>
				<p class="normal"><span class="ideitalik">Bir şey diyeceğim size orada açıkça:</span></p>
				<p class="normal"><span class="ideitalik">Buradan gidin diyeceğim, başka yerde kurun sofranızı!</span></p>
				<p class="normal">Telemahos'un böyle herkese meydan okuyaraktan diklenmesine pek bir anlam veremeyen damat adayları, dudaklarını ısırdılar...</p>
				<p class="normal">Ama tanrıça Atena, yeni yetme Telemahos'un isyanını gülümseyerekten izliyordu Olimpos'taki tanrılar sarayının penceresinden.</p>
				<p class="normal"> Artık tanrıça Atena'nın verdiği kıvılcımla tutuşan Telemahos; halkın ve kendisinin birikimlerini dört yıldır habire yiyip içen anasının sözde talipleriyle, kentin söz konusu meydanında buluştu. Çok büyük bir kalabalık da toplanmıştı. Telemahos, kürsüye çıkıp durumu kısaca özetledikten sonra halka doğru dönüp; <span class="ideitalik">"Evet, kızıl şaraplarımı da gönüllerince içip içip gece gündüz şölen yapıyorlar... Babam Odisseus savaştan bir dönseydi, sizlerin ve kendisinin birikimlerini dört yıldır habire yiyip yiyip şişinen bu arsız keneleri kovardı başımızdan!"</span> diye damat adaylarına veryansın etmeye başladı.</p>
				<p class="normal">Telemahos bu sözleri söylerken, Baştanrı Zeus'un deniz ötelerinden saldığı kocaman bir kartal ağır ağır süzülüp geldi; kalabalığa kanatlarıyla dokunurcasına alçaldı da alçaldı; sonra da aniden havalanıp gitti... Herkes şaşkınlıkla, uzun uzun süzdü kartalı...</p>
				<p class="normal"> Telemahos da Zeus'un kartalının böyle alçala alçala süzüldüğünü, sonra da hemen havalandığını görünce içi yeniden açılıp aydınlanıverdi... Yeniden, coşkuyla içindekileri halka aktarma gücünü buldu kendinde:</p>
				<p class="normal"><span class="ideitalik">"Evet, yuvama çöreklenen anamın talipleri, buralardaki soylu ailelerin çocukları... Anamın aklında evlenme düşüncesi bile yokken onlar çeldi aklını... Madem anam dul kaldı, gidip dedemden isteseler ya! O da onun çeyizini hazırlar; gönlü kimden yanaysa anamın, ona verirdi kızını. Bu iş de orada biterdi! Oysa şimdi evimizde neyimiz var neyimiz yoksa yiyip içiyorlar, yan gelip yatıyorlar... Üstelik namus diye de, onur diye de bir şey bırakmadılar evde!.. Ne yazık ki evin tek erkeğiyim. Tek başıma da onları evimden kovamıyorum! Bari siz bana biraz yardım edin!"</span> Bu son sözleri üstüne basa basa söyledi Telemahos... "<span class="ideitalik">Yoksa çok sevdiğiniz babam siz Akhalara bir kötülük etmişti de onun için mi böyle susuyorsunuz</span>?" diye ekledi. Sonra da elindeki değneği fırlatıp attı yere... Gözlerinden yaşlar boşanmaya başladı... Halktan kimse ona bir şeyler söyleme gücünü bulamadı kendinde. Ama anasının taliplerinden şımarıklığıyla ünlü Antinoos girdi araya:</p>
				<p class="normal"><span class="ideitalik">"Amma da savurdun ha, Telemahos! Niye böyle öfkeli öfkeli söylüyorsun bunları bize? Niyetin biz talipleri suçlamaksa, işte orada yanılıyorsun!.. Bütün suç, düzen üstüne düzenler kuran o sevgili anacığında!.. Nerdeyse dört yıldır bizi hep aldatıp oyaladı!.. Odasına büyük bir dokuma tezgâhı kurdurmuş, habire kumaş dokuyordu gündüzleri... Bazen yanımıza gelip; 'Delikanlılar, madem kocam tanrısal Odisseus öldü, içinizden birine varacağım elbette!' diye söze başlıyordu. 'Ne olur biraz daha bekleyin. Bitsin şu elimde ördüğüm kumaş. Hem emeklerim, hem de bunca iplik boşa gitmesin!.. Kısacası bir kefen dokuyorum ben kayınbabam Laertes'e... Gün gelip ölüm onu yere serdiğinde, bu dokuduğum kumaşı kefen bezi olarak kullanacağım. Bu görevi yerine getirmezsem, Akhalı kadınlar bana neler demezler sonra!' İşte böyle şeyler derdi bize hep; biz de erkeklik duygularımızı gemlerdik!.. Meğer o gündüzleri dokuduğu koca bezi, bir çırağı önünde geceleri gizlice sökermiş!.. Bunu da saraydan bir kadın gelip söyledi bize! Biz de aynı gece kumaşı sökerken yakaladık ananı! Neyse, zar zor bitirttik dokumayı... Şimdi biz taliplerin de bir söyleyeceği var; Akhalı tekmil halk da duysun: Sen hemen ananı babasının evine gönder. Babası onu beğendiği erkekle eversin! Yok gene anan böyle bizi kandırmayı sürdürürse, tabii bizim de bu konuda düşündüklerimiz var... Yani Akhalı kadınların hiçbirinde biz böyle düzenbazlıklar duymamış, görmemiştik! Evet, anan eğer tanrıça Atena'nın bağışladığı örgü işlerindeki yeteneğine ve onun verdiği öğütlere güvenip bizi oyalamayı sürdürecekse, ille de inadım inat diyecekse, hepiniz iyi bilin. Anan da iyi bilsin: O zaman her şeyi yiyeceğiz. Sarayında neyin var neyin yoksa hepsini bitireceğiz. Halkın bütün birikimlerini de! Sarayda günümüzü gün edeceğiz. Ta ki anan bizden biriyle evlenene dek!"</span></p>
				<p class="normal">Telemahos da bu damat adayının açık açık, küstahça söylediklerine hemen karşılık verdi:</p>
				<p class="normal"><span class="ideitalik">"Anam istemezse onu nasıl kovarım evden? Üstelik beni doğurup büyüten anama neden buradan git diyeyim ki? Bu sarayda benim kadar onun da hakkı yok mu? Hem babam sağ mı, yoksa öldü mü? Daha kesin bir şey bilmiyoruz... Kısacası sizin paşa keyfiniz için git diyemem anama. Ama azıcık adalet duygusu denen bir şeyiniz varsa, sizler çekip gitseniz ya evimden!.. Gidin, başka yerlerde yapın şölenlerinizi! Birbirinize konuk olun; kendi mallarınızı yiyin için... Ama ille de başkasının malını yemek daha kolay diyorsanız, tamam... Yiyin için bakalım! Sonunu hep birlikte göreceğiz!.."</span></p>
				<p class="normal">Telemahos tam bunları söylerken, Olimpos göklerinden iki kartal daha saldı Baştanrı Zeus... Bu iki kartal, mavi göklerin derinliklerinden süzüle süzüle alçalageldiler ve yaygın kanatlarıyla kalabalığın üstünde yan yana, habire döndüler... Sonra da birbirlerinin yüzünü, boynunu pençeleriyle yırtmaya başladılar. Evlerin, kalelerin üstünde, sağa sola uçuştular çığlıklarla... Bu belirtileri gören halk, tepeden tırnağa ürperdi...</p>
				<p class="normal"><span class="ideitalik">"Bu arsız ve asalak damat adaylarının sonu hiç de iyi olmayacak!"</span> diye düşünmeye başladılar...</p>

		</body>
</html>