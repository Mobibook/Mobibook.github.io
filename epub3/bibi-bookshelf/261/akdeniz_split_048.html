<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_46">TANRILAR YENİDEN TOPLANDI</h2>
				<p class="normal">Tanrıça Atena'nın verdiği güçle ve yirmi kadar yürekli arkadaşıyla Telemahos'un bir gemiye atlayıp babası Odisseus'u deniz ötelerinde aramaya çıktığını öğrenince, haliyle çarpılmışa döndü anası Penelopeya... Bütün gün ağlayıp yırtındı... Onun bu haline acıyan tanrıça Atena, bir arkadaşı kılığına bürünüp o gece düşüne girdi. <span class="ideitalik">"Ağlama Penelopeya,"</span> dedi, <span class="ideitalik">"oğlunu güdüp yeden çok candan bir dostu var. Tanrıça Atena hep yanında onun..."</span> Penelopeya uyandığında içi biraz rahatladı. Apaydınlık bir düş görmüştü çünkü karanlığın içinde...</p>
				<p class="normal">Ne var ki bu arada onunla evlenmek isteyen adaylardan Antinoos ve on iki fedaisi; İtake'ye yakın iki ada arasındaki o dar boğazda, gemisiyle ve arkadaşlarıyla geri dönecek Telemahos'u öldürmek için pusuya yattılar...</p>
				<p class="normal">Bu olaydan birkaç gün sonra şafak tanrıçası Eos; erken uyanıp karaları, denizleri ve gökleri kızıla, maviye ve safran sarısına boyamaya başladığında, Olimpos'taki tanrılar, Baştanrı Zeus'un çağrısı üzerine apar topar toplandılar. Dünyamızda olup bitenler hakkında yeni kararlara varmak üzere Zeus oturumu açtı. Bütün tanrılar böylesi toplantılarda dilediklerini söyleyip çeşitli öneriler getirebilirlerdi. Ama bunları önemseyip önemsememek de Zeus'un o günkü keyfine bağlı olurdu...</p>
				<p class="normal">İlk sözü Zeus'un kızı gök gözlü tanrıça Atena aldı. Bayağı eli ayağı titriyordu: <span class="ideitalik">"Ey Zeus baba, ey Olimpos'un ölümsüz tanrıları!"</span> diye başladı konuşmasına<span class="ideitalik">. "Öyle anlaşılıyor ki bundan böyle egemenlik değneği taşıyan kralların hiçbiri artık yumuşak, hak ve halksever olmasın! Dünya krallarının içinden birkaçı kalkıp da halkının mutluluğu için iyi şeyler yapar, onları sever, onlar arasında adaleti egemen kılmaya kalkarsa onu hemen cezalandıralım!.. Kötü krallar da halkları kırsın geçirsin! Sonra da kestikleri birkaç kurbanla, yaptırdıkları birkaç tapınakla günahlarından kurtuluversinler! Tabii ki burada ben kral Odisseus'tan söz ediyorum... Ne candan bir kraldı o ülkesi için! Hem kendi ülkesini, hem komşularını, savaşın getireceği kırımlardan uzak tutmaya çalıştı hep. Hatta biz tanrıların keyfî kararlarına bile önem vermedi yeri geldiğinde. Halkının çıkarları için hep aklını kullandı. Tam bir örnek yöneticiydi o! Ama şimdi ne oldu?.. Zorla katılmak zorunda kaldığı Troya savaşından dönüşü sırasında gemilerini, arkadaşlarını tümden yitirdi denizde. Zar zor tutunduğu iki tahta parçası üstünde sığındığı tanrıça Kalipso'nun adasında çile çekiyor şimdi de. Çünkü tanrıça Kalipso ona deli divane vurulmuş, salmıyor ülkesine... Karısı Penelopeya ve artık büyüyüp yetişmiş oğlu Telemahos yıllardır onu bekliyor... Bu arada anasının talipleri olan o soylu asalaklar da onun sarayına çöreklenmiş, nesi var nesi yoksa habire yiyip içiyorlar. O da yetmiyor, halkın sofrasındaki iki lokma ekmeğe de el atıyorlar. Üstüne üstlük karısı Penelopeya'ya göz koydukları yetmiyormuş gibi, babasını aramaya çıkan oğlu için şimdi de pusuya yattılar... O gencecik Telemahos'u dönüşünde öldürecekler!"</span></p>
				<p class="normal">Daha da konuşmak istiyordu ama Zeus; <span class="ideitalik">"Neler söylüyorsun sen güzel kızım Atena!"</span> diye sözünü kesti hemen. <span class="ideitalik">"Daha önceki toplantıların birinde Odisseus hakkında karar aldırtan sen değil miydin? Aldığımız karara göre tanrıça Kalipso artık Odisseus'u özgür bırakacak, o da ülkesine geri dönecekti ve de senin o asalak kene dediklerinden öcünü alacaktı... Haydi şimdi çabuk git, Telemahos'un gemisine. Ona yol göster; anasıyla evlenmek isteyenlerin kurduğu tuzaklara düşmesin. Sağ salim dönsün anası Penelopeya'nın yanına. Sen çok güzel becerirsin böyle işleri..."</span> Bunları söyledikten sonra oğlu haberci tanrı Hermes'i çağırdı hemen... <span class="ideitalik">"Sevgili oğlum,"</span> dedi bütün sevecenliğiyle, <span class="ideitalik">"hep sen ulaştırırsın benim buyruklarımı. Bu konuda da çok beceriklisin. Git güzel Nümfa Kalipso'ya söyle. Artık o sabırlı Odisseus'u salsın. Karısı Penelopeya'nın, oğlu Telemahos'un ve halkının yanına dönsün sağ salim... Zaten denizlerdeki yolculuğu sırasında iyi kötü birçok serüven yaşayacak. Gerçekten savaş nedir bilmeyen Fayakların o cennet adasına düşecek yolu... Fayaklar da bir tanrı gibi ağırlayacaklar onu. Birkaç gün sonra da altın, kehribar cinsinden armağanlarla doldurdukları tam donanımlı bir gemiyle ülkesine yolcu edecekler... Artık Odisseus, Troya'dan yağmaladığı kanlı ziynetlerle, kız-kadın kölelerle değil, Fayakların bağışladığı paha biçilmez o barış ve dostluk armağanlarıyla ulaşacak ülkesine...</span></p>
				<p class="normal"><span class="ideitalik">Fayakların armağanı bu barış ve dostluğu Odisseus, hem kendi halkına, hem de bütün Akdenizli kardeş halklara dağıtacak... Fayaklar gibi onlar da artık savaşları unutacak... Kızım Atena da onları yönlendiren bir barış tanrıçası olacak bundan böyle..."</span></p>
				<p class="normal">Baştanrı Zeus'un barış içerikli bu alışılmadık sözlerini duyunca toplantıdaki tanrılar çok şaşırdılar... Özellikle savaş tanrısı Ares, savaşsız bir dünyada artık saltanatının biteceğini duyumsadı birden; iliklerine dek ürperdi...</p>

		</body>
</html>