<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_81">ALTIN POST'UN ALINIŞI</h2>
				<p class="normal">Argonotların başı İyason; Gürcistan kralının sarayındaki bahçede yıllardır düşlerine giren o şarap, süt, su ve bal akıtan çeşmeleri gördükten sonra, yatağında su yerine sıvı altın akıtan ırmağı da görmek istediğini söyledi... Ama kral duymazlıktan gelerek ona buraya geliş nedenini sordu dolambaçlı sözlerle... İyason da, bir zamanlar Baştanrı Zeus'un, Yunanlı kralın çocuklarını kurban edilmekten kurtarmak için gönderdiği ve onları Gürcistan'a ulaştıran kanatlı koçun Altın Post'unu almaya geldiğini söyledi... Gürcistan kralı böyle bir yanıt alacağından hiç kuşku duymuyordu... Çünkü Yunanlıların er geç bu postu almaya geleceklerini biliyordu. O da bu çok sevdiği postu geri vermemek için zaten acımasız savaş tanrısı Ares'in bahçesindeki bir ağaca asmıştı. Ağacın yanında da yedi canlı bir canavar, sürekli nöbet tutuyordu!..</p>
				<p class="normal">Artık İyason'un sarayına geliş nedenini iyice öğrenen Gürcistan kralı, onun isteğini kısa yoldan kursağında bırakmak istedi: "Benim iki azgın boğam var; kimseleri yanına sokmaz," diye söze başladı hafif bir gülümsemeyle. "Onların ayakları tunçtandır. Ağızlarından da alevler püskürür hep. Onları çifte koşup yirmi dönümlük tarlamı gün batımına dek sürüp bitirebilirsen, o Altın Post'u sana vereceğim..." dedi.</p>
				<p class="normal">Böyle bir görevi üstlenmenin sonu kesinlikle ölümdü!.. Ama İyason, Gürcistan kralının kızı Medeya'ya bakınca, onun "kabul et" anlamında göz kırpması üzerine, krala olur dedi hemen...</p>
				<p class="normal">O gece gizlice buluştuklarında Medeya, İyason'a deli divane tutkun olduğunu söyledi. Bu Altın Post'u alıp götürmesi için gerekli olan her şeyi yapacağı sözünü de verdi. Ardından; "Ama beni hep sevecek misin?" diye sordu... İyason büyük bir coşkuyla bu sözün üstüne atladı hemen!.. Onu ölünceye dek seveceği sözünü verdi cömertçe. Ne var ki Medeya'nın verdiği umuda karşın gerçekten de ürkünç savaş tanrısı Ares'in bahçesinden postu alıp Yunanistan'a götürebileceği konusunda pek fazla umudu yoktu. Çünkü Medeya'nın büyük bir büyücü olduğunu henüz bilmiyordu. Ama en önemlisi, canavarların ya da alevler kusan boğaların, kısaca her türlü engelin Medeya gibi karşılıksız seven birine vız geleceğini aklına bile getiremezdi... Çünkü Baştanrı Zeus'un gönderdiği kanatlı koçun paha biçilmez Altın Post'unu Yunanistan'a alıp götürmekten ve orada kendisine vaat edilen krallık tahtını kapmaktan gayrı bir kaygısı yoktu İyason'un! Bu yüzden Medeya'nın katışıksız sevgisinin ayırdında bile değildi! Gene bu yüzden onu taparcasına seviyor gibi görünmeye çalışıyordu. Medeya da ona hep inandığı için; "Korkma," dedi. "Sana bir merhem vereceğim. Bunu bütün bedenine sür! Boğaların volkan gibi ağızlarından püsküren alevler artık seni etkilemez!.. Böylece akşama dek tarlayı sürüp bitirirsin!" Bu sözlere çok sevinen İyason, Altın Post'u canavarın elinden kurtarırsa, Yunanistan'a birlikte dönecekleri ve yaşam boyu hep birlikte olacakları sözünü verdi. Bunun üzerine Medeya da büyük bir coşkuyla, sarılıp sarılıp öptü sevgilisini...</p>
				<p class="normal">Ertesi sabah İyason, sevgilisinin verdiği büyülü kremi bedenine ve de silahlarına iyice, sindire sindire sürdü. Ve doğruca azgın boğaların yanına vardı. Merhemin etkisiyle kendini gerçekten de çok güçlü buluyordu. Ağzından burnundan alevler saçan iki boğayı sabana bağlayıp çifte koşması hiç de zor olmadı. Tarlayı sürüp bitirdiğinde daha güneş batmamıştı bile. Doğruca kralın yanında aldı soluğu... İyason'un bu işi başarıyla bitirmesine Gürcistan kralı Ayetes pek akıl sır erdiremedi! Ama ona; "Haydi git, savaş tanrısı Ares'in bahçesindeki ağaca asılı Altın Post'u artık al götür!.." dedi alaylı alaylı...</p>
				<p class="normal">O gece Medeya ile İyason yeniden buluştular... Postu ele geçireceğine pek de inanmayan ve bu yüzden umutsuz görünen İyason'a sevgilisi; "Korkma!" dedi gene gülümseyerek. "Onu da halledeceğiz. Ama sen beni Yunanistan'a götürdükten sonra da hep sevecek misin?" diye masumca sordu yeniden. İyason da, "Bundan kuşku mu duyuyorsun?" diye sitem etti.</p>
				<p class="normal">Ertesi gece Medeya, hem konuğu olan hem de artık ölesiye dostu ve sevgilisi bellediği İyason'u elinden tutup savaş tanrısı ürkünç Ares'in bahçesine götürdü. Bir gece önce canavarı uyutması için yalvarıp yakardığı Uyku Tanrısı da geldi oraya ve hiç uyumayan canavarı artık hiç uyanmamacasına uyuttu!.. Bunu fırsat bilen İyason'la Medeya da, ağaca asılı postu kaptıkları gibi kendilerini bekleyen Argo gemisinde aldılar soluğu...</p>
				<p class="normal"> Gemideki arkadaşları zaten onları istim üstünde, dört gözle bekliyorlardı... İyason, hemen demir alma ve yelkenleri açıp yolculuğa başlama komutunu verdi... Bütün kürekçiler, yıldızların kılavuz olduğu yarı aydınlık bir gecede, Karadeniz'in enginliklerindeki en parlak yıldıza doğru, canhıraş kürek çekmeye başladılar...</p>
				<p class="normal">Bu arada İyason'la Medeya, birbirlerine sarılıp sarılıp ardı ardına öpüşerek başarılarını kutladılar...</p>
				<p class="ortayazi">***</p>
				<p class="normal">"Bu dönüş yolculuğundan sonraki birkaç yıl, artık kral olan İyason'la Medeya'nın mutlulukla dolu dolu geçen en güzel zamanları oldu. Bir kızla bir oğlan çocukları oldu... Ne var ki bir süre sonra İyason, kendine bir başka kadın bulunca Medeya'yı unutuverdi!.. Haliyle babasının sarayını ve bütün yakınlarını geride bırakıp gelen göçmen Medeya da birdenbire, yabancı bir ülkede, kendini yapayalnız buluverdi...</p>
				<p class="normal">Büyük bir bunalıma girdi. Ondan sonra da kendisini aldatan İyason'dan öcünü almak üzere, çok sevdiği çocuklarıyla birlikte, kanatlı atların uçurduğu arabasına atladı hemen.</p>
				<p class="normal">Her şeyi arkasında bırakıp kimselerin bilmediği bir yerlere doğru çekip gitti... Kocası kral İason bir daha da çocuklarını göremedi..."</p>

		</body>
</html>