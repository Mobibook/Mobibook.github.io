<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_71">EFES'TE YEDİ UYURLAR MAĞARASI</h2>
				<p class="normal">Antik kent Efes'in mermer sokaklarını dolaştıktan sonra, incir ağaçlarının gölgelediği Yedi Uyurlar Mağarası'nın önünde soluklanmak ve geçmişle bugünü harmanlamak gerçekten büyük bir hazdı...</p>
				<p class="normal">Efes kentini anaerkil toplum yapısının egemen olduğu antikçağda, Amazonlar denen kadınların kurduğu en güvenilir kaynaklarca ileri sürülmekteydi... Daha sonraları Anatanrıça Kibele'nin bir dönüşümü olan toprak ve bereket tanrıçası Artemis inancı da bu kente MÖ 2000 yıllarına doğru yerleşmeye başladı. Daha sonra büyük bir özenle onun adına kurulan Artemis Tapınağı da, dünyanın yedi harikasından biriydi...</p>
				<p class="normal">Bir ara yakılıp yeniden yapılan bu tapınağın rahip ve rahibeleri; tarihin her sürecinde görüldüğü gibi, Artemis inancını da zaman içinde kralların buyruğuyla bir ticaret aracına dönüştürdüler... Roma İmparatorluğu çağında da aynı gelenek sürüp gitti. Aynı rahip ve rahibeler, halkın varını yoğunu tanrıça Artemis adına toplayıp bu tapınakta saklamaya başladılar... Zaten başkent Roma'dan Efes'e gelen komutan, emeklerinin ve üretimlerinin büyük kısmını tanrıça adına bağışlamayanları asıp kesiyordu... Haliyle bu tapınak, kısa bir süre sonunda dünyanın hem ilk, hem de en zengin bir bankasına dönüştü.</p>
				<p class="normal">Daha sonraları, yoksul ve köleleştirilmiş halkların bir kurtarıcısı olarak sunulan İsa inancının ortaya çıkmasıyla bu yeni dine bağlanan insanlar, kendi aralarında örgütlenmeye başladılar... Bu örgütün militanları, halkın varını yoğunu din adına toplayan tapınak rahiplerine ve imparatorluğun güvenlik güçlerine karşı halkı isyana çağırmaya başladılar. Bu militanlardan ele geçirilenler de, Romalı komutanın acımasız hışmına uğramaktan kurtulamıyorlardı...</p>
				<p class="normal">İsa'ya tapan bu militanlardan yedi kişilik bir örgüt ve köpekleri Kıtmir, Romalı komutanın hışmından ırak durmak için Efes'teki Panayır Dağı'nın eteklerinde buldukları bir mağaraya sığındılar ve gecelerini orada geçirmeye başladılar... Günlük koşuşturmalardan çok yoruldukları bir gün, gene mağaralarında derin bir uykuya daldılar. Ne var ki mağaranın girişine nöbetçi diktikleri köpekleri Kıtmir de katıldı bu derin uykuya!.. Bu arada Romalı zorba komutan Decius'un askerleri, yeni İsa dininin militanlarının saklanmasını önlemek üzere, çevredeki mağaraların önlerini büyük kayalarla örtmeye başladılar... İşte bu yedi mürit de, köpekleri Kıtmir'le birlikte girişi kapatılan mağaranın içinde, daldıkları derin uyku yüzünden olup bitenlerin ayırdına varamadılar. Yüzyıllar boyunca da hiç uyanmadan, öylece orada uykularını sürdürdüler...</p>
				<p class="normal">Bir yaz sabahında bu mağaranın yakınlarında garip bir çoban, her zamanki gibi sürüsünü otlatıyordu... İncir ağaçlarının gölgesindeki mağaranın girişini kapatan kayayı görünce, iş olsun gibilerden onu zorlayıp mağaranın ağzını araladı... Bu aralıktan girip saatlerce mağarayı döven Ege'nin sıcak ve kışkırtıcı güneşi, nöbetçi köpek Kıtmir'i yüzyıllar süren uykusundan uyandırdı... Kıtmir uyanır uyanmaz var gücüyle havlamaya başladı. Onun havlamasından Yedi Uyurlar da uyandılar... Ne var ki bir süre durumlarına bir anlam veremediler. Ama son derece açtılar. Sonunda Mernuş adlı arkadaşlarının eline bir bakır para tutuşturdular ve kente yiyecek bir şeyler almaya yolladılar.</p>
				<p class="normal">Panayır Dağı'nı biraz dolanıp Mermer Cadde'ye inen Mernuş, mermerlerin üstünde yer yer Hıristiyanlığın simgesi haçlar gördüyse de bunlara bir anlam veremedi. Ama bu konuda kafasını da yormadı! Sonra önüne ilk çıkan bir fırına daldı. Aldığı birkaç ekmek karşılığı olarak cebinden çıkardığı bakır parayı fırıncının eline tutuşturdu. Fırıncı bu tuhaf parayı bir süre inceledikten sonra, "Hırsız!.. Kalpazan!.." gibi sözcüklerle hakaretler yağdırmaya başladı... Kavgayı duyanlar ve görenler fırının önünde toplanmaya başladılar. Olup bitenlerden Mernuş hiçbir şey anlamıyordu! Sonunda araya giren bir polis; kavga nedeni parayı evirip çevirdikten sonra, üstündeki resmin o andaki Roma imparatorunun dedesinin dedesi olduğunu söyledi... Ortalık gitgide karışıyordu... Sonunda polisler Mernuş'u Yuhanna kilisesinin papazına götürdüler. Haliyle Mernuş bildiklerini anlattı... Artık devir değişmiş, Romalılar ve haliyle Efesliler de Hıristiyan olmuşlardı... Kilisenin papazı ve polis; Mernuş'la birlikte diğer arkadaşlarının yüzyıllardır uyudukları mağarayı görmeye gittiler. Papaz, Yedi Uyurlar'ı bir süre sorguladı ve sonunda durumu anladı. Ve hemen bu Yedi Uyurlar önünde yerlere eğildi; haç çıkardı. Çünkü olağanüstü bir şeydi bu!.. Başpapaz, Efes'te olup bitenleri hemen İstanbul'daki İmparator II. Teodosyus'a bir ulak aracılığıyla duyurdu. İmparator da Efes'e geldi apar topar... Huzuruna çağırdığı Yedi Uyurlar'la biraz konuştu. Sonra da halkın önünde onları ödüllendirdi... Bu olayı İsa dininin bir olağanüstülüğü olarak sundu toplanan kalabalığa... Yedi Uyurlar'ın köpekleri Kıtmir'i bile uzun uzun sevip okşadı... Bu olay daha sonra Kuran'da da geçecekti...</p>
				<p class="normal">Yedi Uyurlar, köpekleri Kıtmir'le birlikte Efes kentini aylarca incelediler. Antikçağdaki halklarla Hıristiyan çağındaki halkların yaşamlarını karşılaştırdılar... Antikçağın nice tanrı-tarıça heykelleri ve sanat yapıtları kırılıp parçalanmış, onların yerine yeni tapınaklar kurulmuştu...</p>
				<p class="normal">Ortada değişen hiçbir şey yoktu: Halk gene belbağladığı yeni dinin papazlarınca sömürülüyor; imparatorlarının yağma ve işgal amaçlı savaşları yüzünden gençler kırılıp kırılıp gidiyorlardı. Halk gene tanrılarla el ele olmuş ağaların beylerin buyruğunda kul ve köle olarak sürünüyordu... Kadınlar gene evlerine kapatılmış kölelerdi... Velhasıl Yedi Uyurlar ve köpekleri Kıtmir; o sömürüsüz, savaşsız ve her türlü köleliğin kalktığı Altınçağın gelmesine daha epeyce zaman olduğunu iyice anladılar... Artık tanrılardan da umutlarını kestiler.</p>
				<p class="normal">İncir ağaçlarının altındaki mağaralarının önünde bir akşamüstü, hep bunları düşünüp düşünüp coştular; türküler söylediler... Sonra da bu sevincin sıcaklığı ve Altınçağın yakıcı özlemiyle Yedi Uyurlar ve köpekleri Kıtmir; mağaralarına girip yeniden o uzun uykularına daldılar...</p>
				<p class="normal">İnsanlığın o güzelim Altınçağında yeniden uyanmak üzere...</p>

		</body>
</html>