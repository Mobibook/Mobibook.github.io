<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_84">MİRMİDONLAR KRALI AYAKOS</h2>
				<p class="normal">Baştanrı Zeus ile denizkızı Aygina'nın <span class="ideitalik">(Aigina)</span> birlikteliğinden Ayakos <span class="ideitalik">(Aiakos)</span> geldi dünyaya. Ayakos'un çocukluğu, anasının adıyla anılan Aygina adasında geçti hep. Büyüyünce de halkın isteğiyle ülkesinin kralı oldu. Ve kısa sürede Ayakos, gelip geçmiş kralların en iyi niyetlisi olduğunu kanıtladı. Örneğin adada neyi gerçekleştirmek istiyorsa, önce onun halkına ne ölçüde yararlı olacağı üzerinde düşünüp taşınıyordu... Sonra halkı sık sık agorada topluyor; ülkenin sorunlarını tartışıyordu onlarla. Alınan ortak kararları da eksiksiz olarak yaşama geçiriyordu...</p>
				<p class="normal">Daha krallığının ilk yılında Baştanrı Zeus'un karısı tanrıça Hera; adaya kral olan Ayakos'un, kocasının yasak ilişkisinden doğduğunu öğrenince, orada yaşayan insanları tümden kasıp kavuran bir sıcaklık saldı. Akarsularına da zehir saçtı; böylece insan soyundan canlı diye bir şey bırakmadı adada! Ayakos artık yapayalnız kalmıştı! Çok bunaldığı bir gün bu büyük yalnızlıktan kurtarması için babası Zeus'a yalvar yakar oldu... Hemen orada gözüne ilişen bir çınar ağacının gövdesindeki karıncalardan esinlenerek, adadaki bütün karıncaların insana dönüşmesini diledi. Baştanrı Zeus da oğlu Ayakos'u kırmadı; böylece onun sözünü ettiği bütün karıncaları insan türüne dönüştürüverdi! Bu yeni türeyen insan topluluğuna, Yunanca "karınca" anlamına gelen "mirmeks"ten esinlenilerek, "Mirmidonlar" dendi. Artık Mirmidonların kralı olan bu çok adil ve gani gönüllü Ayakos, halkına sevgi yüklü bir insan olarak ülkeyi yeniden yönetmeye başladı...</p>
				<p class="normal">Zaten Ayakos'un saygınlığı ve hakseverliği yüzünden Olimposlu tanrıların çoğu da onu seviyor, her karşılaştığı güçlükte ona yardımcı olmaya çalışıyorlardı. Bütün Yunan krallıklarında da kral Ayakos'un iyilik ve erdemleri, gün geçtikçe dilden dile dolaşmaya başladı. Örneğin bir keresinde Atina kralı acımasız Pelops; Arkadya kralı Stimfalos'u <span class="ideitalik">(Stymphalos)</span> savaş meydanında yenemeyeceğini anlayınca, ona şeytani bir tuzak kurmuştu. Bir süre ona çok yakın bir dostmuş gibi davranmış, bu arada düzenlediği bir şölene onu da buyur etmişti. Şölen sırasında da Stimfalos'u öldürtmüştü. Öldürtmekle kalmayıp bedenini parça parça doğrattırmış, doğranan parçaları da kurda kuşa yem olsun diye, dağlara bayırlara, her yere saçtırmıştı! Böylesi bir taşyürekliliğe isyan eden tanrılar, Yunanistan'ın geçmişinde bile görülmedik bir kuraklık salmışlardı Atina'ya ceza olarak... Haliyle hiçbir günahı olmadığı halde uğradığı bu yıkımdan kurtulmaya çalışan ve açlıktan kırılan masum Atina halkı, sonunda o iyiliksever Aygina kralı Ayakos'a elçiler gönderip yardım istemişti. Ayakos'un halkla tanrılar arasında yaptığı arabuluculuk sonunda, ortalığı kasıp kavuran o kuraklıktan kurtulmuştu Atinalılar...</p>
				<p class="normal">Ama bütün bu iyilikseverliğine karşın genç Ayakos, savaşsever bir kraldı. Savaş onun için hem bir oyun, hem de bir ün kazanma aracı gibi görünürdü... O yüzden bir ara ta Hindistan'a dek gitmiş, oralarda tanrı Diyonisos'un saflarında savaşmıştı. Ne var ki teyzeleri olan denizkızları ona, giriştiği savaşlar sonunda suları ve denizleri masum insanların kanlarıyla kirlettiğini; bunun da onun yaradılışına uygun olmadığını söylüyorlardı sık sık. Ayrıca onun bu savaş tutkusu, yeryüzünün ve tanrıların yaratıcısı Toprak Ana Gaya'nın <span class="ideitalik">(Gaia)</span> da hoşuna gitmiyordu. Arada bir o da bu konuyu anımsatıyordu kral Ayakos'a. Ama onun bu uyarılara pek kulak astığı yoktu!.. Her seferinde, savaş çıkarmak için haklı nedenleri olduğunu öne sürüyordu. Sonunda evrenin tanrıçası Gaya, ona ve ailesine ders olacak bir yıkım saldı... Kral Ayakos'un iki oğlu, ikinci karısından doğan ve çok sevdiği Fokos'u, kıskançlık yüzünden öldürdüler!..</p>
				<p class="normal">Kral Ayakos, bu olayın kendisine barışsever tanrıların bir uyarısı olduğunu anlamakta gecikmedi. Ve Fokos'u öldüren iki oğlunu da krallığından apar topar kovdu... Artık ondan sonra, ateşli ve katışıksız bir barışsever olarak sürdürmeye başladı yaşamını...</p>
				<p class="normal">Ölümünden sonra bazı kaynaklar, barışsever bir krala dönüşen Ayakos'un, iyilikseverliğin simgesi Giritli ünlü bilge Epimenides'in bedeninde yaşadığını öne sürmeye başladılar... Hatta ilkçağın ünlü filozofu Platon; Gorgias adlı kitabında, öte dünyada ölüleri yargılayan üç yargıçtan biri olduğunu söylüyordu Ayakos'un: Avrupa anakarasından gelen ölülerin yargılanmasından sorumluydu...</p>
				<p class="normal">Diğer iki yargıç, Minos ile Radamantis; Asya'dan gelen ölülerle ilgileniyordu.</p>

		</body>
</html>