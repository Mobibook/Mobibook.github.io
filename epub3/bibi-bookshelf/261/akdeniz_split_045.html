<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>akdeniz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_43">ODİSSEUS'UN DOSTU TANRIÇA ATENA</h2>
				<p class="normal">Tanrıça Atena'nın ve Baştanrı Zeus'un, <span class="ideitalik">"ölümlülerin en üstünü"</span> saydıkları kral Odisseus<span class="ideitalik">;</span> Troya savaşından dönerken tanrı Poseydon'un saldığı bir kasırga yüzünden kürekçileriyle birlikte gemileri battı. Tek başına ve rastgele tanrıça Kalipso'nun <span class="ideitalik">(Kalypso)</span> adasına savruldu azgın fırtınalarla. Ne var ki Kalipso da, Odisseus'a daha ilk günden deli divane vuruldu. O yüzden de onu artık baba ocağı İtake adasına salmak istemiyordu...</p>
				<p class="normal">Haliyle onu yıllardır bekleyen İtake adasındaki karısı Penelopeya ve oğlu Telemahos da <span class="ideitalik">(Telemakhos)</span>; savaşın bitiminden yıllar sonra bile Odisseus dönmediği için kötü şeyler düşünmeye başladılar... Bu arada onun kesinlikle öldüğünü düşünen ülke egemenleri de, sözde dul kalan kraliçe Penelopeya ile evlenebilmek için onun konağını yurt edindiler. Hepsi de beleşten yiyip içiyor, sazlı sözlü bir şenlik, bir şölen içinde günlerini gün ediyorlardı! Halkın ve Telemahos'un deyişiyle <span class="ideitalik">bu yüzsüz keneler; kral Odiseus'un ak yünlü koyunlarını, paytak paytak yürüyen sığırlarını kesip kesip yiyorlardı.</span> Bu da yetmiyor, halkın birikimlerine de sürekli el koyuyorlardı. Buna engel olmak için tanrıça Atena, tanrıça Kalipso'nun oturduğu adada alıkoyduğu Odisseus'u özgür bırakması için Olimpos'taki Tanrılar Toplantısı'ndan ortak bir karar çıkarttı...</p>
				<p class="normal">Gerçekten de tanrıça Atena'nın ölümlü bir insan olan Odisseus'u bunca çok sevmesinin nedenlerinden biri de, onun zorlukları yenecek uygun aygıtlar üretip kullanabilmesinden kaynaklanıyordu<span class="ideitalik">.</span> Bu anlamda bir "<span class="ideitalik">homo faber"</span> olan Odisseus, herhangi bir zorluk karşısında pes etmez; ne eder eder, onun üstesinden gelirdi. Kral da olsa yeri geldiğinde baltayı ve sabanı kullanmasını çok iyi bilirdi. Üstelik tanrıça Atena, Troya savaşları sırasında bir şeyi daha gözlemlemişti onun kişiliğinde: Odisseus gökyüzüne bakmasını biliyordu... Ve sık sık hep uzakları gözlemliyordu... Çünkü bildiği ve gördüğü dünya ona dar geliyordu!.. Ve insanoğlunun er geç aklıyla evrenin gizemlerini çözüp onun efendisi olacağını biliyordu... O yüzden de örneğin Troya'dan geri dönüş yolculuğu sırasında, Kalipso ve Kirke gibi tanrıçaların dayatmalarına boyun eğmedi.</p>
				<p class="normal">Olimpos'ta Baştanrı Zeus'un başkanlığındaki Tanrılar Toplantısı'nda, tanrıça Atena'nın girişimleriye Odisseus'un ailesi konusunda bir karar alındı. Bu karar gereğince, halkının ve evinin varını yoğunu durmadan sömürenlere karşı Odisseus'un oğlu Telemahos'u kışkırtıp yüreklendirmek üzere, yıldızlarla yüklü gökyüzünden süzüle süzüle, kimselere görünmeden İtake adasına indi tanrıça Atena. İner inmez de kral <span class="ideitalik">Mentes'</span>in kılığına bürünüp doğruca Odisseus'un konağına gitti. Konağın kapı aralığından içeriye baktı bir süre: İçerdeki avluda damat adaylarının kimileri tavla oynuyor, kimileri de kendi aralarında arsız kahkahalarla habire şarap bardaklarını tokuşturuyordu. Hepsi de kesip kesip yedikleri koyunların, sığırların postları üstüne yayılmışlardı... Konağın hizmetlileri, onların önlerine durmadan tabak tabak etler yetiştirmeye çalışıyorlardı... Odisseus'un oğlu Telemahos da onların arasına oturmuş, tasalı tasalı; "<span class="ideitalik">Ah, babam bir dönse,</span> <span class="ideitalik">bu arsız ve azgın adaylar nasıl da çil yavrusu gibi dağılırlardı!"</span> diye söylenip duruyordu içinden. İşte o anda kapıda bekleyen ama hiç tanımadığı Mentes kılığına girmiş tanrıça Atena'yı gördü. <span class="ideitalik">"Babamın dostlarından biri olmalı,"</span> diye düşündü... Hemen yanına gidip elindeki tunç kargıyı aldı; içeri buyur etti. "<span class="ideitalik">Önce içeri girip yemeğini ye sevgili konuğum; sonra söylersin neden ve nerden geldiğini..."</span> dedi.</p>
				<p class="normal">Hem şöleni görsün, hem kimse konuştuklarını duymasın diye avlunun epey ötesindeki konağın geniş balkonuna götürdü konuğunu. Az sonra bir hizmetli, getirdiği su dolu altın ibrikle konuğun ellerini yıkamasına yardımcı oldu. Kâhya kadın da ekmek ve yemek getirdi; konuğun önündeki tası şarapla doldurdu. Sonra Telemahos, konuğu tanrıça Atena'nın kulağına eğilip: <span class="ideitalik">"Sevgili konuğum, sana bir şey diyeceğim; sakın üstüne alma! Sözde dul kalan anamla evlenebilmek için konağımıza çöreklenen bu adamların yiyip içtikleri, yıllar önce katıldığı Troya savaşından dönemeyen babam kral Odisseus'un malı. Yani İtake halkının birikimleri... Ah, sağ olsaydı da gelip görseydi bir kez bu talancıları!.. Ama o artık gelemez!"</span> dedi ve içini çekti... Biraz sustuktan sonra kim olduğunu, buralara nereden ve nasıl geldiğini sordu karnını doyuran konuğuna. Gök gözlü tanrıça Atena da, babası gibi görgülü, saygılı Telemahos'a; <span class="ideitalik">"Dinle beni delikanlı,"</span> dedi. <span class="ideitalik">"Adım Mentes; küreksever gemiciler olan Tafosluların kralıyım ben. Ülke ülke dolaşıyor; ışıldayan demir verip karşılığında tunç alıyorum. Babanla çok eski dostuz. Biraz önce gemilerimi demirleyince duydum; artık o öldü, diyorlar. Sana söyleyeyim delikanlı, baban ölmedi! Bir adaya sığındı. Onu orada birileri alıkoydu. Sakın beni bilici-milici sanma! Kuş falından da anlamam! Ama baban buraya er geç gelecek, diyorum. Zincirlerle bile bağlasalar, buraya gelmenin yolunu bulacak. Çünkü her zorluğun karşısında binbir çözüm üretir o!.. Hiç üzülme..."</span></p>
				<p class="normal">Odiseus'un oğlu Telemahos, yeni tanıştığı konuğunu çok cana yakın buldu. Onunla konuştukça, onu dinledikçe içi açılmaya, rahatlamaya başladı...</p>
				<p class="normal">Tanrıça Atena da, konakta ne var ne yoksa yiyip içen bu sömürücü asalak tayfasını bir an önce kovalaması için, Telemahos'un yüreğinde ve beyninde isyan ve eylem ateşleri tutuşturmaya çalışıyordu. Kral Mentes kılığındaki tanrıça biraz daha konuştuktan sonra, ivedi işleri olduğunu söyleyip konaktan ayrıldı.</p>
				<p class="normal">Kral Mentes gittikten sonra Telemahos; hem babasını daha çok düşünmeye, hem de <span class="ideitalik">"beleşçi ve yüzsüz leş kargaları"</span> diye tanımladığı damat adaylarından daha fazla iğrenmeye başladı...</p>

		</body>
</html>