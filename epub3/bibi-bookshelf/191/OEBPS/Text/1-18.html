<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-18.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-18.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Güneş tam tepedeydi. Artık yarı görünür değildi, göz kırpışlarla, kıvılcımlarla belli etmiyordu kendini, sanki deniz yeşili şiltesine uzanmış bir kız alnını, inci tanesi gibi su damlalarıyla süslemişti de o tanelerden kararsız havaya opal renkli mızraklar fırlıyor, yere düşüyor, sonra sıçrayan bir yunusun böğrü ya da inen bir bıçak gibi parlayıp sönüyorlardı. Şimdi güneş acımasızca yakıyordu, kaçınılmazdı. Sert kumlara vurdu, kayalar birer akkor fırınına dönüştü; her bir gölü yokladı, yarıkta saklanan golyan balığını yakaladı, paslı araba tekerleğini, beyaz kemiği, ya da kuma gömülmüş, kapkara demire benzeyen bağcıksız botu ortaya çıkardı. Her şeye hak ettiği ölçüde renk verdi; kum tepelerine sayısız ışıltılarını, yabanotlarına parlak yeşillerini; ya da şurada güneşin kamçısını yiyip yol yol oyulmuş, burada ıssız höyükler oluşturmuş, ötede koyu yeşil, bodur cangıl ağaçlarıyla beneklenmiş çorak, engin çöle vurdu. Huzur veren yaldızlı camiyi aydınlattı, güneydeki köyün narin, pembe-beyaz karton evlerini ve nehir yatağında diz çöküp buruşuk bezleri taşlara vuran sarkık göğüslü, beyaz saçlı kadını. Denizde yavaşça, bata çıka ilerleyen buharlı gemiler güneşin durgun bakışlarına yakalandılar ve güneş sarı tentelerin arasından geçerek uyuklayan ya da güvertede gezinen, ellerini gözlerine siper edip karayı arayan, ama geminin yağlı, zonklayan iki yanı arasında sıkıştırarak günbegün tekdüze bir şekilde denizde taşımaya devam ettiği yolcuların üzerine vurdu.</span></p>

      <p class="paragraf"><span class="char-style-override-2">Güneş, güneydeki dağların dopdolu zirvelerine vurdu, yükseğe kurulu köprünün altında suların sığlaştığı, sıcak taşların üzerinde çömelmiş çamaşırcı kadınların çamaşırlarını neredeyse ıslatamadıkları ve çelimsiz katırların, sıska sırtlarına atılmış küfelerle takırdayan gri taşların arasında kendilerine yol açtıkları derin, taşlık nehir yataklarında ışıldadı. Öğlen, güneşin sıcağı, dağları bir patlamada yüzeyleri çıplak kalmış ve alazlanmışlar gibi griye boyadı, daha kuzeyde, daha bulutlu ve daha yağmurlu ülkelerde dağlar alçalır, küreğin tersiyle yassıltılmış taşlara benzerler ve çok içerlerde, elinde yeşil lambasıyla bir bekçinin bölmeden bölmeye geçişi misali bir ışık saçarlar. Havadaki gri-mavi atomların arasından güneş İngiltere’nin çayırlarına vurdu, bataklıkları ve su birikintilerini, bir direğin tepesindeki beyaz bir martıyı, tepeleri kubbeli ormanlar üzerinden ağır ağır süzülen gölgeleri, taze ekinleri ve dalgalanan otlakları aydınlattı. Meyve bahçesinin duvarına vurdu, tuğlalardaki çukurluklar, tanecikler gümüşsü, mor beneklerle doldu, dokunulsa ele yumuşak gelircesine sıcak, dokunulsa eriyip kavrulmuş toz zerreciklerine dönüşecekmiş gibi. Frenküzümleri duvarın üzerinde parlak kırmızı dalgacıklar ve çağlayanlar halinde asılı duruyordu; eriklerin yaprakları kabarıp birbirinden ayrıldı, otlardaki sivri yapraklar birleşip tek bir akıcı, yeşil pırıltı oldular. Ağaçların gölgesi köklerindeki karanlık bir gölde birikti. Sel gibi akan ışık, ayrı ayrı duran yaprakları tek bir yeşil kütle halinde birbirinin içinde eritti.</span></p>

      <p class="paragraf"><span class="char-style-override-2">Kuşlar sadece bir tek kulak için tutkulu şarkılar söylediler ve sonra sustular. Fıkırdayarak, gurklayarak saman çöplerini ve ince dalları ağaçların en yükseklerdeki dallarının karanlık budaklarına taşıdılar. Altına ve mora bulanarak, sarısalkımların ve erguvanların yerlere altın ve leylak serptikleri bahçede tünediler, öğle vakti bahçe baştan aşağı çiçeklenmişti çünkü, bolluk içindeydi, güneş kırmızı taçyapraklarına ya da enli sarı taçyapraklarına vurduğunda ya da önüne nüfuz edemeyeceği sık tüylü yeşil bir yaprak sapı çıktığında bitkilerin altındaki tüneller bile yeşil ve mor ve sarımsı kahverengine çalıyordu.</span></p>

      <p class="paragraf"><span class="char-style-override-2">Güneş eve dik vuruyor, koyu renkli pencerelerin arasında kalan beyaz duvarlar gözleri alıyordu. Yeşil dalların sımsıkı kapladığı pencere camlarında arkası görülemeyen karanlık yuvarlaklar vardı. Pencere pervazlarındaki keskin kenarlı ışık üçgenleri, odanın içindeki mavi halkalı tabakları, kıvrık kulplu fincanları, iri bir kâsenin gövdesini, halının ekose motifini ve dolaplarla kitaplıkların heybetli köşelerini ve hatlarını gösteriyordu. Bir araya gelmiş bu nesnelerin gerisinde, gölgeden kurtarılabilecek başka bir şeklin bulunabileceği bir gölge alanı asılıydı, ya da daha da derin karanlıklar.</span></p>

      <p class="paragraf"><span class="char-style-override-2">Dalgalar çatladı ve püsküren sular hızla sahile yayıldı. Birbiri üstüne yığıldılar ve çöktüler; onların düşüşünün doğurduğu enerjiyle püsküren sular geri fırladı. Dalgalar, yürürken sırt kasları oynayan iri atlarda olduğu gibi, sırtlarında kıpırdaşan elmas uçlu bir ışık dışında koyu maviye boyanmıştı. Dalgalar sahile vurdu; tepinen iri bir hayvan gibi geri çekilip tekrar vurdu.</span></p>
    </div>
  </div>
</body>
</html>