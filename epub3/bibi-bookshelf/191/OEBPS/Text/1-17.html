<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-17.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-17.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Doğan güneş, yeşil bir örtünün üzerine serilip ıslak mücevherlerin arasından huzursuz bakışlar atmadı artık, yüzünü ortaya çıkardı ve dalgaların üstünden ötelere baktı. Dalgalar düzenli, boğuk vuruşlarla çarpıyorlardı sahile. Basınca çimenleri sarsan at nalları gibi çarpıyorlardı. Püsküren sular, süvarilerin başlarının üstünden fırlatılan mızraklar ve oklar gibi yükseldi. Sahili çelik mavisi ve elmas uçlu sularla yıkadılar. Gücünü dışarı verip içeri çeken bir makinenin enerjisiyle, sağlamlığıyla gidip geliyorlardı. Güneş buğday tarlalarına ve ormanlara vuruyordu. Nehirler mavileşiyor, kıvrımlanıyor, sahile doğru alçalan çayırlar, usulca kabaran kuş tüyleri gibi yeşil yeşil parlıyordu. Kıvrımlı, denetimli tepeler, kasların sardığı bir uzuv gibi, sırımla bağlanmışçasına geriye çekilmişlerdi; tepelerin yamaçlarını gururla dolduran ormanlar bir atın boynundaki kırpılmış yeleye benziyorlardı.</span></p>

      <p class="paragraf"><span class="char-style-override-2">Bol yapraklı ağaçların, çiçek tarhları, havuzlar ve seraların üzerine sarktığı bahçede, güneşin sıcağının altında kuşlar, her biri tek başına, şakıyordu. Biri, yatak odasının penceresinin altında söylüyordu şarkısını; bir başkası leylakların en üstteki dalında; bir diğeri duvarın kenarında. Her biri tiz bir sesle, başka bir kuşun şarkısını kendi kulak tırmalayan ahenksizliğiyle bozup bozmayacağına aldırmadan, coşkuyla, şarkıyı içinden fışkırtmak istercesine, var gücüyle şakıyordu. Yuvarlak gözleri parlayıp şişmişti; pençeleri dalı ya da parmaklığı kavramıştı. Bir yere sığınmadan, açık havada ve güneşin altında söylüyorlardı şarkılarını, istiridye kabuğu gibi ebruli ya da zırh gibi parlak, kâh açık mavi çubuklu, kâh altın rengi benekli, ya da içinden bir tanesi parlayan yepyeni tüyleriyle çok güzeldiler. Sanki şarkı içlerinden sabahın baskısıyla çıkıyormuş gibi şakıyorlardı. Sanki varoluşun kıyısı bıçak gibi bilenmişti ve mavi-yeşil ışığın yumuşaklığını, ıslak toprağın nemini kesmeliydi, ayırmalıydı; yağlı mutfak buharının dumanları ve kokularını; koyunun ve sığırın sıcak nefeslerini; pastaların ve meyvelerin bolluğunu; mutfaktaki çöp kovasından atılan ve çöp yığınının üzerinde ağır bir buhar yükselmesine neden olan nemli dilimleri ve kabukları. Islanmış, yer yer nemlenmiş, suyu çekip kıvrılmış ne varsa üzerine iniyorlardı, kuru gagalarıyla, acımasızca, aniden. Leylak dalından ya da çitten ansızın kendilerini bırakıyorlardı. Bir sümüklüböcek görüyor ve kabuğunu taşa çarpıyorlardı. Kabuk kırılana kadar öfkeyle, ritmik bir şekilde vuruyorlar, sonunda kabuk kırılıyor ve çatlağın arasından yapışkan bir şey sızıyordu dışarı. Dönerek, süzülerek, keskin uçuşlarla havada yükseldiler, kısa, tiz cıvıltılar saldılar, bir ağacın tepedeki dallarına kondular, aşağıdaki yapraklara ve ince dallara, bembeyaz çiçeklenmiş, çayırlarla dolup taşan araziye, sorguçlu ve türbanlı askerlerden oluşan bir birliği harekete geçiren bir davul gibi vuran denize baktılar. Ara sıra cıvıltıları hızlı gamlarla birleşiyordu, tıpkı dağdaki bir akarsuyun buluşan, köpüren ve sonra birbirine karışan, gitgide hızlanarak aynı kanaldan akan, aynı enli yapraklara sürtünen yan kolları gibi. Ama bir kaya var; ayrılıyorlar.</span></p>

      <p class="paragraf"><span class="char-style-override-2">Güneş, odanın içine sivri oklarını gönderiyordu. Işık nereye değse orası çılgın bir hayatla donanıyordu. Bir tabak, beyaz bir göle benziyordu. Bir bıçak buzdan bir hançer gibiydi. Ansızın, ışık huzmeleriyle ortaya çıkarılınca büyük bardaklar görünür oldular. Masalar ve iskemleler yüzeye çıktılar, sanki suyun altında kalmışlardı da, olgun meyvelerin kabuğundaki ince tabaka gibi kırmızı, turuncu, morla kaplanmış olarak şimdi görünüyorlardı. Porselenlerin sırındaki çizgiler, ahşabın damarları, hasırın lifleri gitgide daha belirginleşti. Her şey gölgesizdi. Kavanozun biri öyle yeşildi ki, sanki o rengin yoğunluğa bakan gözü bir bacanın içine çekiyor ve göz bir salyangoz gibi yapışıp kalıyordu kavanoza. Sonra şekiller biçimlendi, hatları belirginleşti. Burada bir sandalyenin kabartısı, şurada bir dolabın gövdesi. Ve ışık çoğaldıkça öbek öbek gölgeler önünde sürüklendiler, kümelendiler ve arka tarafta defalarca katlanıp asılı kaldılar.</span></p>

      <p class="paragraf">“Ne kadar güzel, ne kadar tuhaf,” dedi Bernard, “uzanıyor Londra altımda, sis içinde, ışıl ışıl, sivriliklerle dolu ve kulelerle. Gazölçerlerle, fabrika bacalarıyla korunarak uyumakta biz yaklaşırken. Karınca yuvasını göğsüne bastırıyor. Bütün bağırışlar, bütün gürültüler yumuşak bir sessizlikle kuşatılıyor. Roma bile bu kadar görkemli görünmez. Ama hedefimiz o kent. Anaç uyku halinden uyanmaya başlamış bile. Evlerle kaplı tepeler sisin içinden yükseliyor. Fabrikalar, katedraller, cam kubbeler, kurumlar ve tiyatrolar doğruluyorlar. Kuzeyden gelen sabah treni bir füze gibi atılıyor o kente doğru. Geçerken perdelerden birini çekiyoruz. İstasyonlardan tıkırtılarla, hızla geçerken ifadesiz, umutlu yüzler bize dikiyorlar gözlerini. Ölümü gözlerinde canlandıran erkekler gazetelerini daha da sıkı tutuyorlar, rüzgârımız onları yalayıp geçerken. Ama biz kükreyerek ilerliyoruz. Az sonra kentin böğründe infilak edeceğiz, tıpkı hantal, anaç, heybetli bir hayvanın böğründe patlayan bir mermi gibi. Kent mırıl mırıl konuşuyor, uğulduyor ve bizi bekliyor.</p>

      <p class="paragraf"><span>“O sırada, trenin penceresinde durup dışarı bakarken, nedense, duyduğum büyük mutluluk nedeniyle (evlenmek üzere nişanlandım), bu hızın, kente fırlatılan bu füzenin bir parçası olduğumu hissediyorum, buna ikna oluyorum. Hoşgörü ve itaat gösterecek kadar uyuştum. Beyefendi, diyebilirim, neden böyle huzursuzsunuz, neden bavulunuzu indirip bütün gece başınızdan çıkarmadığınız kasketinizi içine tıkıyorsunuz? Ne yapsak yararı yok. Hepimizin tepesinde harika bir fikir birliği yuvalanmış. İrileşmişiz, tören havasına girmişiz ve sanki devasa bir kazın gri kanadı bize dokunmuş gibi (güzel ama renksiz bir sabah) tek tipleşmişiz, çünkü tek bir arzumuz var – istasyona varmak. Trenin sarsılarak durmasını istemiyorum. Bütün gece karşı karşıya oturduğumuz için aramızda oluşan bağın kopmasını istemiyorum. Nefretin ve rekabetin yeniden egemen olduğunu hissetmek istemiyorum; ve farklı arzuların. Hızla giden trendeki birlikteliğimiz, tek bir şeyi, Euston’a varmayı arzulayarak yan yana oturmamız, çok hoştu. Ama bakın! Bitti bile. Arzumuza kavuştuk. Perona yanaştık. Telaş ve karmaşa ve kapıdan ilk geçen, asansöre ilk binen olma isteği açıkça belli oluyor. Ama ben kapıdan ilk geçen olmak, bireysel yaşamın yükünü sırtlanmak istemiyorum. Pazartesi gününden beri, o benim teklifimi kabul ettiğinden beri kimlik duygusunu her bir hücresinde hissetmiş olan ben, bir bardağın içinde diş fırçası gördüğünde ‘</span><span class="char-style-override-2">benim</span> <span>diş fırçam’ demeden duramayan ben, şimdi ellerimi açıp sahip olduklarımı yere bırakmak ve sadece burada, sokakta durmak, hiçbir şeye katılmadan, hiçbir şey arzulamadan, kıskanmadan otobüsleri seyretmek istiyorum; zihnim hâlâ isabetli düşünebilseydi, insanın yazgısına duyduğum sınırsız merak diyebilirdim buna. Ama isabetli düşünemiyorum. Vardım artık; kabul edildim. Hiçbir şey istemiyorum.</span></p>

      <p class="paragraf"><span>“Karnı doyup annesinin memesini bırakan bir bebek gibi ben de artık dibe inebilirim, derinlere, önümden geçip gidenin içine, her zaman, her yerde var olan bu genel yaşama. (Pantolonlara ne kadar çok şey bağlı olduğunu söyleyebilir miyim; zeki insan eski püskü pantolonlar yüzünden kesinlikle elverişsiz durumdadır.) Asansörün kapısında tuhaf duraksamalar görebiliyoruz. Şu tarafa mı, bu tarafa mı, yoksa öbür tarafa mı? Sonra bireysellik ağır basar. Giderler. Hepsinin giderilmesi gereken bir ihtiyacı vardır. Bir randevuyu kaçırmamak gibi acınası bir mesele, ya da bir şapka satın alma, bir zamanlar onca birlik içinde olan bu güzel insanları birbirinden ayırır. Kendi adıma, benim bir amacım yok. Hiçbir hırsım yok. Kendimi genel akışa bırakacağım. Zihnimin yüzeyi geçenleri yansıtan soluk gri bir ırmak gibi kayıp gidiyor. Geçmişimi hatırlayamıyorum, burnumu ya da gözlerimin rengini, ya da kendim hakkındaki düşüncelerimi. Sadece acil durumlarda, bir kavşakta, kaldırım kenarında bedenimi koruma arzusu dışa vuruyor, beni yakalıyor ve durduruyor, burada, bu otobüsün önünde. Yaşamakta ısrarcıyız, görünüşe bakılırsa. Sonra yine, kayıtsızlık çöküyor. Trafiğin uğultusu, şu yana ya da bu yana doğru birbirinden farksız suratların geçişi, beni hayallere sürüklüyor; insanların yüz hatlarını siliyor. İnsanlar benim içimden geçebilir. Ve zamandaki bu an nedir, kendimi içinde hapsolmuş bulduğum bu gün? Trafiğin homurtusu herhangi bir kargaşa olabilir – ormandaki ağaçlar olabilir ya da vahşi hayvanların kükremesi. Zamanın tekerleği gıcırdayarak birkaç santim geriledi; biraz ilerlemiştik, iptal oldu. Bedenlerimizin aslında çıplak olduğunu düşünüyorum. Düğmeli kumaşlarla hafifçe örtülmüşüz sadece; ve bu kaldırımların altında istiridyeler var, kemikler ve sessizlik.</span></p>

      <p class="paragraf">“Bununla birlikte, hayallerimin, bir nehrin yüzeyinin altında sürüklenir gibi sağı solu yoklayarak ilerlememin, merak, açgözlülük, arzu gibi duygulanımlarla, ansızın ve yersizce, uykuda olduğu gibi sorumsuzca bölündüğü, parçalandığı, delindiği ve koparıldığı doğru. (Bu çantayı çok istiyorum, filan.) Hayır, ama ben batmak istiyorum; derinliklere ulaşmak; her zaman eylemde bulunmak değil, araştırma da yapabilmek ayrıcalığımı ara sıra uygulamak istiyorum; kırılan dalların, mamutların boğuk, kadim seslerini duymak istiyorum; bütün dünyayı anlayışın kollarıyla kucaklamak gibi olanaksız arzulara kapılmak – eylemde bulunanlar için olanaksız bu. Burada yürürken duygudaşlık içinde tuhaf titremeler ve sarsılmalar hissetmiyor muyum, artık özel biri olmadığımdan bu dalgın sürüleri kucaklamak gelmiyor mu içimden; şaşkın bakanları ve gezginleri; bu haberci çocukları ve gizlice kaçıp giden, yazgılarından habersizce vitrinlere bakan kızları? Ama ben bu geçici yolculuğumuzun farkındayım.</p>

      <p class="paragraf">“Yine de, hayatın benim için gizemli bir biçimde uzatılmış olduğu duygusunu taşıdığım doğru. Bunun nedeni çocuklarımın olabileceği, bir avuç tohumu, bu kuşağın ötesine, sokakta bitmek bilmeyen bir rekabet içinde itişip kakışan, kaderin tuzağına düşmüş bu kalabalıktan öteye serpebileceğim mi? Kızlarım gelecek buraya, başka yazlarda; oğullarım yeni tarlalar sürecek sabanla. Bu yüzden, güneşin hemen kuruttuğu yağmur damlaları değiliz; bahçelerde çiçek açtırıyor, ormanları coşturuyoruz; sonsuza kadar farklı biçimlerde çıkıyoruz ortaya. Öyleyse bu benim güvenimi açıklamaya yarıyor, temeldeki tutarlılığımı, yoksa bu kalabalık ana caddedeki insan seline karşı yürürken, insanların arasından kendime hep yol açarken, karşıya geçmek için tehlikesiz anlardan yararlanırken son derece tuhaf olurdu. Kibirden değil, çünkü bütün hırslarımdan arınmışım; özel yeteneklerimi hatırlamıyorum ya da yapısal özelliklerimi ya da bedenimdeki izleri; gözlerimi, burnumu ya da ağzımı. Şu anda ben kendim değilim.</p>

      <p class="paragraf">Ama bakın, geri dönüyor. Bu yapışkan kokuyu silip atamıyoruz. Yapıdaki bir çatlaktan sızıyor içeri – insanın kimliği. Ben sokağın bir parçası değilim – hayır, ben sokağı gözlüyorum. Bu yüzden kopup ayrılıyor insan. Örneğin, şu arka sokağın yukarısında bir kız durmuş bekliyor; kimi? Romantik bir hikâye. Şu dükkânın duvarına küçük bir vinç yerleştirilmiş, ve hangi nedenle, diye soruyorum, yerleştirilmiş o vinç oraya? Ve morlu bir hanım icat ediyorum altmışlı yıllarda, patlayacak gibi şişmiş, ve ter içindeki kocası tarafından bir faytondan atılıyor. Acayip bir hikâye. Ben doğal bir sözcük hokkabazıyım, baloncuk üflüyorum şunun bunun içinden. Ve bu gözlemler bir çırpıda ağzımdan çıkarken, geliştiriyorum kendimi; farklı kılıyorum ve – yanından geçerken bana ‘Şuraya bak! Şuna dikkat et!’ diyor bir ses– bir kış gecesi bütün gözlemlerime bir anlam bulmakla yükümlü kişi olduğumu kavrıyorum – birinden ötekine uzanan ipi bulmalı, her şeyi derleyip toparlamalıyım. Ama arka sokaklarda kendi kendine konuşmalar çok geçmeden cazibesini yitirir. Dinleyicilere ihtiyacım var. Bu benim çöküşüm. Bu her zaman son sözün kenarını buruşturur ve onun biçim almasını engeller. Günbegün sefil bir yermek evinde oturup aynı kadehi ısmarlayamam ve bütünüyle bir tek sıvıyla dolduramam içimi – bu hayatla. Cümlemi kurarım ve onu alıp dayalı döşeli bir odaya koşarım, orada onlarca mum aydınlatır onu. Bu fırfırları ve farbelaları yaratmak için üzerimde gözlerin olmasına ihtiyacım var. Kendim olmam için (bunu kaydediyorum) başka insanların gözlerinin aydınlığına ihtiyacım var ve bu yüzden kendimin ne olduğundan tamamıyla emin olamıyorum. Louis gibi, Rhoda gibi özgün kişiler sadece yalnızken tam olarak varolurlar. Onlar aydınlanmaktan, ikilemelerden hoşlanmazlar. Yaptıkları tabloları bitirince ters çevirip çayıra fırlatırlar. Louis’in sözlerinin üzerinde kalın buz tabakaları vardır. Sözcükler ağzından bastırılmış olarak çıkarlar, yoğunlaşarak, kalıcı biçimde çıkarlar.</p>

      <p class="paragraf">“O zaman, bu uyuşukluğun ardından, arkadaşlarımın yüzlerinin ışığı altında çok yüzeyli olarak ışıldamak isterim. Kimliksizliğin güneşsiz alanlarından geçiyordum. Tuhaf bir ülke. Sakinleşme anımda, her şeyi silen tatmin anımda, bu parlak ışık halkasının ötesinde, bu umursamaz öfkenin darbelerinin ötesinde yaşanan gelgitin iç çekişlerini, alınıp verilen soluğu duydum. Müthiş huzur duyduğum bir an yaşadım. Belki de mutluluk budur. Şimdi iğne gibi batan duygulanımlar geri çekiyor beni; merak, açgözlülük (karnım aç) ve kendim olmak için duyduğum karşı konulmaz arzu. Bir şeyler söyleyebileceğim insanları geçiriyorum aklımdan: Louis, Neville, Susan, Jinny ve Rhoda. Onlarla birlikteyken çok yönlüyüm. Onlar beni karanlıktan çekip alıyorlar. Çok şükür bu akşam buluşacağız. Çok şükür, yalnız kalmayacağım. Birlikte yemek yiyeceğiz. Hindistan’a giden Percival’i uğurlayacağız. O saate daha çok var, ama o habercileri, o eşlikçileri, burada olmayan arkadaşlarımın suretlerini hissetmeye başladım bile. Louis’i görüyorum, taştan oyulmuş gibi, heykele benziyor; Neville, makasla kesilmiş gibi, keskin; Susan’ın gözleri kristal parçaları gibi; Jinny alev gibi dans ediyor kuru toprağın üzerinde, heyecanlı, sıcak; ve su perisi Rhoda, hep ıslak. Bunlar imgelem resimleri – burada olmayan arkadaşların bu görüntüleri hayal ürünü, garip, sıska, gerçek ayakkabının burnuyla ilk dokunuşta kayboluyorlar. Yine de vuruşları beni canlandırıyor. Bu buharları silip atıyorlar. Yalnızlıktan sıkılmaya başlıyorum – beni sarıp sarmalayan yapışkan, hastalıklı örtülerinden bunalıyorum. Ah, onları fırlatıp atabilsem ve harekete geçebilsem! Kim olsa olur. Müşkülpesent değilim. Sokak çöpçüsü olur; postacı; bu Fransız restoranındaki garson; daha da iyisi, güler yüzlülüğü size yönelikmiş gibi olan sevimli sahibi. Özel müşterileri için salatayı kendi elleriyle karıştırıyor. Kim bu özel müşteri diye soruyorum ve neden? Küpeli hanıma ne söylüyor o? Kadın, bir arkadaşı mı yoksa müşteri mi? Bir masaya otururken şaşkınlığın, tereddüdün, olasılığın, tahminlerin keyifli kıpırdanışlarını hemen hissediyorum. Bir anda resimler doğuyor. Kendi üretkenliğimden rahatsız oluyorum. Buradaki her iskemleyi, masayı, yemek yiyeni ayrıntılarıyla, rahatça betimleyebilirim. Her şey için sözcüklerden oluşan tülüyle orada burada uğulduyor zihnim. Garsonla şarap hakkında konuşmak bile bir patlamaya neden oluyor. Füze havaya fırlıyor. Altın tohumları, hayalgücümün bereketli topraklarına düşüp döllüyor. Bu patlamanın tamamıyla beklenmedik doğası – ilişkilerin keyfi budur. Tanımadığım bir İtalyan garsonla bir araya gelen ben – neyim? Bu dünyada istikrar diye bir şey yok. Herhangi bir şeyde anlam olduğunu kim söyleyebilir? Bir sözcüğün nereye doğru uçacağını kim önceden bilebilir? Ağaçların tepelerinden geçen bir balondur o. Bilgiden söz etmek yararsızdır. Her şey deneme ve serüvendir. Sürekli bilinmedik miktarlara karıştırıyoruz kendimizi. Ne çıkacak sonuçta? Bilmiyorum. Ama bardağımı bırakırken hatırlıyorum: Nişanlıyım ben. Bu gece arkadaşlarımla yemek yiyeceğim. Ben kendim Bernard’ım.”</p>

      <p class="paragraf">“Saat sekize beş var,” dedi Neville. “Erken geldim. Bekleyişin her ânının tadını çıkarmak için masadaki yerime vaktinden on dakika önce oturdum; kapının açıldığını görünce, ‘Percival mi gelmiş? Yo, Percival değilmiş,’ demek için. ‘Yo, Percival değilmiş,’ demekten marazi bir zevk alıyorum. Kapının yirmi kez açılıp kapandığını gördüm; her seferinde gerilimim arttı. Onun geleceği yer burası. Oturacağı masa bu. Ne kadar inanılmaz görünse de gerçek bedeni burada olacak. Bu masa, bu iskemleler, içindeki üç kırmızı çiçeğiyle bu metal vazo olağanüstü bir değişim geçirmek üzereler. Sallanır kapılarıyla, üzeri tepeleme meyve ve soğuk et dolu masalarıyla bu salonda, insanın bir şey olmasını umarak beklediği bir yerin kararsız, gerçekdışı görünümü var. Sanki henüz oluşmamış gibi titreşiyor her şey. Beyaz sofra örtüsünün çıplaklığı insanın gözünü alıyor. Burada yemek yiyen öteki insanların düşmanlığı, kayıtsızlığı bunaltıcı. Bakışıyoruz; birbirimizi tanımadığımızı anlayıp boş boş bakıyor, sonra gözlerimizi çeviriyoruz. Böyle bakışlar kamçı gibidir. O bakışlarda dünyanın bütün zalimliğini ve kayıtsızlığını hissediyorum. Eğer o gelmezse ben buna dayanamam. Gitmeliyim. Yine de şu anda biri onu görüyor olmalı. Bir arabadadır; bir mağazanın önünden geçiyordur. Ve sanki o her an bu salona bu batıcı ışığı, varoluşun bu yoğunluğunu pompalıyor, nesneler normal işlevlerini yitiriyorlar – bu bıçağın keskin kenarı sadece parlayan bir ışık, kesmeye yarayan bir şey değil. Normal olan yok olmuş.</p>

      <p class="paragraf">“Kapı açılıyor, ama o gelmiyor. Orada duraksayan, Louis. Kendine güvenle çekingenliğin garip karışımı var üzerinde. İçeri girerken aynada kendine bakıyor; saçlarını elliyor; görünümünden hoşnut değil. ‘Ben bir düküm,’ diyor, ‘kadim bir soyun sonuncu üyesi.’ Buruk, kuşkulu, hükmedici, zor (onu Percival ile karşılaştırıyorum). Aynı zamanda müthiş, çünkü gözleri gülüyor. Beni gördü. İşte geldi.”</p>

      <p class="paragraf"><span>“Susan geliyor,” dedi Louis. “Bizi görmüyor. Süslenmemiş, çünkü Londra’nın sığlığından tiksiniyor. Sallanır kapıda bir an duruyor, lambanın ışığından gözleri kamaşmış bir yaratık gibi çevresine bakınıyor. Şimdi ilerliyor. Vahşi bir hayvan gibi sinsice ama kendine güvenerek ilerliyor (masaların ve iskemlelerin arasında bile). Bu küçük masaların arasına girip çıkarken yolunu içgüdüleriyle bulur gibi, kimseye değmiyor, garsonlara aldırmıyor, doğruca köşedeki masamıza geliyor. Bizi gördüğünde (Neville’i ve beni) yüzüne yerleşen güven ifadesi korkutucu, sanki istediğini elde etmiş gibi. Susan tarafından sevilmek, bir kuşun sivri gagasını batırması, bir ahır kapısına çivilenmek gibi olurdu. Bununla birlikte bir gaganın ısırmasını, bir ahır kapısına çivilenmeyi istediğim anlar oluyor, gerçekten, kurtulmamak üzere.</span></p>

      <p class="paragraf">“Rhoda ortaya çıkıyor birden; biz bakmazken usulca girmiş içeri. Kâh bir garsonun arkasına, kâh oymalı bir sütunun gerisine gizlenerek dolana dolana gelmiş olmalı, tanınmanın sarsıntısını olabildiğince geciktirmek, çanağındaki taçyapraklarını çalkalamak için bir an daha güvende kalmak amacıyla. Onu uyarıyoruz. Ona eziyet ediyoruz. Bizden korkuyor, bizden nefret ediyor, yine de yaltaklanarak geliyor yanımıza, çünkü ne kadar acımasız davransak da yine de her zaman bir isim, bir yüz var ışıltı saçan, onun bastığı kaldırımı aydınlatan ve düşlerini gerçekleştirmesini mümkün kılan.”</p>

      <p class="paragraf">“Kapı açılıyor, kapı durmadan açılıyor,” dedi Neville, “ama o hâlâ gelmiyor.”</p>

      <p class="paragraf">“Jinny geldi,” dedi Susan. “Kapıda duruyor. Her şey olduğu yerde kalmış gibi. Garson duruyor. Kapının yanındaki masada yemek yiyenler bakıyorlar. Her şeyin merkezi o sanki; çevresindeki masalar, kapıların, pencerelerin, tavanların çizgileri ona doğru giderek birleşiyorlar, kırılmış bir pencere camının ortasında oluşan yıldız biçimli açıklığın çevresindeki ışınlar gibi. Nesneleri bir noktada topluyor, düzene sokuyor. Bizi görüyor şimdi, yürüyor, bütün ışınlar kıpırdanıyor, akıyor ve üstümüzde titreşiyor, yeni duygulanımlar getiriyor dalga dalga. Değişiyoruz. Louis elini kravatına götürüyor. Acılı bir dikkatle oturup beklemekte olan Neville önündeki çatalları düzeltiyor sinirli sinirli. Rhoda şaşırarak görüyor Susan’ı, sanki uzaktaki ufukta bir yangın çıkmış gibi. Ve ben, ki ruhumu Susan’a karşı korumak için zihnime nemli otları, ıslak tarlaları, damdaki yağmurun sesini ve kışın evi kamçılayan rüzgârları doldursam da onun alaycılığının yanıma sokulduğunu, kahkahasının alevden dilinin etrafımda kıvrıldığını ve hırpani giysimi, hemen sofra örtüsünün altına gizlediğim küt parmak uçlarımı acımasızca aydınlattığını hissediyorum.”</p>

      <p class="paragraf">“Gelmedi,” dedi Neville. “Kapı açılıyor ve o gelmiyor. Bu gelen Bernard. Paltosunu çıkarırken mavi gömleği gözüküyor koltuk altlarından elbette. Ve sonra, bizden farklı olarak, kapıları itip açmadan, yabancılarla dolu bir salona girdiğini bilmeden giriyor içeri. Aynaya bakmıyor. Saçları dağınık, ama o bunu bilmiyor. Birbirimizden farklı olduğumuzun farkında değil, hedefinin bu masa olduğunun da. Yaklaşırken tereddüt ediyor. Bu kim, diye soruyor kendine, pelerinli bir kadını tanır gibi olurken. Herkesi az buçuk tanıyor; hiç kimseyi tanımıyor (onu Percival ile karşılaştırıyorum). Ama bizi görünce sevinip el sallıyor; öyle bir sevecenlikle, (‘insanlığı sevmenin’ anlamsız olduğunu doğrulayan bir göz kırpışla birleşen) öyle bir insanlık sevgisiyle koşuyor ki yanımıza, bütün bunları etkisiz kılan Percival olmasa herkesin hissettiğini hissederdim: İşte şimdi bizim şenliğimiz; şimdi birlikteyiz. Ama Percival olmazsa sağlam bir şey de olmaz. Arkamızda bir fon olmadan sis perdesi gibi hareket eden içi boş hayaletler, siluetler oluruz.”</p>

      <p class="paragraf">“Sallanır kapılar sürekli açılıp kapanıyor,” dedi Rhoda. “Yabancılar geliyor hep, bir daha hiç görmeyeceğimiz insanlar, teklifsizlikleriyle, kayıtsızlıklarıyla, bizsiz de yoluna devam edecek bir dünyayı bize hissettirerek, rahatsız ederek sürtünüp geçenler. Çökemeyiz, yüzlerimizi unutamayız. Yüzü olmayan, içeri girdiğinde hiçbir şeyi değiştirmeyen ben bile (Susan ve Jinny bedenleri ve yüzleri değiştiriyorlar), bir yere tutunmadan, hiçbir yere bağlanmadan, kopuk bir durumda, herhangi bir boşluk ya da süreklilik ya da önünde bu bedenlerin hareket ettiği bir duvar oluşturmaktan aciz ben bile kanat çırpıyorum. Neville ve onun derdi yüzünden. Onun derdinin sert soluğu benliğimi dağıtıyor. Hiçbir şey durulamıyor; hiçbir şey yatışamıyor. Ne zaman kapı açılsa gözlerini masaya dikiyor –başını kaldırmaya cesareti yok– sonra bir saniye bakıp, ‘Gelmedi,’ diyor. Ama geldi işte.”</p>

      <p class="paragraf"><span>“Şimdi,” diyor, Neville, “ağacım çiçek açıyor. Kalbim ferahlıyor. Bütün baskılar yok oldu. Bütün engeller kalktı. Kaosun hükmü sona erdi. O, düzen getirdi. Bıçaklar yeniden keskinleşti.”</span></p>

      <p class="paragraf">“İşte Percival,” dedi Jinny. “Akşam için giyinmemiş.”</p>

      <p class="paragraf">“İşte Percival,” dedi Bernard, “saçlarını düzeltiyor, kendini beğenmişlikten değil (aynaya bakmıyor), terbiye tanrısının gönlünü almak için. Geleneklere uygun davranıyor; bir kahraman o. Oyun alanlarında küçük oğlanlar onun peşinden yürüdüler. O sümkürünce onlar da sümkürdüler, ama beceremediler, çünkü o Percival. Hindistan’a gitmek için bizden ayrılmak üzereyken, bütün bu ufak tefek şeyler bir araya geliyor. Bir kahraman o. Ah, evet, yadsıyamayız bunu, ve sevdiği Susan’ın yanına otururken bu buluşma taçlandırılıyor. Çakallar gibi bağırarak birbirimize saldırırken şimdi komutanlarının yanındaki askerler gibi ağırbaşlı ve inançlı görünüyoruz. Gençliğimizin (en büyüğümüz yirmi beşinde bile değil) ayırdığı bizler, hevesli kuşlar gibi her biri kendi şarkısını söyleyen ve gençliğe özgü acımasız ve vahşi bir bencillikle çatlatana kadar kendi sümüklüböcek kabuğuna vuran (ben nişanlandım), ya da bir yatak odası penceresinin dibinde tek başına çömelip aşktan, şöhretten, ya da gagasının üstü sarı tüylü acemi çaylağın pek sevdiği başka deneyimlerden söz eden şarkılar söyleyen bizler, yakına geliyoruz şimdi; herkesin farklı şeylere ilgi duyduğu, durmak bilmeyen geliş-gidişin dikkatimizi dağıtıp bizi rahatsız ettiği, camdan kafesini sürekli açan kapının bizi çeşitli kışkırtmalarla baştan çıkarmaya çalıştığı ve özgüvenimizi aşağılayıp yaraladığı bu restorandaki tüneğimizde birbirimize sokulurken, burada yan yana otururken birbirimizi seviyor ve dayanacağımıza inanıyoruz.”</p>

      <p class="paragraf">“Haydi gelin yalnızlığın karanlığından çıkalım,” dedi Louis.</p>

      <p class="paragraf">“Haydi gelin, zalimce ve esirgemeden, aklımızda ne varsa söyleyelim,” dedi Neville. “Yalnızlığımız, hazırlıklarımız bitti. Gizlilik ve saklanmayla geçen kaçamaklı günler, merdivenlerde yapılan itiraflar, korkulu, coşkulu anlar bitti.”</p>

      <p class="paragraf">“Yaşlı Mrs. Constable süngerini kaldırdı ve üzerimize sıcaklık boşaldı,” dedi Bernard. “Etin bu değişken, bu duyarlı kılığını giydik.”</p>

      <p class="paragraf">“Genç uşak mutfak bahçesinde mutfakta çalışan hizmetçi kızla sevişti,” dedi Susan, “havalanan çamaşırların arasında.”</p>

      <p class="paragraf">“Rüzgârın soluğu, soluk soluğa kalmış bir kaplan gibiydi,” dedi Rhoda.</p>

      <p class="paragraf">“Boğazı kesilmiş adam su oluğunda mosmor yatıyordu,” dedi Neville. “Ve üst kata çıkarken, kaskatı gümüşsü yaprakları olan isyankâr elma ağacı yüzünden ayağımı kaldıramadım.”</p>

      <p class="paragraf">“Hiç kimse üflemeden yaprak çitte dans etti,” dedi Jinny.</p>

      <p class="paragraf">“Güneşin ısıttığı köşede,” dedi Louis, “taçyaprakları yeşil derinliklerde yüzüyorlardı.”</p>

      <p class="paragraf">“Elvedon’da bahçıvanlar büyük süpürgeleriyle durmadan süpürdüler ve kadın bir masaya oturup yazı yazdı,” dedi Bernard.</p>

      <p class="paragraf">“Buluştuğumuzda, hatırlayarak,” dedi Louis, “bu sımsıkı sarılmış yumaklardan şimdi iplikleri birer birer çekiyoruz.”</p>

      <p class="paragraf">“Ve sonra,” dedi Bernard, “araba kapıya geldi, erkeklere yakışmayan gözyaşlarımızı gizlemek için silindir şapkalarımızı gözlerimize kadar indirerek hizmetçilerin bile bize baktıkları sokaklardan geçtik, bavullarımızın üzerine beyaz harflerle yazılı isimlerimiz, bize bildirilen sayıda, annelerimizin birkaç gece boyunca üzerine isimlerimizin baş harflerini işledikleri çorap ve külotlarla okula gitmekte olduğumuzu bütün dünyaya ilan etti. Annelerimizin rahminden ikinci kez kopuyorduk.”</p>

      <p class="paragraf">“Ve Miss Lambert, Miss Cutting ve Miss Bard,” dedi Jinny, “beyaz farbelalar içinde, taş renginde, gizemli heybetli hanımlar vardı başımızda, Fransızca, coğrafya ve aritmetik kitaplarının sayfalarının üzerinde yanmamış mumlar, donuk ateşböcekleri gibi hareket eden ametist yüzükleriyle; ve haritalar vardı, yeşil çuha kaplı ilan tahtaları ve bir rafta sıralanmış ayakkabılar.”</p>

      <p class="paragraf">“Çanlar tam vaktinde çalardı,” dedi Susan, “hizmetçi kızlar birbirini dürtükleyip kıkır kıkır gülerlerdi. İskemleler muşambanın üzerinde oraya buraya çekiliyorlardı. Ama çatı katının birinden mavi bir manzara görünüyordu, bu düzene sokulmuş, gerçekdışı varoluşun kokuşmuşluğuyla lekelenmemiş bir çayırın uzak manzarası.”</p>

      <p class="paragraf">“Başlarımız üzerinden yere tüller düştü,” dedi Rhoda. “Yeşil yaprakları hışırdayan çiçeklerden çelenkler ördük.”</p>

      <p class="paragraf">“Değiştik, tanınmaz olduk,” dedi Louis. “Bütün bu farklı ışıkların altında içimizde ne varsa (çünkü hepimiz farklıyız), kesik kesik, sanki bir tabağa gelişigüzel asit dökülmüş gibi aralarında boşluklar bulunan dağınık lekeler halinde yüzeye çıktı. Ben buydum, Neville şu, Rhoda daha farklı, Bernard da öyle.”</p>

      <p class="paragraf">“Kayıklar soluk sarı dalların arasından kayarak geçtiler,” dedi Neville, “ve Bernard, rahat adımlarla geniş yeşilliklerin, çok eskiden kurulmuş evlerin önünden geçerek yanı başımda kendini yere attı. Duygularım coşunca –ne rüzgârlar benden daha kudurmuştur ne de şimşekler daha ani– şiirimi aldım, şiirimi fırlattım, kapıyı arkamdan çarptım.”</p>

      <p class="paragraf">“Bense,” dedi Louis, “sizi gözden kaybedince büromda oturdum, takvimin yaprağını kopardım, gemi simsarlarının, buğday tüccarlarının ve sigorta acentelerinin dünyasına Londra şehrinin üzerinde ayın onu cumanın ya da on sekizi salının doğmuş olduğunu duyurdum.”</p>

      <p class="paragraf">“Sonra,” dedi Jinny, “Rhoda ile ben, sırtımızda parlak renkli elbiselerle, gerdanlarımızdaki soğuk halkaya dizili birkaç değerli taşla eğildik, tokalaştık ve gülümseyerek bir tepsiden bir sandviç aldık.”</p>

      <p class="paragraf">“Kaplan sıçradı ve kırlangıç kanatlarını dünyanın öbür yanındaki karanlık göllere daldırdı,” dedi Rhoda.</p>

      <p class="paragraf">“Ama burada ve şimdi birlikteyiz,” dedi Bernard. “Belli bir zamanda, belli bir yerde buluştuk. Derin ve ortak bir duygu çekti bizi bu birlikteliğe. Kolay olsun diye ‘sevgi’ diyelim mi buna? Percival’i sevmek diyelim mi, Percival Hindistan’a gittiği için?”</p>

      <p class="paragraf">“Hayır, böyle bir tanım çok dar kalır, çok özel. Duygularımızın genişliğini ve yaygınlığını bu kadar ufak bir ada bağlayamayız. Bir şeyi dayanıklı kılmak için değil ama –çünkü ne dayanıklıdır ki– aynı anda birkaç çift göz tarafından görülebilir kılmak üzere bir araya geldik (kuzeyden, güneyden, Susan’ın çiftliğinden, Louis’in işyerinden). Şu vazoda kırmızı bir karanfil var. Biz burada oturup beklerken tek bir çiçekti, ama şimdi yedi yüzlü bir çiçek, pek çok taçyaprağı olan, kırmızı, kızıl-kahve, mor gölgeli, katı, gümüşsü yapraklı – her gözden farklı bir katkı eklenen bütün bir çiçek.”</p>

      <p class="paragraf">“Gençliğin değişken ateşlerinden, uçurumlar gibi derin sıkıntısından sonra,” dedi Neville, “ışık artık gerçek nesnelere vuruyor. Çatallarla bıçaklar var burada. Dünya kendini ortaya koyuyor, biz de öyle, artık konuşabiliriz.”</p>

      <p class="paragraf">“Farklıyız birbirimizden,” dedi Louis, “açıklanamayacak kadar derin olabilir bu farklılık. Ama gelin deneyelim. İçeri girerken, sizler gibi görünmeyi umarak elimle saçlarımı düzelttim. Ama beceremem bunu, çünkü ben sizler gibi bir ve bütün değilim. Bin değişik hayat yaşadım bile. Her gün bir şeyler ortaya koyuyorum – kazıp çıkarıyorum. Bin yıl önce, Nil kıyısında söylenen şarkıları ve zincire vurulmuş hayvanların tepinmesini duyduğumda, kadınların yaptıkları kendi kalıntılarımı buluyorum kumda. Yanınızda gördüğünüz bu adam, bu Louis, bir zamanlar muhteşem olan bir şeyin külü ve artığı sadece. Bir Arap prensiydim, bakın yüce gönüllü hareketlerime. Elizabeth döneminde büyük bir şairdim. On dördüncü Louis’nin sarayında düktüm. Çok kendimi beğenmişim, çok güveniyorum kendime; kadınların duygudaşlıkla iç geçirmelerini öyle arzuluyorum ki. Belki Susan iskelet gibi olduğumu düşünür, Jinny de bana sevgisinin benzersiz merhemini sunar diye bugün öğle yemeği yemedim. Ama Susan’la Percival’e hayran olsam da ötekilerden nefret ediyorum, çünkü bu maskaralıkları onların yüzünden yapıyorum, saçımı düzeltip aksanımı gizlemeyi. Ben, bir ceviz yüzünden dır dır eden küçük maymunum, siz de içine bayat çörekler koyduğunuz parlak çantalarınızla pasaklı kadınlar; ben aynı zamanda kafese kapatılmış kaplanım, sizler de elinizde akkorlaşmış çubuklarıyla bekçiler. Demek istiyorum ki, ben sizlerden daha vahşi ve daha güçlüyüm, yine de upuzun hiçlik dönemlerinden sonra yeryüzünde beliren hayalet, benimle alay edersiniz diye dehşete düşerek tükenip gidecek, kurum fırtınalarına karşı rüzgârla yarış ederken, öğle yemeğinde şairimi –Lucretius mu?– bir şişeye ve sos sıçramış mönüye dayayıp martılarla çürük dişli kadınları ve kilisenin kulesiyle yükselip alçalan melon şapkaları birleştirecek duru şiirden çelik bir halka yapmaya çabalarken.”</p>

      <p class="paragraf">“Ama sen benden asla nefret etmeyeceksin,” dedi Jinny. “Beni asla görmeyeceksin, yaldızlı iskemleler ve büyükelçiler dolu bir salonda bile, benden merhamet dilenmek için salonun öbür tarafına yürüyüp yanıma gelmedikçe. Az önce içeri girdiğimde her şey bir motifin parçasıymış gibi kıpırtısız duruyordu. Garsonlar oldukları yerde kaldılar, yemek yiyenlerin çatalları havada kaldı. Olacaklara hazırlıklıymışım gibi görünüyordum. Yerime oturduğumda ellerinizi kravatlarınıza götürdünüz, masanın altına sakladınız. Ama ben hiçbir şey gizlemiyorum. Ben hazırım. Kapının her açılışında, ‘Daha da fazla!’ diye bağırıyorum. Ama ben bedenleri hayal ediyorum. Kendi bedenimden yansıyan daire dışında hiçbir şey hayal edemem. Bedenim <span>benden önce yürüyor, karanlık bir yolda, karanlıktaki her şeyi teker teker bir ışık dairesine alan fener gibi. Sizin gözlerinizi kamaştırıyorum; her şeyin bu kadar olduğuna sizi inandırıyorum.”</span></p>

      <p class="paragraf">“Ama sen kapıda durduğunda,” dedi Neville, “sessizlik doğuruyorsun, hayranlık bekliyorsun, ve bu da ilişkilerdeki özgürlüğün önünde büyük bir engel. Kapıda durup seni fark etmeye zorluyorsun bizi. Ama hiçbiriniz benim yaklaştığımı görmediniz. Ben erken geldim; hızla ve doğrudan geldim, <span class="char-style-override-2">buraya</span>, sevdiğim insanın yanında oturmaya. Benim hayatımda sizlerinkinde olmayan bir hız var. Koku almış köpek gibiyim. Sabahtan akşama kadar av peşindeyim. Hiçbir şeyin anlamı yok benim için, ne kumun içinde kusursuzluk aramanın, ne şöhretin, ne paranın. Zengin de olacağım, ünlü de. Ama istediğim şeye hiçbir zaman kavuşamayacağım, çünkü bende zarafet ve onunla birlikte gelen cesaret eksik. Ruhumun hızı bedenime fazla geliyor. Hedefime varmadan bocalıyorum ve çuval gibi düşüyorum, nemli, hatta belki de itici bir halde. Hayatın kriz anlarında sevgi değil, acıma uyandırıyorum. Bu nedenle büyük acılar çekiyorum. Ama Louis’in yaptığı gibi gösteriş olsun diye acı çekmiyorum. Bu maskaralıklara, bu sahteliklere girişmeyecek kadar incedir benim gerçeklik duygum. Her şeyi –bir tek şey dışında– son derece berrak görüyorum. Bu benim kurtuluşum. Bu, benim ıstırabıma tükenmeyen bir heyecan katıyor. Sessizken bile üstünlük kurmamı sağlıyor. Ve bir bakıma kandırılmış olduğum için, arzu değişmese de insan sürekli değiştiği için, gece kimin yanında oturacağımı sabahleyin bilmediğim için de asla durgun olmam; en kötü felaketlerimden çıkarım, dönerim, değişirim. Kaslı, gelişmiş bedenimin zırhına çarpan çakıltaşları geri seker. Bu çabayla yaşlanacağım.”</p>

      <p class="paragraf"><span>“İnanabilseydim,” dedi Rhoda, “çabalayarak ve değişerek yaşlanacağıma, korkularımdan kurtulurdum: Hiçbir şey sonsuza dek sürmez. Bir an öteki âna ulaştırmaz. Kapı açılır ve kaplan sıçrar. Benim geldiğimi görmediniz. Atlamanın dehşetinden kaçınmak için iskemlelerin çevresinden dolaştım. Hepinizden korkuyorum. Üstüme atlayan duygu şokundan korkuyorum, çünkü ben onunla baş edemem sizin yaptığınız gibi – bir ânı ötekinin içinde eritemem. Bana göre hepsi şiddetli, hepsi ayrı; ânın sıçramasının şokuyla düşersem eğer, siz üstüme atlarsınız, beni parçalarsınız. Hiçbir amacım yok. Dakikadan dakikaya, saatten saate nasıl koşacağımı, sizin hayat dediğiniz bütün ve bölünemeyen kütleyi oluşturana dek onları doğal bir güçle nasıl çözeceğimi bilmiyorum. Çünkü sizin bir amacınız var – yanında oturacağınız bir kişi belki, bir fikir, ya da güzelliğiniz? Bilmiyorum – günleriniz ve saatleriniz ormandaki ağaçların dalları gibi geçer ve orman yollarının pürüzsüz yeşili kokunun izini süren bir köpeğin peşinden gider. Ama ne tek bir koku vardır takip edebileceğim ne de tek bir beden. Ve yüzüm de yok benim. Sahilde hızla akan köpük gibiyim, ya da burada teneke bir kutuya, kalın kabuklu boğadikeninin bir dikenine ya da bir kemiğe ya da yarısı yenmiş bir ekmeğe dimdik düşen ay ışığı gibi. Çukurlarda sürükleniyorum döne döne, kâğıt gibi çarpıyorum sonu gelmez koridorlara ve kendimi geri çekebilmek için elimi duvara yaslamak zorunda kalıyorum.</span></p>

      <p class="paragraf">“Ama her şeyden önce kalacak bir yer istediğimden, Jinny ile Susan’ın peşinden tökezleyerek üst kata çıkarken sanki bir amacım varmış gibi yapıyorum. Onların çoraplarını çektiklerini görünce ben de çekiyorum. Konuşmanızı bekliyor sonra ben de sizin gibi konuşuyorum. Londra’nın öbür yanından buraya, belli bir noktaya, belli bir yere, beni çeken seni ya da seni, ya da seni görmek değil, bütün ve bölünmez halde ve tasasızca yaşayan sizlerin ortak yangınında ateşimi yakmak.</p>

      <p class="paragraf">“Bu gece salona girdiğimde,” dedi Susan, “durdum, gözleri yerde bir hayvan gibi etrafıma bakındım. Halıların ve mobilyaların ve parfümlerin kokusu midemi bulandırıyor. Islak çayırlarda tek başıma dolaşmayı seviyorum, ya da bir bahçe kapısında durup av köpeğimin yerleri koklayarak daireler çizmesini seyretmeyi ve ‘Tavşan nerede?’ diye sormayı. Parmaklarının arasında otları ezen ve ateşe tüküren ve babam gibi uzun koridorlarda terliklerini sürüye sürüye yürüyen insanlarla birlikte olmayı seviyorum. Anladığım tek ifadeler, aşk, nefret, öfke ve ıstırap haykırışları. Yaşlı bir kadının sırtından giysisini çekerek çıkarmak gibi buradaki konuşmalar; giysiler onun bir parçası gibi görünüyordu, ama şimdi, biz konuşurken, kadının giysisinin altındaki teni pembeleşiyor, kalçaları buruşuk, göğüsleri sarkık. Sustuğunuzda yine çok güzel oluyorsunuz. Doğal mutluluktan başka bir şey hissetmeyeceğim. Neredeyse tatmin olacağım onunla. Yatağıma yorgun gideceğim. Nadasa bırakılmış bir tarla gibi yatacağım orada; yazları sıcak dans edecek üstümde; kışları soğuk çatlatacak beni. Ama sıcak ve soğuk birbirini izleyecek doğal bir biçimde, ben istesem de istemesem de. Çocuklarım sürdürecek beni; diş çıkarmaları, ağlamaları, okula gitmeleri ve dönmeleri altımda denizin dalgaları gibi olacak. Hiçbir gün yaşanmayacak bu hareket olmadan. Mevsimlerin sırtında hepinizden daha yükseklere kaldırılacağım. Öldüğümde Jinny’den de Rhoda’dan da daha çok şeye sahip olacağım. Ama öte yandan, sizler çeşit çeşit olurken, başkalarının fikirleriyle ve kahkahalarıyla bir milyon kez neşelenirken ben suratımı asacağım, öfkelenecek, mosmor kesileceğim. Anneliğin hayvani ve güzel tutkusuyla alçalacak, sinirli olacağım. Evlatlarımın kısmetlerini düşüncesizce zorlayacağım. Onların hatalarını görenlerden nefret edeceğim. Onlara yardım etmek için adi yalanlar söyleyeceğim. Seninle, seninle ve seninle aramda duvar örmelerine izin vereceğim. Kıskançlıktan çatlayacağım. Ellerimin kırmızı, tırnaklarımın kemirilmiş olduğunu bana gösterdiği için Jinny’den nefret ediyorum. Öyle bir şiddetle seviyorum ki aşkımın nesnesi kaçıp gidebileceğini bir cümleyle gösterse ölürüm. O kaçıp gidiyor ve ben ağaçların tepelerindeki yaprakların arasına girip çıkan bir ipi sıkı sıkı tutarak kalıyorum geride. Cümleleri anlamıyorum.”</p>

      <p class="paragraf">“Eğer bir kelimenin bir başkasını izlediğini,” dedi Bernard, “bilmeden doğsaydım, kim bilir ne olurdum. Ama bu durumda, her yerde birbirini izleyen şeyler bulduğuma göre, yalnızlığın baskısına dayanamıyorum. Çevremde duman halkaları gibi kıvrılan kelimeler göremezsem karanlıkta kalırım – hiçbir şeyimdir. Tek başımayken uyuşurum, şöminenin ızgarasının arasından közleri dürtüklerken kendi kendime, sıkıntı içinde, Mrs. Moffat gelecek, derim. Gelecek ve bunların hepsini süpürüp atacak. Louis yalnızken, şaşırtıcı bir dikkatle görür ve hepimizden uzun yaşayacak bazı sözcükler yazar. Rhoda yalnız kalmaktan hoşlanır. Bizden korkar, çünkü yalnızken aşırı büyük olan gerçeklik duygusunu bozarız biz –bakın çatalını nasıl sıkı sıkı tutuyor– bu da onun bize karşı silahı. Ama ben ancak, tesisatçı ya da at tüccarı ya da her kimse o, beni harekete geçiren bir şey söylerse var olurum. O zaman cümlemin dumanı ne kadar da hoş olur, yükselir ve alçalır, yayılır ve iner, kırmızı ıstakozların ve sarı meyvelerin üzerine, onları büküp tek bir güzelliğe dönüştürür. Ama bakın ne kadar cafcaflı bir cümle – nasıl da bahanelerden ve bayat yalanlardan kurulu. Böylece benim karakterim kısmen başka insanların sağladığı itkilerden oluşuyor, bu itkiler ki sizde olduğu gibi bana ait değiller. Onları zayıflatan bir kaçınılmaz hat var, hareket halinde, düzensiz bir gümüş damar. Neville’i okulda hep kızdıran ve benim de onu terk etmeme neden olan olgu buradan kaynaklanıyor. Kocaman faytonlara binip giden küçük kasketli ve rozetli, böbürlenen çocuklara katıldım – bazıları bu gece, büyük bir uyum içinde müzikhole gitmeden önce burada, şık kıyafetleriyle, birlikte yemek yiyorlar; onları sevdim. Çünkü tıpkı sizin gibi onlar da var olmamı sağlıyorlar. Bu yüzden de, ben yanınızdan ayrılınca, tren yola çıkınca, gidenin tren değil ben, Bernard olduğunu hissediyorsunuz, umursamayan, hissetmeyen, bileti olmayan ve belki cüzdanını da kaybetmiş olan Bernard. Kayınların yapraklarının arasına girip çıkan ipe gözlerini diken Susan, “O gitti! Benden kaçtı!” diye bağırıyor. Çünkü ele geçirebileceği bir şey yok. Ben sürekli yeniden, yeniden biçimlendiriliyorum. Farklı insanlar farklı kelimeler alıyorlar ağzımdan.</p>

      <p class="paragraf">Bu yüzden bu gece yanında oturmak istediğim elli kişi var, bir değil. Ama aranızda, bir tek ben teklifsiz davranmadan kendimi rahat hissediyorum. Kaba değilim; kendini beğenmiş değilim. Toplumun baskısına maruz kalırsam, dilimin becerisi sayesinde güç bir konuyu açmayı başarıyorum. Bir saniyede yoktan var ettiğim şu küçük oyuncaklarıma bakın, nasıl da eğlendiriyorlar. İstifçi değilim –öldüğümde geride bir dolap dolusu eski kıyafet bırakacağım– Louis’e onca eziyet eden hayatın küçük kibirlerini neredeyse hiç umursamam ben. Ama çok özveride bulundum. Damarlarımda demir, gümüş ve bildik çamur dolaşıyor, itkilere bağlı olmayanlar gibi kendimi sıkıp yumruk haline gelemem ben. Louis ve Rhoda gibi inkârlar, kahramanlıklar gelmez elimden. Konuşurken bile kusursuz bir cümle kurmayı asla beceremeyeceğim. Ama hepinizden daha çok katkım olacak geçen âna; hepinizden çok gireceğim salonlara, daha farklı salonlara. Ama işin içinde içeriden değil de dışarıdan gelen bir şey olduğu için unutulacağım; sesim kesildiğinde, bir zamanlar meyveleri büküp cümleler kuran bir sesin yankısı olmam dışında beni hatırlamayacaksınız.”</p>

      <p class="paragraf">“Bakın,” dedi Rhoda, “dinleyin. Bakın ışık nasıl dolgunlaşıyor, her saniye, ve her yer çiçekleniyor, olgunlaşıyor; bütün bu masaların olduğu salonda dolaşan gözlerimiz, tüller gibi esnekleşen ve gözlerimizin arkasından kapanan kırmızı, turuncu, koyu kahve ve garip ve belirsiz tonlardaki renk perdelerini delip geçer gibi, ve her şey birbirinin içinde eriyor. “</p>

      <p class="paragraf">“Evet,” dedi Jinny, “duyularımız genişledi. Beyaz ve gevşek bir halde duran zarlar, sinir ağları doldular ve yayıldılar, çevremizde incecik teller gibi dolaşıyorlar, havayı elle dokunabilir kılıyorlar ve daha önce duyulmamış uzak sesleri içlerinde hapsediyorlar.”</p>

      <p class="paragraf">“Londra’nın uğultusu,” dedi Louis, “çevremizde. Otomo-biller, kamyonlar, otobüsler geçiyor durmadan. Hepsi, tek bir ses halinde dönen bir tekerlek gibi. Bütün ayrı sesler –tekerlekler, çanlar, sarhoşların haykırışları ya da eğlenceden dönenlerin– bir tek, çelik mavisi, dairesel seste buluşmuş. Sonra bir siren ötüyor. O zaman sahiller kayıp gidiyor, bacalar yassılaşıyor, gemi denize açılıyor.”</p>

      <p class="paragraf">“Percival gidiyor,” dedi Neville. “Biz burada oturuyoruz, çevremizde insanlarla, ışık içinde, rengârenk; her şey –eller, perdeler, bıçaklar ve çatallar, yemek yiyenler– iç içe giriyor. Burada bir duvar örülü çevremizde. Ama Hindistan dışarıda.”</p>

      <p class="paragraf">“Hindistan’ı görüyorum,” dedi Bernard. “Alçak, uzun kıyıyı görüyorum; harap pagodaların arasına dalıp çıkan, eğri büğrü, çamurlu yolları görüyorum, basıla basıla ezilmiş; Doğu’daki bir sergide geçici olarak kurulmuş yapılar gibi narin ve çökecekmiş gibi duran yaldızlı ve mazgallarla süslü binaları görüyorum. Güneşin kavurduğu yolda basık bir arabayı çeken bir çift öküz görüyorum. Araba hantalca iki yana savruluyor. Tekerleklerden biri tekerlek izlerinin bıraktığı çukura saplanınca bir anda, belden yukarısı çıplak sayısız yerli arabanın çevresini alıyor, telaşlı telaşlı konuşuyorlar. Ama hiçbir şey yapmıyorlar. Zaman sonsuz, çabalar beyhude görünüyor. Her şeyin üzerine insan çabasının boşunalığı duygusu çökmüş. Tuhaf, ekşi kokular duyuluyor. Bir çukurdaki yaşlı bir adam betel yaprağını çiğneyip göbeğini seyretmeye devam ediyor. Ama bakın işte Percival geliyor; kahverengi benekli kır bir ata binmiş, başında bir kolonyal şapka var. Batı’nın standartlarını uygulayarak, kendine özgü sert sözcüklerini kullanarak çukurdaki arabayı beş dakikaya kalmadan doğrultuyor. Doğu sorunu çözülmüş. Percival yoluna devam ediyor; kalabalık onun etrafını alıyor, sanki –aslında öyle– bir tanrıymış gibi bakıyorlar ona.”</p>

      <p class="paragraf">“Yabancı da olsa, sırları olsa da olmasa da, önemi yok,” dedi Rhoda, “bir göle düşen ve çevresinde golyan balıkları kaynaşan bir taş gibi o. Bir o yana bir bu yana koşuşturan bizler de o gelince, tıpkı o balıklar gibi çevresini aldık. İri bir taşın varlığını hisseden golyan balıkları gibi biz de hoşnutlukla kıvrılıp dönüyoruz. Rahatlık siniyor üstümüze. Kanımızda altın akıyor. Bir, iki; bir, iki; kalpler huzur içinde atıyor, güven içinde, esenlikle kendinden geçerek, sevecenlikle coşarak; ve bakın –dünyanın en uzak köşeleri– ufkun en uzağındaki soluk gölgeler, Hindistan örneğin, görüş alanımıza giriyor. Kuruyup büzülmüş olan dünya yuvarlaklaşıyor; uzak eyaletler karanlıktan çekilip çıkarılıyor; çamurlu yolları, dolaşık cangılı, kalabalıkları, şişmiş bir leşi didikleyen akbabayı sanki yakınımızdaymış gibi, gururlu ve harika eyaletimizin bir parçasıymış gibi görüyoruz, çünkü kahverengi benekli kır bir ata binmiş Percival, tenha bir patikadan geçerek buraya geliyor, ıssız ağaçların arasında kurmuş kampını, tek başına oturmuş heybetli dağlara bakıyor.”</p>

      <p class="paragraf">“Bulutlar meltemle ikiye ayrılıp tekrar birleşirken, gıdıklayan otların arasında oturduğu gibi sessizce oturan,” dedi Louis, “bir beden ve bir ruhun birbirinden ayrılmış parçaları gibi bir araya geldiğimizde ‘Ben buyum, ben şuyum’ deme çabalarımızın yanlış olduğunun farkına varmamızı sağlayan kişi Percival. Korkulduğu için söylenmeden kalmış bir şey var. Kibir yüzünden değiştirilmiş bir şey de. Farklılıkları vurgulamaya çalıştık. Ayrı olmayı arzulayıp yanlışlarımızın altını çizdik ve bize özel olanların. Ama altında çelik mavisi bir daire çizerek dönüp duran bir zincir var.”</p>

      <p class="paragraf">“Nefret bu, sevgi bu,” dedi Susan. “Vahşi, kapkara nehir bu, içine bakarsak başımız döner. Burada bir kaya çıkıntısının üzerinde duruyoruz ama aşağıya bakarsak başımız döner.”</p>

      <p class="paragraf">“Sevgi bu,” dedi Jinny, “nefret, bir kez Louis’i bahçede öptüm diye Susan’ın bana karşı hissettiği gibi; çünkü ben öylesine donanımlıyım ki içeri girdiğimde ister istemez ‘Ellerim kırmızı’ diye düşünüp onları gizlemek zorunda kalıyor. Ama nefretimiz neredeyse ayırt edilemiyor sevgimizden.”</p>

      <p class="paragraf"><span>“Üzerine çılgın platformlarımızı kurduğumuz,” dedi Neville, “bu köpüren sular, ayağa kalkıp konuşmaya çalışırken ağzımızdan çıkan sinirli, cılız ve tutarsız bağırışlardan; ileri sürdüğümüz görüşlerden, ‘Ben buyum; ben şuyum’ tarzındaki sahte iddialardan daha sağlam. Konuşmak sahtedir.</span></p>

      <p class="paragraf">“Ama ben yiyorum. Yerken de özellikler hakkında ne biliyorsam kaybediyorum. Yediklerim yüzünden yerimden kalkamıyorum. Ağzıma doldurduğum bu lezzetli lokmalar, tepeleme yığılmış bu kızarmış ördekler ve yanında ona uygun sebzeler, sıcaklar, ağırlar, tatlı ve acı nefis bir sırayla birbirini izleyerek damağımdan geçip gırtlağımdan aşağı indiler, mideme girip dengemi sağladılar. Sükûneti hissediyorum, ağırlığı, denetimi. Her şey sağlam şimdi. İçgüdüsel olarak damağım şimdi tatlı ve hafif bir şey istiyor, onu bekliyor, şekerli ve gelip geçici bir şey; ve soğuk şarap, damağımda titreşen ve onu (ben içerken) misk kokulu, mor üzümlü asma yapraklarıyla yeşillenen, yüksek kubbeli bir mağara gibi genişleten o ince sinirlerin üzerini eldiven gibi kaplayan. Altımda köpüren değirmen sularının aktığı yola gözlerimi kırpmadan bakabilirim şimdi. Ona hangi özel adı vereceğiz? Karşıdaki aynada yüzünün bulanık yansımasını gördüğüm Rhoda konuşsun; taçyapraklarını kahverengi bir çanakta sallarken araya girip Bernard’ın çalmış olduğu çakıyı istediğim Rhoda. Aşk bir anafor değil onun için. Aşağıya baktığında başı dönmüyor. Başlarımızın üstünden uzaklara bakıyor o, Hindistan’ın ötesine.”</p>

      <p class="paragraf">“Evet, omuzlarınızın arasından, başlarınızın üstünden, bir manzaraya,” dedi Rhoda, “çok sırtlı dik tepelerin kapalı kuş kanatları gibi alçalarak indikleri bir çukura. Orada, kısa, sert otların üzerinde koyu renk yapraklı çalılar var, o koyuluğun üzerinde bir şekil görüyorum, beyaz, ama taş değil, kıpırdıyor, canlı olabilir. Ama bu sen değilsin, sen değilsin, sen değilsin; Percival değil, Susan, Jinny, Neville ya da Louis de değil. Beyaz kol bir dizin üzerinde dururken bir üçgen oluşturuyor; şimdi dimdik – bir sütun; şimdi de bir çeşme, suları akan. İşaret etmiyor, bizi çağırmıyor, bizi görmüyor. Arkasında deniz uğulduyor. Erişemeyeceğimiz bir yerde. Ama oraya gitmeyi göze alıyorum. Boşluğumu gidermek, gecelerimi uzatmak ve onları düşlerle tıka basa doldurmak için gidiyorum oraya. Şimdi bile, burada bile, bir anlığına hedefime ulaşıyor ve ‘Dolaşma artık. Başka her şey bir sınama ve kandırmaca. Hedefin burası,’ diyorum. Ama bu hac yolculukları, bu yola çıkış anları hep sizin yanınızdan başlıyor, bu masadan, bu ışıklardan, Percival ve Susan’dan, burada ve şimdi. Hep görüyorum koruluğu başlarınızın üstünden, omuzlarınızın arasından ya da bir pencereden, bir partide salonun karşı tarafına geçip sokağa baktığımda.”</p>

      <p class="paragraf">“Ama terlikleri?” dedi Neville. “Ve aşağıdaki holden gelen sesi? Ve o bizi görmezken onu birdenbire görmemiz? Bekleriz ve gelmez. Saat gitgide ilerler. Unutmuştur. Başkasıyla birlik-tedir. Sadakatsizdir, aşkının bir anlamı olmamıştır. Ah, ve sonra o acı – o dayanılmaz çaresizlik! Ve sonra kapı açılır. Gelmiştir.”</p>

      <p class="paragraf"><span>“Altın dalgacıklarla ben, ‘Gel’ diyorum ona,” dedi Jinny. “Ve o geliyor; salonu geçiyor, tül gibi kabaran elbisemle yaldızlı bir sandalyede oturduğum yere geliyor. Ellerimiz birbirine değiyor, bedenlerimiz alev alev yanıyor. İskemle, bardak, masa – hepsi ateş alıyor. Her şey titreşiyor, her şey tutuşuyor, her şey yanıyor.”</span></p>

      <p class="paragraf">(“Bak Rhoda,” dedi Louis, “gecemsi oldular, kendilerinden geçtiler. Gözleri pervanelerin kanatları gibi öyle hızlı hareket ediyor ki sanki hiç kıpırdamıyorlar.”</p>

      <p class="paragraf">“Boruların ve trampetlerin,” dedi Rhoda, “sesi geliyor. Yapraklar açılıyor; erkek geyikler çalılıkların içinde bağırıyorlar. Çıplak erkeklerin ellerinde mızraklarla dansı gibi dans ediliyor, davullar çalınıyor.”</p>

      <p class="paragraf">“Yerlilerin dansı gibi,” dedi Louis, “kamp ateşi etrafında. Vahşidir onlar; acımasızdır. Halka olup dans ediyorlar, keselerini savurarak. Alevler boyalı yüzlerinde, leopar derilerinin ve canlı bedenlerden kopardıkları, hâlâ kanayan uzuvların üzerinde oynaşıyor.”</p>

      <p class="paragraf">“Şenlik alevleri yükseliyor,” dedi Rhoda. “Büyük tören alayı yeşil dallar ve tomurcuklanmış dallar atarak ilerliyor. Borulardan mavi dumanlar fışkırıyor; meşalelerin ışığı ciltlerinde kırmızılı sarılı benekler oluşturuyor. Menekşeler atıyorlar. Sevdiklerini çelenklerle ve defne yapraklarıyla beziyorlar, dik yamaçlı tepelerin indiği yerde, daire şeklindeki çayırda. Tören alayı geçiyor. O geçerken, Louis, düştüğümüzün farkındayız, çökeceğimizi anlıyoruz. Gölgeler uzuyor. Hep birlikte geri çekilip soğuk bir kül kavanozunun üstüne eğilen biz işbirlikçiler mor alevin nasıl aşağıya doğru aktığını görüyoruz.”</p>

      <p class="paragraf">“Ölüm menekşelerle örülmüş,” dedi Louis. “Ölüm ve yine ölüm.”)</p>

      <p class="paragraf">“Ne kadar da gururla oturuyoruz burada,” dedi Jinny, “biz ki daha yirmi beşinde bile değiliz! Dışarıda ağaçlar çiçek açıyor; dışarıda kadınlar dolaşıyor; dışarıda arabalar dönüp hızla uzaklaşıyorlar. Gençliğin tereddütlerinden, belirsizliklerinden ve şaşkınlığından sıyrılmış olarak doğruca karşıya bakıyoruz, bizi bekleyen her neyse hazırlıklıyız (kapı açılıyor, kapı sürekli açılıyor). Her şey hakiki; her şey sağlam, gölgesiz, yanılsamasız. Güzellik alnımıza yazılı. İşte benimki. İşte Susan’ınki. Tenlerimiz sıkı ve serin. Farklılıklarımız, güneş altındaki kayaların gölgeleri kadar kesin. Yanı başımızda gevrek, sarı kabuklu, küçük ekmekler var; sofra örtüsü beyaz; ellerimiz yarı kıvrılmış duruyor, kapanmaya hazır. Daha ne günler gelecek; kış günleri; yaz günleri; stoğumuzdakilere pek el atmadık bile. Meyveler yaprakların altında irileşmiş. Salon altın renginde ve ben ona, ‘Gel’ diyorum.”</p>

      <p class="paragraf">“Kulakları kırmızı,” dedi Louis, “ve belediye memurları kafede ayaküstü yemek yerken et kokusu nemli bir ağ gibi siniyor her yere.”</p>

      <p class="paragraf">“Önümüzde sınırsız zaman varken,” dedi Neville, “ne yapalım diye soruyoruz. Sağa sola bakınarak Bond Street’te dolaşalım mı, rengi yeşil diye bir dolmakalem alabiliriz belki, ya da mavi taşlı yüzüğün fiyatını sorabiliriz. Ya da evde kalıp kömürlerin akkora dönüşmesini mi seyredelim? Elimizi kitaplara uzatıp şuradan buradan birkaç paragraf mı okuyalım? Durup dururken kahkahalar mı atalım? Çiçekli çayırlardan geçip papatyalardan zincirler mi yapalım? Hebrides’e bir sonraki trenin ne zaman kalkacağını öğrenip bir kompartıman mı ayırtalım? Bunların hepsi bizi bekliyor.”</p>

      <p class="paragraf">“Sizi bekliyor,” dedi Bernard, “ama ben dün kafamı bir posta kutusuna tosladım. Dün nişanlandım ben.”</p>

      <p class="paragraf">“Ne kadar tuhaf görünüyor,” dedi Susan, “tabaklarımızın yanındaki küçük şeker öbekleri. Armutların benekli kabukları ve aynaların tüylü kadife çerçeveleri de. Onları daha önce görmemiştim. Şimdi her şey belirli; her şey sabit. Bernard nişanlı. Geriye döndürülemeyecek bir şey olmuş. Sulara bir halka atılmış; bir zincir takılmış. Bir daha asla özgürce akıp gidemeyeceğiz.”</p>

      <p class="paragraf">“Sadece bir an için,” dedi Louis. “Zincir kopmadan önce, karmaşa yeniden başlamadan önce, nasıl sabitlendiğimizi görün, nasıl teşhir edildiğimizi, bir mengenenin içinde nasıl sıkıştığımızı görün.</p>

      <p class="paragraf">“Ama şimdi halka kopuyor. Nehir akıyor. Şimdi eskisinden de hızlı koşuyoruz. Dipte büyüyen kara otların içine sinip bekleyen tutkular şimdi yükseliyor ve bizi dalgalarıyla dövüyor. Istırap ve kıskançlık, haset ve arzu ve onlardan daha derin bir şey, aşktan daha güçlü ve çok daha gizli bir şey. Eylemin sesi konuşuyor. Dinle Rhoda (çünkü biz işbirlikçiyiz, ellerimiz soğuk kül kavanozunun üzerinde), eylemin sıradan, hızlı, heyecanlandırıcı sesini dinle, kokunun peşinden giden köpeklerin sesini. Cümlelerini bitirmeye aldırmadan konuşuyorlar şimdi. Âşıklar gibi küçük bir dille konuşuyorlar. Zorba bir hayvan ele geçirmiş onları. Kalçalarındaki sinirler zonkluyor. Kalpleri yanlarında atıyor ve çırpınıyor. Susan elindeki mendili buruşturuyor. Jinny’nin gözlerinde bir yangın tutuşuyor.”</p>

      <p class="paragraf">“Onların bağışıklığı var,” dedi Rhoda, “kurcalayan parmaklara ve araştıran gözlere karşı. Ne kadar da kolayca dönüp bakıyorlar; nasıl da enerji ve gurur yansıyor tavırlarından! Jinny’nin gözlerinde nasıl bir canlılık var; Susan’ın köklerde böcek arayan bakışları nasıl da insafsız, nasıl da bütün! Saçları pırıl pırıl parlıyor. Gözleri avının kokusunu izleyerek yapraklara sürtünüp geçen hayvanların gözleri gibi alev alev. Halka bozuldu. Birbirimizden koptuk.”</p>

      <p class="paragraf"><span>“Ama yakında, çok yakında,” dedi Bernard, “bu bencilce coşku bitecek. Gözü dönmüşçesine kimlik arama ânı çok geçmeden sona erecek ve mutluluğa ve mutluluğa ve daha da fazla mutluluğa duyulan açlık doyurulacak. Taş battı; o an geçti. Çevremde bir umursamazlık yayılıyor alabildiğine. Şimdi gözlerimde binlerce meraklı göz açılıyor. Şimdi, bu bilinmedik alana, bilinmedik dünyanın bu ormanına dokunmamak koşuluyla, kimin canı isterse öldürebilir Bernard’ı, nişanlanan Bernard’ı. Neden, diye soruyorum (usulca fısıldayarak) kadınlar burada bir arada, tek başlarına yemek yiyorlar? Kim onlar? Ve onları tam da bu akşam tam da buraya getiren ne? Elini zaman zaman sinirli bir şekilde başının arkasına götürmesine bakılırsa köşedeki genç taşradan gelmiş. Pek terbiyeli, babasının arkadaşının, kendisini yemeğe davet eden kişinin gösterdiği nezakete uygun bir biçimde karşılık vermeyi öyle istiyor ki, ertesi sabah yaklaşık saat on bir buçukta iyice tadını çıkaracağı şeyin tadını şimdi pek çıkaramıyor. Şu hanımefendinin de, derin bir sohbetin ortasında burnunu tam üç kez pudraladığını gördüm – belki aşktan söz ediliyordu, belki de en sevdikleri arkadaşlarının mutsuzluğundan. ‘A, ama burnumun hali ne!’ diye düşünüyor ve çıkıveriyor pudranın ponponu, sürülürken de insan kalbinin bütün ateşli duygularını silip atıyor. Ama geride, monokl takmış yalnız adamın ve tek başına şampanya içen orta yaşlı hanımın çözülemeyen sorunu kalıyor. Bu yabancı insanlar kim ve ne? diye soruyorum. O adamın, o kadının neler söylediklerine dair onlarca hikâye uydurabilirim – onlarca resim görebilirim. Ama hikâyeler nedir? Elimde çevirdiğim oyuncaklar, üflediğim baloncuklar, birbirinin içinden geçen halkalar. Bazen de hikâye diye bir şey var mı diye kuşkulanmaya başlıyorum. Benim hikâyem ne? Rhoda’nınki ne? Neville’inki ne? Şunun gibi olgular var örneğin: ‘Çekingenliği ötekilerin gevezeliğiyle garip bir biçimde çelişen gri elbiseli yakışıklı delikanlı şimdi yeleğindeki kırıntıları eliyle silkeledi ve hem buyurgan hem de lütufkâr, tipik bir el hareketiyle garsona işaret etti, o da hemen geldi, sonra da dikkatlice katlanarak bir tabağa konmuş hesap makbuzuyla döndü.’ Gerçek bu; bu bir olgu, ama onun ötesinde her şey karanlık ve varsayım.”</span></p>

      <p class="paragraf"><span>“Şimdi bir kez daha,” dedi Louis, “hesabımızı ödeyip ayrılmak üzereyken, sık sık, sertçe kopmuş olan, çünkü çok farklıyız, kanımızdaki çember kapanıp birleşiyor. Bir şey oluştu. Evet, biz ayağa kalkıp huzursuzca kıpırdanırken, biraz da sinirli durumda, dua ediyoruz ellerimizde şu ortak duyguyla: ‘Kıpırdamayın, oluşturduğumuz şeyi, burada, bu ışıkların, bu meyve kabuklarının, ekmek kırıntılarının ve gelip geçen insanların arasında küreleşen şeyi sallanır kapının parçalara ayırmasına izin vermeyin. Kımıldamayın, gitmeyin. Onu hep elinizde tutun.”</span></p>

      <p class="paragraf">“Bir an sıkı sıkı tutalım onu,” dedi Jinny; “duvarları Per-cival’den oluşan, gençlikten ve güzellikten ve belki de bu ânı bir daha asla bir tek kişiden yaratamayacağımız derecede içimize gömülü bir şeyden oluşan bu küreyi, adına aşk, nefret ya da ne dersek diyelim.”</p>

      <p class="paragraf">“Dünyanın öbür ucundaki ormanlar ve uzak ülkeler,” dedi Rhoda, “içindeler onun; denizler ve cangıllar; çakalların ulumaları ve kartalların uçtuğu yüksek bir tepeye düşen ay ışığı.”</p>

      <p class="paragraf">“Mutluluk var onun içinde,” dedi Neville, “ve sıradan şeylerin sükûneti. Bir masa, bir iskemle, sayfalarının arasına bir kâğıt açacağı sıkıştırılmış bir kitap. Gülden dökülen taçyaprağı ve biz sessizce otururken ya da belki aklımıza herhangi bir şey gelince ansızın konuşurken titreşen ışık.”</p>

      <p class="paragraf"><span>“Hafta içi günleri var içinde,” dedi Susan, “Pazartesi, salı, çarşamba; çayırlara giden atlar ve dönen atlar; yükselip alçalan ve karaağaçları ağlarına alan ekinkargaları, nisan da olsa kasım da.”</span></p>

      <p class="paragraf">“Ne bekliyorsa bizi, onun içinde,” dedi Bernard. “Bu, Per-cival’den yarattığımız kabaran, muhteşem âna doğaüstü bir cıva gibi düşürdüğümüz en son ve en parlak damla. Neler olacak, diye soruyorum, ekmek kırıntılarını yeleğimden süpürürken, dışarıda ne var? Oturmuş yemek yerken, oturmuş konuşurken değerli anları artırabileceğimizi kanıtladık. Bükülmüş sırtlarımıza durmaksızın kimsenin görmediği aşağılık darbeler yemeye mahkûm tutsaklar değiliz biz. Koyun da değiliz, sahibinin peşinden giden. Yaratıcılarız biz. Biz de geçmiş zamanın sayısız topluluklarına katılacak bir şey yarattık. Biz de, şapkalarımızı başımıza oturtup kapıyı açarken karmaşaya değil, kendi gücümüzle egemen olabileceğimiz, aydınlık ve ebedi yolun bir parçası yapabileceğimiz bir dünyaya adım atıyoruz.</p>

      <p class="paragraf"><span>“Onlar arabayı çağırırlarken sen yakında kaybedeceğin şu manzaraya bir bak Percival. Sokak sayısız tekerleğin girip çıkmasıyla sertleşmiş ve kayganlaşmış. Muazzam enerjimizin sarı tentesi yanan bir örtü gibi başlarımızın üstünde asılı duruyor. Tiyatrolar, müzikholler ve evlerdeki lambalardan vuruyor o ışık.”</span></p>

      <p class="paragraf">“Üst üste binmiş bulutlar,” dedi Rhoda, “cilalı balina kemikleri kadar karanlık bir gökten geçiyorlar.”</p>

      <p class="paragraf">“Şimdi işkence başlıyor; şimdi dehşetin pençesine düştüm,” dedi Neville. “Şimdi araba geliyor; şimdi Percival gidiyor. Onu burada tutmak için ne yapabiliriz? Aramızdaki mesafeyi nasıl kapatabiliriz? Hiç sönmeden yanması için ateşi nasıl körükleyebiliriz? Sokakta, ışığın altında duran bizlerin Percival’i sevmiş olduğumuzun işaretini gelecek zamana nasıl verebiliriz? Şimdi gitti işte Percival.”</p>
    </div>
  </div>
</body>
</html>