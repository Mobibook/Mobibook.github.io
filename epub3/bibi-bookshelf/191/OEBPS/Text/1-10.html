<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-10.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-10.html" xml:lang="tr-TR">
    <div>
      <p class="split"></p>

      <p class="paragraf"><span>“Mayısın ve haziranın tamamını koparıp aldım,” dedi Susan, “ve temmuzun yirmi gününü. Kopardım onları ve iyice buruşturdum ki, yan tarafımdaki ağırlıkları dışında artık mevcut olmasınlar. Sakat günlerdi onlar, kanatları pörsüyüp uçamayan pervaneler gibi. Geriye sadece sekiz gün kaldı. Sekiz gün sonra trenden ineceğim ve saat altı yirmi beşte peronda duracağım. Sonra özgürlüğüm açılacak önümde ve insanı büzüp kurutan bütün bu kısıtlamalar –kesin saatler ve düzen ve disiplin ve tam saatinde şurada, burada olmak– parçalanıp dağılacak. Arabanın kapısını açıp babamı eski şapkası ve tozluklarıyla gördüğümde gün dışarı fışkıracak. Titreyeceğim. Gözyaşlarına boğulacağım. Ertesi sabah gün ağarırken uyanacağım. Mutfak kapısından dışarı çıkacağım. Kırlarda gezineceğim. Hayalet süvarilerin iri atları arkamdan gümbür gümbür gelecek ve ansızın duracaklar. Kırlangıcın çimenlere değip geçtiğini göreceğim. Nehir kıyısında bir banka atacağım kendimi ve sazların arasına dalıp çıkan balıkları seyredeceğim. Avuçlarıma çam iğneleri batacak. Burada yaptığım her neyse, sert bir şey, onu orada çıkarıp ortaya sereceğim. Çünkü buradayken, içimde bir şey büyüdü, kışlar ve yazlar boyu, merdivenlerde, yatak odalarında. Jinny’nin istediği gibi ben bana hayran olunmasını istemiyorum. Ben içeri girdiğimde insanların bana hayran hayran bakmalarını istemiyorum. Ben vermek istiyorum, bana verilmesini istiyorum ve sahip olduklarımı ortaya koyabileceğim yalnızlığı istiyorum.</span></p>

      <p class="paragraf">“Sonra ceviz ağacı yapraklarının kemerleri altında titreşen kır yollarından geçerek geri döneceğim. İçine çalı çırpı doldurduğu bir puseti iten yaşlı bir kadının yanından geçeceğim; ve çobanın. Ama konuşmayacağız. Mutfak bahçesinden geçeceğim, çiyin necef taşı gibi kapladığı lahanaların kıvrılmış yapraklarını göreceğim ve pencerelerdeki perdelerin içerisini görünmez kıldığı bahçedeki evi. Üst kata, odama çıkacağım, özenle dolaba kaldırılmış eşyamı elden geçireceğim: midye kabuklarımı, yumurtalarımı; tuhaf otlarımı. Güvercinlerimi ve sincaplarımı besleyeceğim. Köpek kulübesine gidip spanyel köpeğimin tüylerini tarayacağım. Böylece, burada, yan tarafımda büyümüş olan sert şeyi yavaş yavaş çıkarıp atacağım. Ama burada çanlar çalıyor, ayaklar sürekli yere sürtünüyor.”</p>

      <p class="paragraf"><span>“Karanlıktan, uykudan ve geceden nefret ederim,” dedi Jinny, “yatarken gündüzün gelmesini isterim. Haftanın hiçbir şeye bölünmeyen tek bir gün olmasını arzularım. Erkenden uyandığımda –beni kuşlar uyandırır– gardırobun pirinç kulplarının gitgide görünür olmasını izlerim yattığım yerden; sonra çanağın, sonra ayaklı havluluğun. Yatak odasındaki her şey belirginleşirken kalbimin atışları da hızlanır. Bedenimin sertleştiğini hissederim, pembeleştiğini, sarardığını, kahverengine döndüğünü. Ellerim bacaklarımda, bedenimde gezinir. Bedenimin eğimlerini, inceliğini hissederim. Gonkun evin içinde gürlemesini ve kıpırtıların başlamasını duymak hoşuma gider – burada bir pat sesi, şurada bir tıkırtı. Kapılar çarpılır; su şırıldar. İşte yeni bir gün, işte yeni bir gün, diye haykırırım, ayaklarım zemine değerken. Yorgun bir gün olabilir, kusurlu bir gün olabilir. Sık sık azar işitirim. Tembellik ettiğim, kahkahalar attığım için sık sık gözden düşerim; ama uçarılık ve dikkatsizlik ettiğim için Miss Matthews homurdanırken bile hareket eden bir şey çarpar gözüme – bir tabloya vuran güneş olabilir bu ya da çim biçme makinesini çimenlerin üzerinde çeken bir eşek; ya da defne ağacının yapraklarının arasından geçen bir yelken; böylece moralim hiç bozulmaz. Miss Matthews’un peşinden dua etmeye giderken piruet yapmaktan beni hiçbir şey alıkoyamaz.</span></p>

      <p class="paragraf">“Okuldan çıkıp uzun eteklikler giyeceğimiz günler de yaklaşıyor artık. Kolye takacağım ve geceleri kolsuz bir beyaz elbise giyeceğim. Işıl ışıl odalarda partiler verilecek; bir erkek beni seçecek ve başka hiç kimseye söylemediği şeyler söyleyecek. Susan’dan ya da Rhoda’dan daha çok hoşlanacak benden. Bende bir farklılık, özel bir şey bulacak. Ama ben sadece bir tek kişiye bağlanmayacağım. Bağlanmak, zincirlenmek istemiyorum. Ürperiyorum, çitteki bir yaprak gibi titriyorum, yatağın kenarında ayaklarımı sallayarak otururken, ve yeni bir gün başlamak üzere. Kullanacak elli yılım var, altmış yılım var. Henüz stoğuma el atmadım. Başlangıç bu.”</p>

      <p class="paragraf">“Daha saatler var,” dedi Rhoda, “ışığı söndürmeme ve yatağımda yatarken dünyanın üstünde asılı kalmama, günü düşürmeme, başımın üstünde küçük yeşil kulübelerde titreşen ağacımı büyütmeme saatler var. Burada büyütemem onu. Biri delip geçiyor içinden. Sorular soruyorlar, araya giriyorlar, ağacı deviriyorlar.</p>

      <p class="paragraf">“Şimdi banyoya gideceğim, ayakkabılarımı çıkarıp yıkanacağım; ama yıkanırken, başımı lavaboya eğerken, Rus imparatoriçesinin tülü omuzlarımda uçuşacak. İmparatorluk tacının elmasları alnımda ışıldayacak. Balkona çıkarken düşman kalabalıkların kükremesini duyuyorum. Şimdi ellerimi kuruluyorum, sıkı sıkı kuruluyorum ki, Miss, adını unuttum, kudurmuş kalabalığa yumruğumu salladığımdan kuşkulanmasın. “Ben sizin imparatoriçenizim, halkım.” Meydan okuyor tavrım. Korkusuzum. Galibim.</p>

      <p class="paragraf">“Ama bu zayıf bir rüya. Bu, kâğıttan bir ağaç. Miss Lambert üfleyip deviriyor onu. Onun koridorda gözden kaybolması bile ağacı atomlarına ayırmaya yetiyor. Sağlam değil; beni tatmin etmiyor – bu imparatoriçelik rüyası. Şimdi yok olduğuna göre, ürpererek kalıyorum burada, bu koridorda. Her şey solgunlaşıyor gözümde. Şimdi kitaplığa gidecek ve bir kitap alacağım, okuyacağım ve bakacağım; ve tekrar okuyup bakacağım. Burada bir çit hakkında bir şiir var. Çit boyunca yürüyüp çiçek toplayacağım, yeşil çit asması ve ay ışığı renginde akdiken, yabangülleri ve fildişi renkli sarmaşık.<span class="dipp"><a href="#footnote-225-2" id="footnote-225-2-backlink">2</a></span> Onları ellerimde sıkı sıkı tutup çalışma masasının cilalı yüzeyine bırakacağım. Nehrin titreyen kıyısında oturacağım ve çitin üzerinde büyüyen meşe ağacını kendi ıslak ışıklarından vuran ay ışığıyla aydınlatan enli ve parlak nilüferlere bakacağım. Çiçek toplayacağım; çiçeklerden bir çelenk yapacağım, onları bağlayıp sunacağım – Ah! Kime? Benim varlığımın akıntısında bir şey birikiyor; derin bir nehir bir engeli sıkıştırıyor; engel sarsılıyor; sağa sola çekiştiriliyor; engelin ortasındaki bir düğüm direniyor. Ah, acı bu, ıstırap! Halsizleşiyorum; bitkinleşiyorum. Şimdi bedenim eriyor; mühürler çözülüyor, akkor haline geliyorum. Şimdi nehrin suları iyice kabararak, dölleyerek boşalıyor, kapalı olanı açıyor, sıkı sıkı katlanmış olanı zorluyor, sel oluyor. Şimdi içimden akan bunca şeyi ben kime vereceğim, sıcak, gözenekli bedenimden akanları? Çiçeklerimi toplayacağım ve sunacağım onları – Ah! Ama kime?</p>

      <p class="paragraf">“Denizciler amaçsızca dolaşıyorlar sahilde, ve sevgililer; otobüsler deniz kıyısından kasabaya doğru gidiyorlar tangır tungur. Vereceğim; bolluk vereceğim; bu güzelliği dünyaya iade edeceğim. Çiçeklerimi bir demet yapacak, elimi uzatıp sunmak için yaklaşacağım – Ah! Ama kime?”</p>

      <div>
        <div>
          <p class="dipnot"><a href="#footnote-225-2-backlink" id="footnote-225-2">2</a> <span>Percy Besshe Shelley’nin (İngiliz romantik şair, 1792-1822) “</span><span class="char-style-override-2">A Dream of the Unknown”</span> <span>şiirinden alıntı [Bilinmeyenin Düşü]. (ç.n.)</span></p>
        </div>
      </div>
    </div>
  </div>
</body>
</html>