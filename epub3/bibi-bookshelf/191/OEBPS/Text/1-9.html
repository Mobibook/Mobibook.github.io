<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-9.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-9.html" xml:lang="tr-TR">
    <div>
      <p class="split"></p>

      <p class="paragraf"><span>“Böbürlenen çocuklar,” dedi Louis, “büyük bir ekip kurup kriket oynamaya gittiler şimdi. Bir ağızdan şarkılar söyleyerek, büyük faytonlarına binip gittiler. Köşede, defne çalılıklarının yanında, hepsi aynı anda başlarını çeviriyor. Şimdi böbürleniyorlar. Larpent’in abisi Oxford takımında futbol oynamış; Smith’in babası Lord’s kriket sahasında yüz kez koşmuş. Archie ve Hugh; Parker ve Dalton; Larpent ve Smith; sonra yine Archie ve Hugh; Parker ve Dalton; Larpent ve Smith – isimler tekrarlanıyor; isimler hep aynı. Onlar gönüllü; onlar kriket oyuncuları; onlar Doğa Tarihi Derneği’nin yöneticileri. Onlar hep dörderli gruplar oluşturuyorlar ve armalı kepleriyle takım halinde uygun adım yürüyorlar. Generallerinin önünden geçerken hep birlikte selam veriyorlar. Düzenleri ne kadar muhteşem, itaatleri ne kadar güzel! Eğer onların peşinden gidebilseydim, eğer onlarla birlikte olabilseydim bildiğim her şeyden feragat ederdim. Ama onlar aynı zamanda kanatları koparılmış kelebekleri çırpınırken bırakıyorlar; kurumuş kan lekesi olan kirli mendilleri buruşturup köşelere atıyorlar. Küçük oğlanları karanlık geçitlerde ağlatıyorlar. Keplerinin altından görünen kocaman kırmızı kulakları var. Yine de böyle olmak istiyoruz biz, Neville ile ben. Onların gitmelerini izliyorum kıskançlık duyarak. Bir perdenin arkasına gizlenip hareketlerindeki eşzamanlılığı keyifle gözlüyorum. Eğer bacaklarıma onların bacaklarının gücü geçmiş olsaydı nasıl da koşarlardı! Eğer onlara katılıp maçları kazansaydım, önemli yarışlarda kürek çekseydim ve bütün gün at koştursaydım, gece yarısı nasıl da şarkılar söylerdim gürül gürül! Kelimeler gırtlağımdan nasıl da fışkırırdı sel gibi!”</span></p>

      <p class="paragraf">“Percival gitti şimdi,” dedi Neville. “Maçtan başka bir şey düşünmüyor. At arabası defne çalılarının yanındaki köşeyi dönerken elini hiç sallamadı. Oynayamayacak kadar güçsüz olduğum için nefret ediyor benden (yine de benim güçsüzlüklerime karşı anlayışlıdır). Kazanıp kazanmamalarını umursamadığım için nefret ediyor benden, ama onu umursuyorum. Ona olan bağlılığıma itiraz etmiyor; ürkerek sunduğum özverimi kabul ediyor, kuşkusuz aşağılık bir özveri bu, onun zekâsına karşı duyduğum nefretle karışık olduğu için. Çünkü o okuyamıyor. Yine de, ben uzun otların arasında yatıp Shakespeare ya da Catullus okurken Louis’den daha fazla anlıyor. Kelimeleri değil – ama kelimeler nedir ki? Ben uyaklı şiir yazmayı, Pope’u, Dryden’ı, hatta Shakespeare’i taklit etmeyi zaten bilmiyor muyum? Ama bütün gün gözlerimi topa dikerek güneşin altında duramam; topun bedenimin içinden hızla geçtiğini hissedemem ve sadece topu düşünemem. Hayatım boyunca sözcüklerin dış yüzlerine tutunan biri olacağım. Bununla birlikte onunla yaşayamazdım ve budalalığına dayanamazdım. Gitgide kabalaşırdı, uyurken horlardı. Evlenecek, kahvaltıda sevgi sahneleri yaşanacak. Ama şimdi genç. Yatağına devrilip çıplak, kızışmış yatarken onunla güneş arasında, onunla yağmur arasında, onunla ay arasında tek bir iplik, tek bir tabaka kâğıt bile yok. Şimdi faytonlarıyla şoseden geçerlerken yüzü sarılı-kırmızılı beneklenmiş. Ceketini fırlatıp atacak, bacaklarını ayırıp duracak, elleri hazır durumda, gözleri kalede. ‘Biz kazanalım Tanrım’ diye dua edecek; aklında tek bir şey olacak, kazanmaları gerektiği.</p>

      <p class="paragraf">“Onlarla birlikte faytona binip nasıl gidebilirdim kriket oynamaya? Sadece Bernard gidebilirdi, ama onlarla gidemeyecek kadar gecikti. Her zaman geç kalır. Onlarla gitmesini engelleyen, onun iflah olmaz huysuzluğu. Ellerini yıkarken durup, ‘O örümcek ağında bir sinek var. Onu kurtarayım mı; yoksa örümceğin yemesine izin mi vereyim?’ der. Kafasını karıştıran pek çok şey var, yoksa onlarla birlikte kriket oynamaya giderdi, otların arasında yatar, gökyüzünü seyreder, topa vurulunca irkilirdi. Ama onu bağışlarlardı, çünkü onlara bir hikâye anlatırdı.”</p>

      <p class="paragraf"><span>“Çekip gitmişler,” dedi Bernard, “çok geciktiğim için onlarla gidemedim. Senin ve Louis’in, Neville’in çok imrendiği korkunç küçük oğlanlar ki çok da güzeller, başlarını aynı yöne çevirip çekip gitmişler. Ama ben bu derin ayrımların farkında değilim. Hangisinin siyah hangisinin beyaz olduğunu bilmeden tuşların üzerinde geziniyor parmaklarım. Archie rahatlıkla yüz koşu yapıyor; şansım rast giderse ben de bazen on beşi beceriyorum. Ama aramızdaki fark ne? Bekle biraz Neville; bırak konuşayım. Bir tavanın tabanından yükselen gümüşsü kabarcıklar gibi yükseliyor kabarcıklar; imge üstüne imge. Louis’in yaptığı gibi demir bir iradeyle kitabımın başına oturamıyorum. Kapanın küçük kapısını açmalı ve olanı biteni bir araya getirdiğim bu birbirine kenetli cümleleri dışarı salmalıyım, böylece tutarsızlık yerine her şeyin içinden geçen, onları birbirine gevşekçe bağlayan bir ip görülür. Sana doktorun hikâyesini anlatacağım.</span></p>

      <p class="paragraf">“Dr. Crane duadan sonra sallanır kapılardan sendeleyerek geçerken görünüşe göre müthiş üstünlüğünden pek emin; gerçekten de Neville, onun gidişinin bize sadece ferahlama değil, tıpkı çekilen bir diş gibi, bir şeyin bizden uzaklaştığı duygusu da verdiğini inkâr edemeyiz. Sallanır kapılardan geçip kendi dairesine giderken izleyelim onu. Ahırların üstündeki özel odasında soyunduğunu getirelim gözlerimizin önüne. Jartiyerini gevşetiyor (haydi beylik sözler edelim, laubalileşelim). Sonra tipik bir el hareketiyle (bu basmakalıp cümlelerden kaçınmak zor, ki onun durumunda nedense uygun düşüyorlar) pantolon ceplerinden gümüş ve bakır paraları çıkarıyor ve tuvalet masasının şurasına burasına bırakıyor. Her iki kolunu koltuğunun kolçaklarına uzatıp düşünüyor (bu onun kendine ait ânı; işte burada yakalamaya çalışmalıyız onu): Yatak odasına giden pembe köprüden geçecek mi, yoksa geçmeyecek mi? İki odayı birbirine pembe ışıktan bir köprü bağlıyor, ışık, saçları yastığa dağılmış Mrs. Crane’in bir Fransızca anı kitabını okurken uzandığı yatağın başucundaki lambadan geliyor. Mrs. Crane okurken elini şaşkın ve çaresiz bir hareketle alnına değdiriyor ve ‘Hepsi bu mu?’ diye iç geçirirken kendisini bir Fransız düşesiyle kıyaslıyor. Evet, diyor doktor, iki yıl sonra emekli olacağım. Batıda, kırsaldaki bir bahçede, porsuk ağacından çitleri kırpacağım. Amiral olabilirdim, ya da yargıç; okul müdürü değil. Omuzlarını bizim bildiğimizden daha da yukarıya kaldırarak (unutma ki gömlekle oturuyor) ve gazlı ocağın alevlerine bakarak hangi güç getirdi beni buraya, diye soruyor. Hangi büyük güç, diye düşünüyor, omzunun gerisinden pencereye bakarken kendini görkemli cümlelerinin havasına kaptırıyor. Fırtınalı bir gece; kestane ağaçlarının dalları bir yukarı bir aşağı savruluyor. Aralarından yıldızlar göz kırpıyor. İyiliğin ve kötülüğün hangi büyük güçleri getirdi beni buraya, diye soruyor, ve koltuğunun mor halıda küçük bir delik açmış olduğunu üzülerek görüyor. Jartiyeri bacağından sallanarak orada öylece oturuyor. Ancak insanları kendi odalarına kadar izleyen hikâyeler zordur. Bu hikâyeye devam edemeyeceğim. Parmaklarımın arasında küçük bir ip parçası döndürüyorum; pantolonumun cebindeki dört-beş metal parayla oynuyorum.”</p>

      <p class="paragraf">“Bernard’ın hikâyeleri beni eğlendiriyor,” dedi Neville, “ilk başta. Ama sonuna doğru saçmalaştıkça ve Bernard, elindeki ip parçasını döndürerek boş boş bakmaya başlayınca, kendi yalnızlığımı hissediyorum. Herkesi bulanık görüyor o. Bu yüzden onunla Percival hakkında konuşamıyorum. Kendi garip ve yoğun tutkuma ondan duygudaşça anlayış bekleyemiyorum. Bu tutkumdan da bir “hikâye” çıkabilir. Zihni oduna inen keser gibi olan birine ihtiyacım var; anlamsızlığın doruğunu olağanüstü bulmalı o kişi ve bir ayakkabı bağına hayran olabilmeli. Kendi tutkumun önemini kime açabilirim? Louis çok soğuk, çok genel. Kendimizi yalnız hissetmememiz için ustalıkla düzenlenmiş bütün bu gri kemerlerin, kuğuran güvercinlerin, neşeli oyunların ve geleneğin ve rekabetlerin arasında hiç kimse yok. Yine de beni bekleyen şeyleri önceden sezince, yürürken elim ayağım kesiliyor. Dün, özel bahçeye götüren açık kapının önünden geçerken sopasını havaya kaldırmış olan Fenwick’i gördüm. Çaydanlığın buharı çimenliğin ortasında yükseliyordu. Küme küme mavi çiçekler vardı. Birden anlaşılmaz, mistik bir tapınma duygusu çöktü üstüme, kaosa üstün gelen bir bütünlük duygusu. Açık kapıda dururken kimse benim o dimdik, kararlı bedenimi görmedi. Varlığımı bir tanrıya sunma ihtiyacımın kimse farkında değildi, ve yok olma ve kaybolup gitme ihtiyacımın. Neville’in sopası indi; görüntü koptu.</p>

      <p class="paragraf">“Bir ağaç mı arayıp bulmalıyım? Bu sınıfları ve kitaplıkları, Catullus’u okuduğum geniş, sararmış sayfayı bırakıp ormanlara ve kırlara mı gitmeliyim? Kayın ağaçlarının altında yürümeli ya da birbirine kavuşan âşıklar gibi sularda buluşan ağaçların olduğu nehir kıyısında gezinmeli miyim? Ama doğa çok bitkisel, çok sıkıcı. Sadece heybet var onda, uçsuz bucaksızlık ve sular ve yapraklar. Bir şömine ateşi arzulamaya başlıyorum, mahremiyet ve bir tek kişinin uzuvlarını.”</p>

      <p class="paragraf">“Ben,” dedi Louis, “geceyi arzuluyorum. Burada, elimi Mr. Wickham’ın kapısının damarlı ahşabına dayamış dururken Richelieu’nün ya da Kral’a bir enfiye kutusu uzatan St. Simon Dükü’nün arkadaşı olduğumu düşünüyorum. Bu benim ayrıcalığım. Nükteli sözlerim ‘sarayda orman yangını gibi yayılıyor’. Düşesler, hayranlıklarından küpelerindeki zümrütleri koparıyorlar – ama bu havai fişekler en iyi karanlıkta yükselirler, geceleri benim küçük odamda. Şimdi ben parmaklarının eklemlerini Mr. Wickham’ın damarlı meşeden kapısına dayamış, sömürge aksanlı bir oğlan çocuğuyum sadece. Gün, gülünür korkusuyla gizli tutulan rezilliklerle ve zaferlerle dolu. Okuldaki en iyi öğrenciyim ben. Ama karanlık çökünce bu hiç de imrenilesi olmayan bedeni çıkarıp atıyorum –iri burnumu, incecik dudaklarımı, sömürge aksanımı– ve uzama yerleşiyorum. Sonra Vergilius’un arkadaşı oluyorum ve Platon’un. O zaman Fransa’nın en önemli ailelerinden birinin son evladı oluyorum. Ama ben aynı zamanda kendini bu rüzgârlı, ay ışığıyla aydınlanan toprakları, bu gece yarısı gezintilerini bırakıp damarlı meşe kapıları kabullenmeye zorlayacak biriyim. Hayatımda –umarım Tanrım çok uzun tutmaz onu– bu kadar iğrenç biçimde ortaya çıkan ve birbiriyle çelişen iki şeyi sağlam bir karışımda birleştireceğim. Çektiğim ıstıraba dayanarak becereceğim bunu. Kapıyı tıklatacağım. İçeri gireceğim.”</p>
    </div>
  </div>
</body>
</html>