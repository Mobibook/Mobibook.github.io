<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-21.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-21.html" xml:lang="tr-TR">
    <div>
      <p class="split"></p>

      <p class="paragraf">“Yirmi kez imzaladım zaten,” dedi Louis, “adımla. Ben ve yine ben ve yine ben. Apaçık, sağlam, anlaşılır bir biçimde duruyor orada adım. Benim de hatlarım kesin ve ben de anlaşılırım. Yine de içimde birikmiş epeyce deneyim var. Binlerce yıl yaşadım. Çok yaşlı bir meşe kütüğünün içini kemirerek yol almış bir kurt gibiyim. Ama şimdi bütünüm ben; şimdi, bu güzel sabahta toparlanmış durumdayım.</p>

      <p class="paragraf">“Güneş berrak bir gökyüzünde parlıyor. Ama saat on ikiyle birlikte ne yağmur geliyor ne de güneş açıyor. Mrs. Johnson’ın bana mektuplarımı tel bir tepside getirdiği saat bu. Beyaz kâğıtların üzerine adımı damgalıyorum. Yaprakların fısıltısı, oluklardan akan su, yer yer yıldızçiçekleri ya da kadife çicekleriyle bezeli yeşil derinlikler; şimdi kâh bir düküm kâh Platon’um, Sokrates’in yoldaşı; doğuya, batıya, kuzeye ve güneye göç eden kara adamların ve sarı adamların ayak sesleri; ebedi geçit alayı, evrak çantalarıyla Strand’den geçen kadınlar, bir zamanlar testileriyle Nil kıyısına gittikleri gibi; çok çeşitli hayatımın bütün kıvrık ve üst üste istiflenmiş yaprakları şimdi benim adımda toplanmış; tertemiz ve yalın bir şekilde kâğıdın üzerine kazınmış. Kâh bir yetişkinim; kâh güneşin ya da yağmurun altında dimdik duruyorum, bir balta kadar ağır inmeli ve meşeyi sırf kendi ağırlığımla kesmeliyim, çünkü eğer çizgimden saparsam, şuraya buraya bakarsam, kar gibi düşer ve yok olurum.</p>

      <p class="paragraf">“Daktilo ve telefona adeta âşığım. Paris’e, Berlin’e, New York’a gönderdiğim mektuplarla, telgraflarla ve telefonda verdiğim kısa ama kibar talimatlarla pek çok hayatımı bir tek hayatta erittim; gayretimle ve kararlılığımla oradaki haritada dünyanın değişik kısımlarını birbirine bağlayan çizgileri çektim. Saat tam onda odama gelmeyi seviyorum; koyu renkli maunun mor parıltısını seviyorum; masayı ve keskin kenarlarını seviyorum; ve yağ gibi kayan çekmeceleri. Fısıltılarıma dudaklarını uzatan telefonu ve duvardaki takvimi; ve randevu defterini. Mr. Prentice saat dörtte; Mr. Eyres tam saat dört buçukta.</p>

      <p class="paragraf">“Mr. Burchard’ın özel odasına çağrılmaktan ve Çin’deki işlerimiz hakkında bilgi vermekten hoşlanıyorum. Bana bir koltukla bir Türk halısı miras kalmasını umuyorum. Tekerleğe dayıyorum omzumu; karanlığı önüm sıra yuvarlıyorum, dünyanın uzak köşelerine, karmaşa olan yerlere ticaret götürüyorum. Eğer böyle zorlamaya devam edersem, karmaşayı düzene çevirirsem, kendimi Chatham’ın, Pitt’in, Burke ve Sir Robert Peel’in durduğu yerde bulacağım. Böylece bazı lekeleri siliyor, eski pislikleri temizliyorum; bana Noel ağacının tepesinden bir bayrak veren kadını; aksanımı; dayakları ve öteki işkenceleri; böbürlenen çocukları; Brisbane’li bir bankacı olan babamı.</p>

      <p class="paragraf">“Sevdiğim şairi bir yemek evinde okudum ve kahvemi karıştırırken küçük masalarda bahis oynayan memurları dinledim, tezgâhta kararsız kalan kadınları gözledim. Hiçbir şeyin, gelişigüzel yere atılan bir parça paket kâğıdı gibi ilgisiz sayılamayacağını söyledim. Onların yolculuklarının bir hedefi olması gerektiğini söyledim; haftalık iki pound on şilinlerini saygıdeğer bir ustanın yönetiminde kazanmalılar; bir el, bir giysi, akşamları kuşatmalı bizi. Ne mazeret bildirmelerine ne de özür dilemelerine, ki ikisi de gücümüzü tüketir, gerek kalmayacak şekilde bu kırıkları onardıktan ve bu canavarlıkları anladıktan sonra sokağa ve yemek evine, bu zor zamanlara düştüklerinde ve bu taşlık sahillerde karaya oturduklarında kaybettikleri şeyi geri vereceğim. Birkaç sözcüğü bir araya getireceğim ve çevremizde dövülmüş çelikten bir çember kuracağım.</p>

      <p class="paragraf">“Ama şimdi kaybedecek bir ânım bile yok. Burada dinlenmeye zaman yok, titreşen yaprakların gölgesi yok, ya da güneşten kaçıp sığınabileceğimiz, akşam serinliğinde sevgiliyle oturabileceğimiz bir kuytu. Dünyanın yükü omuzlarımızda; görüntüsü de gözlerimizde; gözlerimizi kırparsak ya da yan tarafa bakarsak ya da Platon’un söylediklerinin yazılı olduğu sayfaları çevirmek ya da Napoléon’u ve fetihlerini hatırlamak için geriye dönersek, dünyanın biçimini bozup zedeleriz. Hayat bu; Mr. Prentice saat dörtte; Mr. Eyres dört buçukta. Asansörün hafif hışırtısını ve benim katımda dururken çıkardığı boğuk sesi, sorumluluk taşıyan erkek ayaklarının koridoru sertçe adımlamalarını duymak hoşuma gidiyor. Ortak çabalarımızın gücüyle, banyolarla ve spor salonlarıyla donatılmış gemileri dünyanın en uzak köşelerine gönderiyoruz. Dünyanın yükü omuzlarımızda. Hayat bu. Koşuşturmaya devam edersem bana bir koltuk ve bir halı miras kalacak; Surrey’de bir çiftlik, seralarıyla birlikte, ve öteki tüccarların imreneceği nadir bulunan bir kozalaklı ağaç, kavun ya da tomurcuklu ağaç.</p>

      <p class="paragraf">“Yine de çatıdaki odamı bırakmıyorum. Orada her zamanki küçük kitabı açıyorum; orada çatı kiremitleri üzerinde parlayan yağmuru gözlüyorum, bir polis memurunun yağmurluğu gibi pırıl pırıl olana dek; orada yoksulların evlerinin kırık camlarını görüyorum; sıska kedileri; köşe başına gitmeden önce çatlak bir aynaya bakarak yüzünü gözünü düzelten bir fahişeyi; Rhoda arada sırada oraya gelir. Çünkü biz sevgiliyiz.</p>

      <p class="paragraf">“Percival öldü (Mısır’da öldü; Yunanistan’da öldü; bütün ölümler tek bir ölümdür). Susan’ın çocukları var; Neville hızla en yükseklere tırmanıyor. Hayat geçiyor. Evlerimizin üstündeki bulutlar sürekli değişiyor. Şunu yapıyorum, bunu yapıyorum, ve sonra yine şunu yapıyorum, bunu yapıyorum. Buluşup ayrılırken çeşitli biçimler alıp değişik desenler çiziyoruz. Ama eğer ben, bu izlenimleri tahtaya çivilemezsem ve içimdeki sayısız insandan bir insan yapmazsam, uzak dağlardaki kar çelenkleri gibi yayılıp çizgiler ya da benekler halinde değil de burada ve şimdi var olmazsam, ve ofisten geçerken Miss Johnson’a filmleri sormazsam ve bir fincan çayımı ve en sevdiğim bisküvileri almazsam, işte o zaman kar gibi düşer ve eririm.</p>

      <p class="paragraf">“Saat altı olduğunda ve ben, kabullenilmeyi çok istediğimden resmiyete pek meraklıyımdır, kapıdaki görevlinin önünde şapkamın kenarına dokunduğumda; rüzgâra karşı, paltomun düğmeleri ilikli, çenem morarmış, gözlerim sulanarak çabalarken, küçük bir daktilo kız dizlerime sokulsa derim; en sevdiğim yemeğin ciğer ve domuz pastırması olduğunu düşünürüm; böylece nehre, çokça meyhanenin bulunduğu, sokağın sonundan gemilerin gölgesinin geçtiği ve kadınların kavga ettiği daracık sokaklara gitmeye kalkışırım. Ama aklım başıma gelince, kendi kendime, ‘Mr. Prentice saat dörtte, Mr. Eyres saat dört buçukta’ derim. Balta kütüğe inmeli; meşe tam ortasına kadar yarılmalı. Dünyanın yükü omuzlarımda. İşte kalem, işte kâğıt; tel tepsideki mektupların üzerine imzamı atıyorum, ben, ben ve yine ben.”</p>

      <p class="paragraf">“Yaz geliyor ve kış,” dedi Susan. “Mevsimler geçiyor. Armut olgunlaşıyor ve ağaçtan düşüyor. Sararmış yaprak kendi ucunda sallanıyor. Ama buhar camı bulanıklaştırmış. Ateşin yanında oturup çaydanlığın kaynamasına bakıyorum. Pencere camındaki yol yol buharın arasından armut ağacını görüyorum.</p>

      <p class="paragraf">“Uyu sen, uyu, diye mırıldanıyorum yazın da kışın da, mayısta da kasımda da. Uyu, diye şarkı söylüyorum ben, müzikten anlamayan, bir köpek havlaması, bir çıngırağın çalması ya da çakıltaşlarının üzerinde tekerleklerin gıcırdaması gibi kırsala ait olan dışında hiçbir müzik dinlemeyen ben. Sahilde mırıldanan eski bir deniz kabuğu gibi söylüyorum şarkımı ateşin yanında. Uyu, uyu, diyorum, süt güğümlerini tangırdatan, ekinkargalarına ateş eden, tavşanları vuran, ya da tahribatın şokunu, pembe bir örtünün altında kıvrılmış yatan yumuşacık uzuvları taşıyan bu hasır beşiğe herhangi bir şekilde yaklaştıranları sesimle uyararak.</p>

      <p class="paragraf">“Kayıtsızlığımı, boş gözlerimi, köklerin dibini gören armut biçimli gözlerimi kaybettim. Artık ocak, mayıs ya da herhangi bir mevsim değilim, beşiğin çevresine sarılmış incecik bir iplik haline geldim, bebeğimin narin uzuvlarını kendi kanımdan yapılmış bir kozanın içine alıyorum. Uyu, diyorum ve içimde daha vahşi, daha koyu bir şiddetin kabardığını hissediyorum, öyle ki odaya izinsiz dalıp uyuyanı uyandıracak birini, bir fırsatçıyı bir yumrukta yere serebilirim.</p>

      <p class="paragraf">“Sabahtan akşama kadar evin içinde önlükle ve terliklerimle ayağımı vura vura yürüyorum, kanserden ölen annem gibi. Yaz mı, kış mı olduğunu kırdaki otlara, süpürgeotunun çiçeklerine bakarak anlayamıyorum artık; sadece camdaki buhardan, ya da camdaki buzlanmadan anlıyorum. Tarlakuşu yükseklerde ses sarmalının kabuğunu soyunca ve ses bir elma kabuğu gibi döne döne alçalınca eğilip bebeğimi besliyorum. Kayın ormanlarında gezinirken alakarganın dökülen tüylerinin maviye döndüğünü gören, bir çukurda yan yatmış el arabasının yanında çömelmiş kadına bakan çobanla berduşun yanından geçen ben, şimdi elimde bir toz beziyle odadan odaya gidiyorum. Uyu diyorum, uykunun kuştüyü bir yorgan gibi inip bu sıska uzuvları örtmesini arzulayarak; hayatın pençelerini gizleyerek, şimşeklerini bağlayarak geçip gitmesini, benim bedenimi çocuğumun içinde uyuyacağı bir kovuk, sıcak bir yuva haline getirmesini isteyerek. Uyu, diyorum, uyu. Ya da pencereye gidiyorum, alakarganın yüksekteki yuvasına bakıyorum ve armut ağacına. ‘Benim gözlerim kapandığında onunkiler görecek,’ diye düşünüyorum. ‘O gözlerle birleşerek bedenimin dışına çıkacak ve Hindistan’ı göreceğim. O eve dönecek, getirdiği ganimetleri ayaklarımın dibine serecek. Sahip olduğum şeyleri çoğaltacak.</p>

      <p class="paragraf">“Ama ben asla şafakla birlikte kalkmıyor ve lahana yapraklarındaki mor damlaları görmüyorum; av köpeğinin daire çizerek yerleri koklamasını seyretmiyorum ya da gece yatıp yaprakların yıldızları gizlemesini, yıldızların kaymasını ve yaprakların dallarda kımıldamadan durmalarını. Kasap uğruyor; süt ekşimesin diye serinde tutulmalı.</p>

      <p class="paragraf">“Uyu, diyorum, uyu, çaydanlık kaynarken ve soluğu gitgide yoğunlaşıp ağzından oluk gibi fışkırırken. Hayat da damarlarıma böyle doluyor. Uzuvlarımdan böyle akıyor. Böylece itekleniyorum, sabahtan akşama kadar bir şeyleri açıp kapatarak hareket ederken, ‘Yeter artık, doğal mutluluğa boğuldum’ diye bağırabilirim sonunda. Ama dahası da olacak, daha fazla çocuk, daha fazla beşik, mutfakta daha çok sepet ve olgunlaşan jambonlar, ve pırıl pırıl soğanlar, ve daha da fazla marul ve patates tarhı. Fırtınada savrulan yaprak gibiyim; kâh ıslak çimenlere değiyorum, kâh döne döne havalanıyorum. Doğal mutluluğa boğuldum; bazen, oturup kitap okurken ve ben ipliği iğnenin deliğine götürürken bu doluluğun benden alınmasını, uykudaki evin ağırlığının kalkmasını diliyorum. Lamba, karanlık pencere camında bir ateş tutuşturuyor. Sarmaşığın göbeğinde bir ateş yanıyor. Yaz-kış yeşil kalan yapraklarda ışıklı bir sokak görüyorum. Yoldan aşağı esen rüzgârın hışırtısında trafiğin sesini duyuyorum, ve kesik sesler ve kahkahalar ve kapı açılırken, ‘Gelin! Gelin!’ diye bağıran Jinny’yi.</p>

      <p class="paragraf">“Ama kapısının yanı başında çayırların inlediği evimizin sessizliğini hiçbir gürültü bölemez. Rüzgâr kavakları yalıyor; bir pervane lambaya çarpıyor; bir inek böğürüyor; çatı kirişinde bir çatırtı başlıyor; ve ben ipliği iğnenin deliğinden geçirip ‘Uyu’ diye mırıldanıyorum.”</p>

      <p class="paragraf">“İşte o an geldi,” dedi Jinny. “Artık buluştuk, bir araya geldik. Haydi konuşalım, hikâyeler anlatalım. O adam kim? O kadın kim? Çok merak ediyorum ve neler olacağını bilmiyorum. Eğer ilk kez karşılaştığım sen bana ‘Otobüs saat dörtte Piccadilly’den kalkıyor’ diyecek olsan, bana lazım olacak üç-beş şeyi bir şapka kutusuna atmak için beklemez, hemen seninle gelirdim.</p>

      <p class="paragraf">“Gelin bu demetlenmiş çiçeklerin altına, resmin yanındaki kanepeye oturalım. Noel ağacımızı olgularla, hep olgularla süsleyelim. İnsanlar erkenden gitmişler, gelin yakalayalım onları. Dolabın yanında duran şu adam; onun porselen vazolarla çevrili yaşadığını söylüyorsun. Biri kırılsa bin pound parçalanmış demektir. Roma’da bir kız sevmişti, kız onu terk etti. Vazolar bu yüzden; kira evlerinde bulunmuş ya da çöldeki kumların altından çıkarılmış döküntüler. Güzelliğin güzel kalması için her gün kırılması gerektiğinden ve o adam da hiç değişmediğinden, hayatı bir porselen denizinde hareketsiz kalıyor. Ama çok garip; çünkü bir zamanlar, gençken, nemli toprağa oturup askerlerle rom içerdi.</p>

      <p class="paragraf">“Çabuk davranmalı ve olguları ustalıkla, Noel ağacına oyuncak asar gibi birbirine eklemeli insan, parmaklarını şöyle bir oynatarak sabitlemeli. Kamburunu çıkararak eğiliyor o, nasıl da eğiliyor, bir açelyaya bile. Hatta yaşlı kadının üstüne bile eğiliyor, çünkü kadının kulaklarında elmaslar var ve tayların çektiği bir arabayla arazisinde dolaşıyor, kime yardım edileceğine, hangi ağacın kesileceğine ve yarın kimin işine son verileceğine karar veriyor. (Bunca yıldır hayatımı, ki şimdi otuzumu geçtim, söyleyeyim sana, tehlikeli biçimde yaşadım, bir dağ keçisi gibi, uçurumdan uçuruma atlayarak; hiçbir yerde uzun süre yerleşip kalmıyorum; belli bir kişiye bağlanmıyorum; ama göreceksin, ne zaman kolumu kaldırsam hemen biri koşup gelir.) Ve şu adam bir yargıç; şu da bir milyoner, şuradaki gözlüklü adam, on yaşındayken dadısının kalbine bir ok sapladı. Sonra da elinde bildirilerle çöllerden geçti, devrimlere katıldı, şimdi annesinin uzunca süredir Norfolk’a yerleşmiş olan ailesinin tarihi için malzeme topluyor. Şu mavi çeneli adamın sağ eli büzülmüş. Neden ama? Bilmiyoruz. Şu kadın, diye fısıldıyorsun kulağıma, hani şu kulaklarından inci pagodalar sarkan kadın, devlet adamlarımızdan birinin hayatına ışık vermiş olan gerçek bir alev; adamın ölümünden beri hayaletler görüyor, fal bakıyor ve adını Mesih koyduğu çikolata tenli bir genci evlat edindi. Süvari birliğindeki subaylar gibi sarkık bıyıklı şu adamın hayatı sefahatle geçti (bir anı kitabında var hepsi), ta ki günün birinde bir trende, Edinburgh’la Carlisle arasında, İncil okuyarak ona doğru yolu gösteren bir yabancıya rastlayana kadar.</p>

      <p class="paragraf">“Böylece, birkaç saniye içinde, maharetle, el çabukluğuyla, başka insanların yüzlerinde yazılı hiyeroglifleri çözeriz. Burada, bu salonda, yıpranmış, hırpalanmış deniz kabukları var; sahile vurmuş. Kapı sürekli açılıyor. Salon durmadan bilgiyle, ıstırapla, çeşitli hırslarla, pek çok kayıtsızlıkla, biraz umarsızlıkla doluyor. Bir araya gelip, diyorsun, katedraller kurabilirdik, politikalar uygulatır, insanları ölüme mahkûm eder, pek çok kamu kuruluşunun işlerini yönetebilirdik. Ortak deneyim dağarı çok derindir. Her iki cinsten onlarca çocuğumuz var, onları eğitiyoruz, kızamık çıkardıklarında okullarına gidip görüyoruz, günü gelince evlerimiz onlara kalsın diye yetiştiriyoruz. Şu ya da bu şekilde bu cuma gününü biçimlendiriyoruz, kimimiz adliyeye gidiyor; kimimiz şehre; kimimiz çocuk odalarına; kimimiz de dörderli sıralar haline uygun adım yürüyoruz. Bir milyon el dikiş dikiyor, kovalara tuğla koyup yukarı çekiyor. Faaliyet sonsuz. Ve yarın yeniden başlıyor; yarın cumartesini biçimlendireceğiz. Kimi trenle Fransa’ya gidecek; kimi de gemiyle Hindistan’a. Kimi bir daha bu salona ayak basmayacak. Kimi bu gece ölebilir. Bir başkası bir çocuğu dölleyecek. Bizden her türlü yapı, politika, girişim, resim, şiir, çocuk, fabrika fışkıracak. Hayat gelir; hayat gider; biz hayatı biçimlendiririz. Öyle diyorsun.</p>

      <p class="paragraf">“Ama bizler, biz bedenin içinde yaşayanlar, bedenin hayal gücüyle nesnelerin siluetlerini görürüz. Parlak güneş ışığında kayalar görüyorum. Bu olguları bir mağaraya götürüp ellerimi gözlerime siper ederek onların sarılarını, mavilerini, koyu kahvelerini bir tek özde derecelendiremem. Uzun süre oturup kalamam. Yerimden fırlayıp gitmeliyim. Otobüs Piccadilly’den kalkabilir. Bütün bu olguları yere bırakıyorum –elmasları, büzülmüş elleri, porselen vazoları filan– tıpkı bir maymunun kılsız ellerinden cevizleri yere düşürmesi gibi. Sana hayat şudur ya da budur diyemem. Farklı cinslerden oluşan kalabalığa karışacağım. İtilip kakılacağım, havaya fırlatılacağım, yere atılacağım, insanların arasına, denizdeki bir gemi gibi.</p>

      <p class="paragraf">“Çünkü şimdi, işaretlerini, kaba, siyah ‘Hayır’ını, altın ‘Evet’ini birbirini hızla izleyen duygu oklarıyla durmaksızın gönderen bedenim, benim yoldaşım, bana işaret ediyor. Biri kımıldıyor. Kolumu mu kaldırdım? Baktım mı? Çilek rengi benekli sarı fularım uçuşup işaret mi veriyor? Duvardan ayrıldı o. Peşimden geliyor. Ormanda izleniyorum. Her şey kendinden geçmiş, her şey geceye özgü, papağanlar çığlık çığlığa dalların arasında geziniyor. Bütün duyularım ayakta. Şimdi itip geçtiğim perdenin kaba dokumasını hissediyorum; şimdi soğuk demir parmaklığı ve kabarmış boyasını elimin altında hissediyorum. Şimdi karanlığın serin suları yükselip üzerime boşalıyor. Dışarıdayız. Gece açılıyor, uçuşan pervanelerin dolaştığı gece; serüvene doğru yol alan âşıkları gizleyen gece. Gül kokusu geliyor burnuma; menekşe kokusu; yarı saklı kırmızıyı ve maviyi görüyorum. Şimdi çakıltaşları var ayakkabılarımın altında; şimdi çimen. Işıklarla suçlu evlerin yüksek sırtları uzanıyor yukarıya. Bütün Londra yanıp sönen ışıklarla huzursuz. Haydi aşk şarkımızı söyleyelim – gel, gel, gel. Şimdi benim altın işaretim gergin uçan bir yusufçuk gibi. Cik, cik, cik, ezgisi gırtlağının daracık borusunda sıkışıp kalan bülbül gibi şakıyorum şimdi. Şimdi çarpışma sesi geliyor kulağıma ve dalların kırılışı ve boynuzların çatırtısı, sanki ormandaki hayvanların hepsi birden avlanıyormuş gibi, hepsi birden sıçrayıp dikenli çalıların arasına iniyormuş gibi. Biri deldi beni. Biri ta içime daldı.</p>

      <p class="paragraf">“Ve kadife çiçekler ve sularda serinlemiş yapraklar beni ıslatıyor, sarıp sarmalıyor, merhem oluyor.”</p>

      <p class="paragraf">“Neden bakalım,” diyor Neville, “şöminenin üzerinde tiktak çalışan saate? Zaman geçiyor, evet. Ve yaşlanıyoruz. Ama seninle birlikte oturmak, seninle baş başa, burada Londra’da, ateş yanan bu odada, sen orada, ben burada, hepsi bu işte. Dibine kadar yağmalanan, bütün tepeleri bomboş, çiçeksiz bırakılan dünyada bir şey kalmaz. Perdenin altın ipliklerinde bir aşağı bir yukarı kayan ateşin yansısına bak. Onun çevresini sardığı meyve ağırlaşıyor. Senin ayakkabının burnuna vuruyor, yüzünü kırmızı bir çerçeveye alıyor – bence ateşin ışığı bu, senin yüzün değil; bence duvara dayalı olanlar kitap, şu da bir perde ve oradaki de belki bir koltuk. Ama sen gelince her şey değişiyor. Bu sabah sen içeri girince fincanlar ve altlıkları değişmişti. Gazeteyi bir kenara bırakırken hiç kuşku yok ki diye düşünmüştüm, göze hoş görünmeyen zavallı hayatlarımız sadece aşkın gözleri değince güzelleşir ve bir anlam kazanır.</p>

      <p class="paragraf"><span>“Ayağa kalktım. Kahvaltımı bitirmiştim. Önümüzde bütün bir gün vardı, hava güzel, ılık, zararsız göründüğünden parktan geçerek Embankment’e gittik, Strand boyunca yürüyüp St. Paul’s’e, oradan da bir şemsiye satın aldığım dükkâna, hep konuşuyor, ara sıra bir şeye bakmak için duruyorduk. Ama bu devam edebilir mi, diye sordum kendime, Trafalgar Meydanı’ndaki bir aslanın yanında, bir kereliğine görülen aslanın yanında. Geçmiş hayatıma yeniden dönüyorum böylece, her bir ânına; şurada bir karaağaç var, şurada da Percival yatıyor. Sonsuza kadar, diye yemin ettim. Sonra her zamanki kuşkuya kapıldım aniden. Senin elini yakaladım. Beni terk ettin. Metroya iniş ölüm gibiydi. Ayrıldık, bütün o yüzler ve aşağıda, çöldeki kayaların üstünden eser gibi uğuldayan, boşluktan gelen rüzgâr bizi birbirimizden kopardı. Kendi odamda gözlerimi önüme dikerek oturdum. Saat beş olduğunda bana ihanet ettiğini biliyordum artık. Telefonu kaptım, onun sesinin senin boş odanda budalaca vızıldaması yüreğimi ezdi, o sırada kapı açıldı, sen karşımdaydın. En mükemmel buluşmamızdı bu. Ama bu buluşmalar, bu ayrılmalar sonunda bizi mahvediyor.</span></p>

      <p class="paragraf">“Şimdi bu oda gözüme bir merkez gibi görünüyor, ebedi geceden kepçeyle alınmış bir şey gibi. Dışarıda çizgiler bükülüp kesişiyor, ama çevremizde dolanıyor, sarıp sarmalıyor bizi. Merkezimiz burası. Burada susabiliriz ya da seslerimizi yükseltmeden konuşabiliriz. Şunu fark ettin mi, bir de şunu, diyoruz. O şunu dedi, demek istediği... Duraksadı ve sanırım kuşkulandı. Her neyse, sesler duydum, gece geç vakit merdivende bir hıçkırık. İlişkilerinin sonu. Böylece çevremizde bitimsizce ince iplikler dokuyoruz ve bir sistem kuruyoruz. Platon ile Shakespeare de var içinde, hiç bilmediğimiz, hiçbir önemi olmayan kişiler de. Yeleklerinin sol tarafında haç taşıyan erkeklerden nefret ederim. Törenlerden, ağıtlardan ve sallanan bir başka üzgün figürün yanında titreyerek duran üzgün İsa figüründen nefret ederim. Gece kıyafetleri içinde, yıldızlarla ve nişanlarla süslenerek kristal avizeler altında atıp tutan insanların şatafatından ve kayıtsızlığından ve hep yanlış yeri vurgulamalarından da. Buna karşın bir çitte püsküren su ya da kışın dümdüz çayırların üstünde batan güneş ya da yaşlı bir kadının bir otobüste sepetiyle, elleri böğründe oturuşu – bunlar, baksın diye yanımızdakine işaret ettiğimiz şeyler. Bir başkasına baksın diye bir şeyi işaret edebilmek ne kadar da sakinleştirir insanı. Ve sonra konuşmamak. Zihnin karanlık yollarını izleyip geçmişe adım atmak, kitapları ziyaret etmek, dallarını bir kenara itip meyve koparmak. Sen onu eline alıp hayranlıkla bakıyorsun, tıpkı benim senin bedeninin gelişigüzel hareketlerine bakıp o bedenin rahatlığına, gücüne hayran olmam gibi – pencereleri açışına ve ellerinin becerisine. Heyhat, ruhum sorunlu biraz, çabuk yoruluyor; hedefe varınca, ter içinde, belki de itici görünerek, yere düşüyorum.</p>

      <p class="paragraf">“Heyhat! Başımda kolonyal şapkayla Hindistan’da dolaşamam ve sonra bir bungalova geri dönemem. Senin yaptığın gibi, bir geminin güvertesinde birbirlerini hortumla ıslatan yarı çıplak çocuklar gibi azamam. Bu ateşi istiyorum, bu koltuğu. Günün koşuşturmasının ve bütün acılarının, dinlemelerinin, beklemelerinin ve kuşkularının ardından yanına oturacağım birini istiyorum. Tartıştıktan ve barıştıktan sonra mahremiyet istiyorum – seninle yalnız olmak, bu karmaşayı düzene sokmak. Çünkü alışkanlıklarımda bir kedi gibi titizimdir. Dünyanın tahrip edilmesine, zarar görmesine karşı çıkmalıyız, ortaya fırlayan, ayaklarını vura vura dönüp duran kalabalıklara. Romanların sayfalarından kâğıt açacaklarını bile özenle geçirmeliyiz, mektup destelerini yeşil ipekle güzelce bağlamalıyız, külleri de bir süpürgeyle süpürmeliyiz. Zararın dehşetini azaltmak için her şeyi yapmalıyız. Romalıların ağırlığına ve erdemlerine sahip yazarları okuyalım; kumların arasında kusursuzluğu arayalım. Evet, soylu Romalıların erdemlerini ve ağırlığını senin gözlerinin gri ışığına kaydırmayı seviyorum, ve dans eden otları ve yaz meltemlerini ve oyun oynayan çocukların bağırışlarını ve kahkahalarını – gemilerin güvertelerinde birbirlerini hortumla ıslatan yarı çıplak miçolarınkini de. Dolayısıyla ben, Louis gibi, kumların arasında umursamazca kusursuzluk arayan biri değilim. Renkler hep lekeler sayfayı; üstünden bulutlar geçer. Ve şiir, sadece senin konuşan sesin, diye düşünüyorum. Alcibiades, Ajax, Hector ve Percival de sensin. Ata binmeyi severlerdi, hayatlarını düşüncesizce tehlikeye attılar, büyük okurlar da değildiler. Ama sen ne Ajax’sın ne de Percival. Onlar senin gibi kesin hareketlerle burunlarını kırıştırmaz ve alınlarını kaşımazlardı. Sen sensin. Bu da beni teselli ediyor, eksikliğini duyduğum pek çok şey yanında –çirkinim, güçsüzüm–, dünyadaki ahlaksızlık ve gençliği yitirmek ve Percival’in ölümü ve acı ve garez ve sayısız kıskançlık yanında.</p>

      <p class="paragraf">“Ama eğer bir gün sen kahvaltıdan sonra gelmezsen, eğer bir gün seni bir aynada belki bir başkasına bakarken görürsem, telefon boş odanda durmadan çalarsa, o zaman ben, anlatılamaz ıstırapların ardından –çünkü insan kalbinin budalalıklarının sınırı yoktur– bir başka sen ararım, bir başka seni bulurum. O gün gelene kadar zaman saatinin tiktaklarını bir vuruşta durduralım. Yaklaş bana.”</p>
    </div>
  </div>
</body>
</html>