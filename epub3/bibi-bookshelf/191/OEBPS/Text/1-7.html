<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-7.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-7.html" xml:lang="tr-TR">
    <div>
      <p class="split"></p>

      <p class="paragraf">“Bu benim okulda ilk gecem,” dedi Susan, “babamdan uzakta, evimden uzakta. Gözlerim şişiyor; gözyaşlarım gözlerimi acıtıyor. Çam ağaçlarının ve muşambanın kokusundan nefret ediyorum. Rüzgârda kavrulmuş çalılardan ve hijyenik fayanslardan nefret ediyorum. Neşeli şakalardan ve herkesin donuk bakışlarından nefret ediyorum. Sincabımla güvercinlerimi, onlara göz kulak olsun diye oğlana bıraktım. Mutfağın kapısı çarpılarak kapanıyor, Percy kargalara ateş ederken atışı yaprakların arasında pıtırdıyor. Buradaki her şey sahte; her şey cafcaflı. Rhoda ile Jinny epeyce uzakta, kahverengi yünlüler içinde oturuyorlar ve Kraliçe Aleksandra’nın resminin altında oturmuş önündeki kitabı okuyan Miss Lambert’e bakıyorlar. Yaşlı bir kızın işlemiş olduğu süslü mavi bir kurdele de var. Dudaklarımı büzmezsem, mendilimi buruşturmazsam ağlayacağım.”</p>

      <p class="paragraf">“Miss Lambert’in yüzüğündeki mor ışık,” dedi Rhoda, “Dua Kitabı’nın beyaz sayfasındaki siyah lekenin üstünde gidip geliyor. Bordo renkli, okşayıcı bir ışık. Şimdi, bavullarımız yatakhanelerde açıldığına göre, bütün dünyanın haritalarının altında birbirimize sokulmuş oturuyoruz. Hokkalı çalışma masaları var. Burada ödevlerimizi mürekkeple yazacağız. Ama burada bir hiçim ben. Yüzüm yok. Hepsi de kahverengi jarse elbiseler giymiş bu büyük topluluk kimliğimi çaldı benden. Hepimiz duygusuz, dostsuzuz. Bir surat arayıp bulacağım, dingin, heybetli bir surat ve onu bilgiyle donatacağım, giysimin altında muska gibi taşıyacağım onu ve sonra (söz veriyorum) ormanda ağaçsız bir alan bulup orada bütün bu tuhaf hazinelerimi sergileyeceğim. Kendime bu sözü veriyorum. Böylece ağlamayacağım.”</p>

      <p class="paragraf">“Şu esmer kadın,” dedi Jinny, “şu elmacık kemikleri çıkık olan, bir istiridye kabuğu gibi damarlı, parlak bir elbise giymiş akşam için. Yaz için hoş ama ben kışın, ateşin ışığında parlayacak kırmızı ipliklerle dokunmuş ince bir elbiseyi yeğlerim. O zaman, lambalar yakıldığında, kırmızı elbisemi giyerdim ve elbisem tül gibi incecik olurdu, bedenime yapışırdı, ben ayak parmaklarımın ucunda dönerek salona girerken de kabarırdı. Ben salonun ortasında, altın yaldızlı bir sandalyeye çökerken çiçek şeklini alırdı. Ama Miss Lambert’in üzerinde içini göstermeyen bir giysi var, Kraliçe Aleksandra’nın portresinin altında oturmuş beyaz parmağını sayfaya sıkıca bastırırken giysisi kar beyazı farbelalarından aşağı çağlayan gibi dökülüyor. Ve biz dua ediyoruz.”</p>

      <p class="paragraf">“Şimdi ikişerli sıra halinde yürüyerek,” dedi Louis, “şapelin içine giriyoruz, düzenli, resmi geçitteymiş gibi. Kutsal mekâna girerken çöken loşluk hoşuma gidiyor. Düzen içinde yürünmesi hoşuma gidiyor. Peş peşe giriyoruz içeri; oturuyoruz. İçeri girerken farklılıklarımızı bir kenara bırakıyoruz. Dr. Crane’in, iki yana, ama sadece cüssesi yüzünden sallanarak, kürsüye çıkması, pirinç kartalın sırtında açık duran bir İncil’den dersi okuması hoşuma gidiyor şimdi. Neşeleniyorum; onun cüssesi, otoritesi kalbimi genişletiyor. Altüst olmuş, utanç verici şekilde heyecanlanmış zihnimde dönüp duran toz bulutlarını yatıştırıyor –Noel ağacının etrafında nasıl da dans etmiştik ve beni unutmuşlardı paketleri verirken, şişman kadın da, ‘Bu küçük oğlana hediye yok’ demişti, ağacın tepesinden aldığı parlak bir İngiliz bayrağını bana vermişti, ben de hırsımdan ağlamıştım– acınarak hatırlanmak yüzünden. Şimdi onun otoritesi, onun haçı her şeyi sakinleştiriyor, ayaklarımın altındaki zemin üstüme gelir gibi oluyor, köklerim derinlere, daha da derinlere iniyor, sonunda tam ortada sert bir şeye dolanıyorlar. O okurken ben sürekliliğime yeniden kavuşuyorum. Geçit törenindekilerden biri oluyorum, dönerken sonunda, burada ve şimdi, beni dikleştiren kocaman tekerleğin çubuklarından biri. Karanlıktaydım; saklanmıştım; ama tekerlek dönerken (o okurken) bu loş ışığa yükseliyorum ve orada, ama hayal meyal, diz çökmüş oğlanlar, sütunlar ve pirinçten anı levhaları görüyorum. Burada kaba şeyler, ani öpücükler yok.”</p>

      <p class="paragraf">“Kaba herif özgürlüğümü tehdit ediyor,” dedi Neville, “dua ederken. Hayal gücüyle beslenmemiş kaskatı sözcükleri kaldırım taşı gibi başıma çarparken altın haçı ceketinin üzerinde kalkıp iniyor. Otorite sözcükleri, onları söyleyenlerin ağzında bozulur. Bu acıklı dinle, tozların içinde oğlanların, çıplak oğlanların serilip yattığı, incir ağaçlarının gölge verdiği ve şarapla şişmiş keçi derilerinin hanın kapısında asılı olduğu beyaz bir yoldan gelen bu soluk benizli, yaralı, titrek, kederli figürlerle alay ediyor, gülüyorum onlara. Paskalya’da Roma’daydım, babamla yolculuğa çıkmıştım; İsa’nın annesinin titreyen bedeni sallana sallana sokaklardan geçiriliyordu; İsa’nın yaralı bedeni de bir cam kutunun içinde götürülüyordu.</p>

      <p class="paragraf">“Şimdi kalçamı kaşımak ister gibi yana eğileceğim. Böylece Percival’i göreceğim. Orada oturuyor işte, çoluk çocuğun arasında dimdik. Dümdüz burnundan oldukça derin soluklar alıp veriyor. Mavi ve nedense ifadesiz gözleri putperest bir kayıtsızlıkla karşıdaki sütuna dikilmiş. Harika bir kilise bekçisi olurdu. Eline bir sopa alıp yaramazlık yapan küçük oğlanları dövmeliydi. Pirinç anı levhalarındaki Latince cümlelerle ittifak halinde. Hiçbir şey görmüyor; hiçbir şey duymuyor. Hepimizden uzakta, putperest bir evrende o. Ama bakın – elini ensesine götürüyor. Bu tür el hareketleri insanı umarsızca âşık olmaya sevkeder, ömür boyu. Dalton, Jones, Edgar ve Bateman de ellerini aynı şekilde enselerine götürüyorlar. Ama onlar başarısız.”</p>

      <p class="paragraf">“Sonunda,” dedi Bernard, “homurtular bitiyor. Vaaz sona eriyor. Beyaz kelebeklerin dansını kapıda un ufak etti. Kaba, kıllı sesi tıraş olmamış bir çene gibi. Şimdi sarhoş bir denizci gibi sendeleyerek yerine dönüyor. Bu hareketi bütün öteki ustalar taklit etmeye çalışacaklar; ama dayanıksızlar, pelte gibiler, gri pantolonlarıyla, sadece kendilerini gülünç duruma düşürecekler. Onlardan nefret etmiyorum. Soytarılıklarına acıyarak bakıyorum. Bu durumu, ileride başvurmak için defterimdeki öteki notların yanına ekliyorum. Büyüdüğümde bir defter taşıyacağım yanımda – birçok sayfası olan kalın bir defter, alfabetik sıraya göre harfleri olacak. Cümlelerimi oraya yazacağım. K harfinin olduğu yere ‘Kelebek tozu’ yazacağım. Eğer romanımda pencere pervazına vuran güneş ışığını betimlersem, K harfine bakıp kelebek tozunu bulacağım. Bu işe yarayacak. Ağaç ‘pencereyi yeşil parmaklarla gölgeliyor’. Bu işe yarayacak. Ama heyhat! Dikkatim o kadar çabuk dağılıyor ki – burmalı bir çubuk şekere benzeyen saçla, Celia’nın fildişi kapaklı dua kitabıyla. Louis gözünü kırpmadan, saatlerce doğaya verebilir dikkatini. Benimle konuşulmazsa hemen bocalarım. ‘Küreklerin değmediği ruh gölüm usulca kabarıyor ve çok geçmeden yağlı bir uykuya gömülüyor.’ Bu işe yarayacak.”</p>

      <p class="paragraf">“Şimdi bu serin tapınaktan çıkıyoruz, sarı sahalara giriyoruz,” dedi Louis. “Ve yarım gün tatil olduğundan (Dük’ün doğumgünü) ötekiler kriket oynarken biz uzun otların arasına oturacağız. ‘Ötekiler’ olabilseydim bunu seçerdim; dizliklerimi takar, vurucuların başında sahada yürürdüm. Baksana herkes nasıl da peşinden gidiyor Percival’in. Kilolu o. Sahayı hantal adımlarla geçiyor, uzun otların arasından, büyük akçaağaçların olduğu yere gidiyor. Bir ortaçağ komutanı gibi heybetli. Arkasında bıraktığı otlara canlı bir ışık vuruyor sanki. Bak arkasından nasıl yürüyoruz, onun sadık uşakları, keklik gibi vurulacağız, çünkü mutlaka umutsuz bir işe kalkışacak ve savaşta ölecek. Kalbim sertleşiyor; iki kenarlı bir törpü gibi sürtünüyor yan tarafımda: Bir kenarı, onun görkemine hayran olmam için; öteki, onun düzensiz telaffuzunu hor görmem –ben ki ondan nice üstünüm– ve onu kıskanmam için.”</p>

      <p class="paragraf">“Ve şimdi,” dedi Neville, “Bernard başlasın. Biz burada uzanıp yatarken oradan buradan konuşsun, bize hikâyeler anlatsın. Gördüklerimizi bize betimlesin ki bunlar peş peşe dizilip ortaya bir şey çıksın. Bernard, her zaman bir hikâye vardır, der. Ben bir hikâyeyim. Louis bir hikâye. Uşak yamağının bir hikâyesi var, tek gözlü adamın bir hikâyesi var, deniz salyangozu satan kadının bir hikâyesi var. Ben arkama yaslanıp titreşen otların arasından dizlikli vurucuların dimdik bacaklı vücutlarını seyrederken o hikâyesini anlatsın gürül gürül. Sanki bütün dünya sel gibi akıyor, kıvrılıyor – yeryüzünde ağaçlar, gökyüzünde bulutlar. Başımı kaldırıp ağaçların arasından, gökyüzüne bakıyorum. Oradaki yarış bitiyor gibi. Yumuşak, beyaz bulutların arasından ‘Koş’ diye bağırıldığı geliyor kulağıma belli belirsiz, ‘Bu nasıl?’ diye bağırıldığı. Esintinin darmadağın ettiği bulutlar öbek öbek yitiriyorlar beyazlıklarını. O mavi sonsuza kadar kalabilseydi; o delik sonsuza kadar kalabilseydi; bu an sonsuza kadar kalabilseydi –</p>

      <p class="paragraf">“Ama Bernard konuşmaya devam ediyor. Kabarcıklanıyorlar – görüntüler. ‘Deve gibi’ ... ‘bir akbaba gibi’. Deve bir akbabadır; akbaba bir deve; çünkü Bernard sallanan bir tel, gevşek ama baştan çıkarıcı. Evet, çünkü o konuşurken, budalaca karşılaştırmalar yaparken insanın üzerine bir hafiflik geliyor. Sanki o kabarcıkmışız gibi havada süzülüyoruz; özgürleşiyoruz; kurtulduğumuzu hissediyoruz. Tombul küçük oğlanlar bile (Dalton, Larpent ve Baker) aynı düşüncelere dalıyorlar. Kriketten daha çok bundan hoşlanıyorlar. Cümleleri kabarcıklanırken yakalıyorlar. Tüylü otların burunlarını gıdıklamasına izin veriyorlar. Ve sonra hepimiz Percival’in ağır bir şekilde aramızda yattığını hissediyoruz. Onun patlattığı tuhaf kahkahalar, bizim kahkahalarımızı onaylar gibi. Ama şimdi uzun otların arasında öbür tarafa yuvarlanıyor. Sanırım dişlerinin arasında bir ot çiğnemekte. Canı sıkılıyor; benim de canım sıkılıyor. Bizim canımızın sıkıldığını Bernard hemen anlıyor. Söylediği cümlede bir çaba, bir abartı seziyorum, sanki ‘Bak!’ diyecek gibi, ama Percival ‘Hayır’ diyor. Çünkü samimiyetsizliği ilk o sezer; ve aşırı vahşileşir. Cümle zayıflayarak bitiyor. Evet, Bernard’ın gücünün tükendiği, her şeyi peş peşe sıralayamadığı o korkunç an geldi, çöküyor, elindeki ip parçasını döndürüyor, susuyor, gözyaşlarına boğulacakmış gibi ağzını açıp kapıyor. Hayatın bize çektirdikleri ve verdiği zararlar arasında bu da var demek – arkadaşlarımız anlattıkları hikâyeleri bitiremiyorlar.”</p>

      <p class="paragraf">“Bir de ben deneyeyim,” diyor Louis, “çaya gitmeden önce, var gücümle çabalayarak bu ânı sabitlemeyi. Bu devam etmeli. Hepimiz dağılıyoruz; kimimiz çaya; kimimiz tenis sahasına; ben yazdığım yazıyı Mr. Barker’a göstermeye. Bu devam edecek. Anlaşmazlık yüzünden, nefret yüzünden (benzetme konusunda acemilerden hiç hoşlanmam – Percival’in gücü beni çok kızdırıyor), dağılmış ruhum ani bir idrakle yeniden toparlanıyor. Ağaçları, bulutları eksiksiz bütünlenmemin tanığı yapıyorum. Ben, Louis, yetmiş yıl yeryüzünde kalacak olan ben, bir bütün olarak geldim dünyaya, nefretten, anlaşmazlıktan doğdum. Burada, sık otlarla kaplı bu alanda birlikte oturduk, ta içimizden gelen bir itkinin muazzam gücüyle birleşmiştik. Ağaçlar dalgalanıyor, bulutlar geçiyor. Bu kendi kendine konuşmaların paylaşılacağı vakit yaklaşıyor. Bir duygudan ötekine geçerken çalınan bir gonk gibi ses çıkarmayız her zaman. Çocuklar, hayatlarımız birer çalan gonktu; yaygara ve böbürlenme, umarsız çığlıklar; bahçelerde ensemize yediğimiz tokatlar.</p>

      <p class="paragraf">“Şimdi otlar ve ağaçlar, geçip giderken mavilikte sonradan dolacak delikler açan, sonradan eski yerlerine dönecek yaprakları sallayan hava ve bu halkamız, burada kollarımızla dizlerimizi sarıp oturduğumuz halka, başka bir düzeni işaret ediyorlar, daha iyi bir düzeni, sonsuz bir anlam veren düzeni. Bir saniye görüyorum bunu ve bu gece kelimelere dökmeye çalışacağım, demirden bir çember yapacağım çekiçleyerek, oysa Percival tahrip ediyor onu, otları ezerek, tökezleyerek, uysalca onu izleyen çoluk çocuğu da birlikte götürerek giderken. Yine de ihtiyacım olan kişi Percival; çünkü insanı şiir yazmak için Percival esinlendiriyor.”</p>
    </div>
  </div>
</body>
</html>