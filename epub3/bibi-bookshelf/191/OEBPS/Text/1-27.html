<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-27.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-27.html" xml:lang="tr-TR">
    <div>
      <p class="split"></p>

      <p class="paragraf">“Şimdi toparlayayım,” dedi Bernard. “Şimdi size hayatımın anlamını anlatayım. Birbirimizi tanımadığımız için (ama aslında sanırım bir kez karşılaştım sizinle, Afrika’ya giden bir gemide) serbestçe konuşabiliriz. Bir şeyin bir an bir araya geldiği, yuvarlak bir biçimi, ağırlığı, derinliği olduğu, tamamlanmış olduğu gibi bir yanılsama içindeyim. Şu anda benim hayatım buymuş gibi görünüyor. Eğer mümkün olsaydı onu bütünüyle size verirdim. Bir salkım üzüm koparır gibi koparırdım onu. ‘Alın,’ derdim, ‘Bu benim hayatım.’</p>

      <p class="paragraf">“Ama ne yazık ki benim gördüğümü (figürlerle dolu bu küreyi) sizler göremiyorsunuz. Karşınızdaki masada oturan beni görüyorsunuz, oldukça kilolu, yaşlıca bir adam, şakakları ağarmış. Peçetemi alıp açtığımı görüyorsunuz. Kadehime şarap doldurduğumu görüyorsunuz. Arkamdaki kapının açıldığını, insanların geçtiğini görüyorsunuz. Ama anlayabilmeniz için, size hayatımı sunabilmem için, size bir hikâye anlatmalıyım –ve ne çok hikâye var, ne çok– çocukluk hikâyeleri, okul, aşk, evlilik, ölüm vs. hikâyeleri; ve hiçbiri gerçek değil. Yine de çocuklar gibi hikâyeler anlatırız birbirimize, onları süslemek için de böyle gülünç, göze çarpıcı, güzel cümleler uydururuz. Ne kadar bıktım hikâyelerden, ne kadar bıktım gelirken ayakları yere basan güzel cümlelerden! Yarım sayfa not kâğıdına çizilen hayatın düzgün tasarımlarına nasıl da güvenmiyorum. Âşıkların kullandığı türden küçük konuşmaları özlemeye başlıyorum, kopuk sözcükler, meramını anlatamayan sözcükler, kaldırımda sürüklenen adımlar gibi. Şimdi gelen ve yadsınamaz olan o aşağılanma ve zafer anlarıyla daha uyumlu bir motif aramaya başlıyorum. Yağmurlu ve fırtınalı bir gün bir çukurda yatarken gökten devasa bulutlar geçti, parça parça bulutlar, öbek öbek bulutlar. O zaman karmaşa keyif veriyor bana, yükseklik, kayıtsızlık ve öfke de. Durmadan değişen, hareket eden iri bulutlar; kükürtlü ve tekinsiz, şişkin, telaşlı bir şey; tepeden bakan, uzayıp giden, kopan, kayıp, ve ben, bir an, bir çukurda unutulmuş. Ne hikâyeden ne motiften bir iz var.</p>

      <p class="paragraf">“Ama bu arada, yemeğimizi yerken, ‘Şu bir inek. Şu bir kayık,’ diyen dadılarının yanında resimli kitapların sayfalarını çeviren çocuklar gibi çevirelim bu sahneleri. Çevirelim sayfaları ve siz eğlenesiniz diye, kenara bir yorum ekleyeyim.</p>

      <p class="paragraf">“İlk başta, pencereleri bir bahçeye açılan çocuk odası vardı, onun ötesinde de deniz. Parlayan bir şey gördüm – kuşkusuz bir dolabın pirinç kulpuydu. Sonra Mrs. Constable süngeri başının üstüne kaldırdı, sıktı onu, sağa, sola, belkemiğinden aşağı duyu okları fırladı. Ve böylece, soluk aldığımız sürece, ölene kadar, ne zaman bir sandalyeye, bir masaya, ya da bir kadına çarpsak duyu okları deler bizi – bir bahçede gezinirsek, bu şarabı içersek. Bazen gerçekten de, içinde bir çocuk doğmuş, penceresinde ışık olan bir kulübenin yanından geçerken, süngeri o yeni doğmuş bedenin üzerinde sıkmamaları için yalvarabilirim onlara. Sonra, bahçe vardı ve her şeyi sarıp sarmalar gibi görünen kuşüzümlerinin kubbesi; yeşilliğin derinlerinde kıvılcımlar gibi parlayan çiçekler; bir ravent yaprağının altında sinek kurtlarıyla boğuşan bir sıçan; çocuk odasının tavanında vız, vız, vız diye uçan sinek, ve tabaklar dolusu masum tereyağlı ekmekler. Bütün bunlar bir saniyede olur ve sonsuza kadar sürer. Yüzler belirir karanlıktan. Köşeden fırlarlar. ‘Selam,’ der biri, ‘işte Jinny. İşte Neville. Gri flanel elbiseli, yılan derisinden kemer takmış olan da Louis. Şu da Rhoda.’ Rhoda’nın, içinde beyaz çiçeklerin taçyapraklarını yüzdürdüğü bir çanağı vardı. Neville ile birlikte alet odasında olduğum gün ağlayan Susan’dı; kayıtsızlığımın eriyip gittiğini hissettim. Neville erimedi. ‘Bu yüzden,’ dedim, ‘ben kendimim, Neville değil,’ harika bir keşif. Susan ağladı, ben de peşinden. Onun ıslak mendili, kendisinden esirgenen şey için ağlarken küçük sırtının pompa kolu gibi inip kalkması, sinirlerimi bozdu. ‘Dayanılacak gibi değil,’ dedim, onun yanına, iskelet gibi sert köklerin üzerine otururken. Değişen ama hep var olan düşmanların, savaştığımız güçlerin farkına ancak o zaman vardım. İnsanın hiç karşı koymadan kendini sürüklenmeye bırakması düşünülemez. ‘Bu senin yolun, dünya,’ deriz, ‘bu da benimki.’ Böylece, ‘Haydi keşfe çıkalım,’ diye bağırdım, ayağa fırladım, Susan’la birlikte bayır aşağı koştum, ahır yamağının avluda büyük çizmelerini takırdatarak yürüdüğünü gördüm. Aşağılarda, yaprakların derinliğinin ötesinde bahçıvanlar kocaman süpürgelerle çimenleri temizliyorlardı. Hanımefendi oturmuş yazı yazıyordu. Olduğum yerde donarak, taş kesilerek, ‘Şu süpürgelerin bir tek hareketine bile karışamam,’ diye düşündüm. ‘Durmadan süpürüyorlar. Dikkatini toplayarak yazı yazan şu kadına da karışamam.’ Bahçıvanların süpürmelerini engellemenin ya da bir kadına yerini değiştirtmenin mümkün olmaması tuhaf. Hayatım boyunca orada kaldılar. Sanki Stonehedge’de<span class="dipp"><a href="#footnote-225-7" id="footnote-225-7-backlink">7</a></span>, birer düşman olan iri kayalarla, bu varlıklarla kuşatılmış olarak uyanmış gibiyim. Sonra ahşap bir güvercin havalandı ağaçların arasından. Ve ilk kez âşık olduğumdan, bir cümle kurdum –bir ahşap güvercin hakkında bir şiir– tek bir cümle, çünkü kafamda bir delik açılmıştı, insanın içinden bakınca her şeyi görebileceği şu aniden saydamlaşan şeylerden biri. Sonra avizenin sivri uçlarından şöminenin köşesine mavi gölcükler damlarken daha da çok tereyağlı ekmek ve çocuk odasının tavanında, üzerinde ışık adalarının titreştiği, kırışmış, yanardöner tavanda vızıldaşan daha da çok sinek. Günler boyu, çay saatinde bu ışıkları seyrettik.</p>

      <p class="paragraf">“Ama hepimiz farklıydık. Balmumu – omuriliği kaplayan el değmemiş balmumu her birimiz için farklı yerlerde eridi. Frenküzümü çalılarının arasında hizmetçi kızla oynaşan yamağın hırıltısı; çamaşır ipinde uçuşup sertleşen giysiler; su oluğundaki ölü adam; ay ışığı altında hatları keskinleşen elma ağacı; üzerinde sinek kurtları kaynaşan sıçan; mavi mavi damlayan avize – bunların hepsi beyaz balmumumuzu farklı farklı çizmiş ve lekelemişti. İnsan teninin doğası Louis’e itici gelmişti; Rhoda’ya gaddarlığımız; Susan hiçbir şeyi paylaşamıyordu; Neville düzen istiyordu; Jinny aşk; filan falan. Ayrı bedenlere dönüşürken korkunç acı çekiyorduk.</p>

      <p class="paragraf">“Yine de bu aşırılıklardan korunmuştum ve arkadaşlarımın pek çoğundan daha uzun yaşadım, biraz iri yarıyım, saçlarıma kır düştü, sanki göğsüm biraz hırpalanmış gibi, çünkü bana zevk veren, hayatın panoraması, ama damdan değil, üçüncü katın penceresinden görüldüğü gibi, ve bir kadının bir erkeğe söylediği şey değil, o erkek ben olsam bile. Bu yüzden okulda nasıl kabadayılık edilebilirdi bana? Beni nasıl kızıştırabilirlerdi? Sert rüzgârda bir savaş gemisinde yürürcesine şapele sendeleyerek dalan Doktor vardı, megafondan emirler yağdırıyordu, çünkü otorite sahibi kişiler hep böyle teatral olurlar – Neville gibi nefret etmedim ondan ya da Louis gibi saygı göstermedim. Şapelde birlikte otururken not tuttum. Sütunlar vardı, gölgeler, anı plaketleri, birbiriyle didişen ve dua kitaplarının gerisinde pullarını değiştokuş eden çocuklar; paslı bir pompanın sesi; ölümsüzlüğe ve erkek gibi davranmamıza dair gümbür gümbür konuşan Doktor; ve bacağını kaşıyan Percival. Öyküler için not tuttum; cep defterinin kenarlarına portreler çizdim ve böylece daha da koptum herkesten. Gördüğüm figürlerden bir-ikisi burada.</p>

      <p class="paragraf">“O gün şapelde Percival gözlerini önüne dikip oturdu. Elini hızla ensesine götürürdü o. Hareketleri hep dikkat çekiciydi. Hepimiz ellerimizi ensemize götürürüz hızla – ama başarısız oluruz. Okşamalardan uzak duran bir güzelliği vardı onun. Kesinlikle erken olgunlaşmış olmadığından, bizim eğitimimiz için ne yazılmışsa, hiçbir yorumda bulunmadan okurdu, ve o kendisini onca bayağılıktan ve aşağılanmadan esirgeyen muhteşem ağırbaşlılığıyla (Latince sözcükler kendiliğinden geliyor) Lucy’nin açık sarı atkuyruğunun ve pembe yanaklarının kadın güzelliğinin doruğu olduğunu düşünürdü. Böyle korununca, sonraları müthiş ince bir zevk sahibi oldu. Ama müzik çalmalıydı, neşeli, çılgın şarkılar. Anlaşılmadan hızla geçip giden bir hayata dair bir av şarkısı girmeliydi pencereden – tepelerin arasında çınlayan ve sonra duyulmaz olan. Şaşırtıcı olan, beklenmeyen, açıklama getiremediğimiz, simetriyi saçmalığa döndüren şey – onu düşünürken bütün bunlar ansızın geliyor aklıma. Küçük gözlem aleti menteşesinden çıkıyor. Sütunlar çöküyor; Doktor süzülerek uzaklaşıyor; ani bir coşkuya kapılıyorum. Bir yarışta koşarken atı fırlatmıştı onu ve bu gece ben Shaftesbury Caddesi’nden gelirken, metronun kapılarından fışkıran o önemsiz, hatları belirsiz yüzler ve kim olduğu meçhul Hintliler, açlıktan ve hastalıktan ölenler ve ağlayan çocuklar – bütün bunlar bana bir şeylerden yoksunmuşlar gibi geldi. O olsa adil davranırdı. Korurdu. Kırk yaşlarındayken yetkilileri deli ederdi. Onu sakinleştirecek hiçbir ninni gelmedi aklıma.</p>

      <p class="paragraf">“Ama yeniden dalayım da, iyimserlikle ‘arkadaşlarımızın karakterleri’ dediğimiz şu minik nesnelerden birini çıkarayım kaşığımla – Louis. Rahibe gözlerini dikip oturdu. Bütün varlığı alnında toplanmış gibiydi, dudakları büzülmüştü; gözleri sabit bakıyordu, ama ansızın bir kahkahayla parladılar. Soğuk ısırması rahatsızlığı da vardı onun, dolaşım bozukluğunun sonucu. Mutsuz, arkadaşsız, sürgündü, bazen, güven duyduğu anlarda, yaşadığı yerde, dalgaların sahile nasıl vurduğunu anlatırdı. Gençliğin acımasız gözü, onun şişmiş eklemlerine takılırdı. Evet ama hemen onun ne kadar sert, ne kadar zeki, ne kadar haşin olduğunu da fark ederdik, karaağaçların altına yatıp kriketi izler gibi yaparken ne kadar doğallıkla beklerdik onun onayını, ki nadiren verirdi. Percival’in üstünlüğüne hayran olur, onunkinden hoşlanmazdık. Kuralcıydı, kuşkuluydu, leylek gibi atardı adımlarını, oysa yumruğuyla bir kapıyı kırdığına dair bir efsane dolaşırdı ortada. Ama başının tepesi, bu tür bir sisin yapışıp kalamayacağı kadar çıplaktı, kayalıktı. İnsanları birbirine bağlayan o basit bağlardan yoksundu. Mesafeli ve gizemli kalıyordu; insanı ürküten bir yanı olan şu esinli titizliğe yatkın bir ilim adamıydı. Cümlelerimi (ay nasıl betimlenir) beğenmiyordu. Öte yandan, hizmetkârlarla zorlanmadan ilişki kurmam umarsızlık hissettirecek kadar imrendiriyordu onu. Ama kendi yararlığını unutmuş da değildi. Bu da onun disipline duyduğu saygı gereğiydi. Sonunda da bu yüzden başarılı oldu. Oysa mutlu bir hayatı yoktu. Ama bakın – avcumun içinde yatarken gözü beyazlaşıyor. Birden, insanların ne olduğuna dair duygu yitiyor. Onu, parıltısını yeniden kazanacağı göle geri götürüyorum.</p>

      <p class="paragraf">“Sırada Neville var – sırtüstü yatmış yaz göğüne bakıyor. Bir devedikeni tüyü gibi dolaştı aramızda, oyun alanının güneşli köşesinde uyuşuk uyuşuk dolandı, dinlemiyordu, ama uzak da değildi. Latince klasiklere tam anlamıyla elimi sürmeden, koklayarak çevrelerinde dolaşmam onun sayesinde, bizi iflah olmaz biçimde tek taraflı kılan şu sabit fikirlerden kimini de onun sayesinde edindim – örneğin haçlara dair, onların şeytanın işareti olduğuna dair. Bizim kararsız aşklarımız ve kararsız nefretlerimiz ve bu konulardaki belirsizliklerimiz onun gözünde savunulamaz birer ihanetti. Bir gaz sobasının karşısında pantolon askısını sağa sola sallayarak oturmaya zorladığım, salına salına yürüyen, gür sesli Doktor onun gözünde bir engizisyon aletinden başka bir şey değildi. Böylece, tembelliğini telafi eden bir tutkuyla Catullus, Horace, Lucretius’a döndü, uyuşuk uyuşuk, tembel tembel uzandı, evet, ama gözlemliyordu, kriket oyuncularını kendinden geçerek izliyordu, bir yandan da bir karıncayiyenin diline benzeyen zihniyle, Romalıların o cümlelerinin her kıvrılışını, her dönüşünü hızla, maharetle, bıkmadan araştırır, bir kişiyi, bir tek kişiyi seçip yanında otururdu.</p>

      <p class="paragraf">“Okul müdürlerinin eşlerinin uzun etekleri hışırdayarak geçerdi yanımızdan, dağ gibi, tehditkâr; ve ellerimiz keplerimize giderdi uçarak. Ve muazzam bir sıkıntı çökerdi kesintisiz, tekdüze. O kurşun gibi engin suları hiçbir şey, hiçbir şey, hiçbir şey kesemezdi kuyruğuyla. O tahammül edilmez can sıkıntısının ağırlığını hiçbir şey kaldıramazdı. Yarıyıllar sürüp gitti. Biz büyüdük; değiştik; çünkü birer hayvandık, kuşkusuz. Her zaman her şeyin farkında değiliz elbette; hiç düşünmeden soluk alıyor, yemek yiyor, uyuyoruz. Sadece ayrı olarak var değiliz, aynı zamanda maddenin birbirinden farklılaşmamış damlaları halinde de varız. Kepçeyi daldırınca koca bir öbek oğlan çocuğunu alıyoruz, kriket, futbol oynamaya gidiyorlar. Avrupa’dan bir ordu geçiyor. Parklarda ve salonlarda toplanıyor, ayrı bir hayat kuran bütün hainlere (Neville, Louis, Rhoda) azimle karşı çıkıyoruz. Yapım öyle ki, uzaktan, Louis’in ya da Neville’in söylediği gibi bir-iki tane ezgi duyarken bir yandan da karşı konulmaz bir biçimde, geceleri avlulardan duyulan eski, neredeyse güftesiz, neredeyse anlamsız şarkıyı söyleyen koronun sesi kendine çekiyor beni; arabalar ve otobüsler insanları tiyatrolara taşırken o sesin çevremizde gümbürdediğini duyuyoruz. (Dinleyin; arabalar bu restoranın önünden hızla geçiyorlar; ara sıra, geminin biri denize açılırken nehir boyunca bir siren çalıyor.) Bir trendeki satıcı enfiye sunarsa kabul ediyorum. Her şeyin bereketli, şekilsiz, sıcak, pek zeki olmasa da aşırı kolay ve oldukça ham halinden hoşlanıyorum; kulüplerde ve meyhanelerde erkeklerin, üstlerinde sadece donları olan yarı çıplak maden işçilerinin sohbetleri – açık sözlü, tamamen mütevazı ve akşam yemeğinden, aşktan, paradan ve iyi kötü geçinmekten başka bir hedefleri olmadan; büyük umutlar beslemeden, ya da idealler ya da buna benzer bir şey gütmeden; iyi sayılacak bir iş çıkarmak dışında bir amacı olmadan. Bütün bunlar hoşuma gidiyor. Böylece katıldım onlara, Neville suratını astığında, ya da Louis, kabul ediyorum ki soylu bir biçimde, topuklarının üzerinde dönüp gittiğinde.</p>

      <p class="paragraf">“Böylece, kesinlikle eşit ya da düzgün olmadan, ama geniş çizgiler halinde eridi balmumundan yeleğim, şuradan bir damla, buradan bir damla. Bu saydamlığın arasından o muhteşem otlaklar göründü, ilk başta ay beyazı, ışıl ışıl, ayak basılmamış yerlerde; güllü, çiğdemli çayırlar, kayalık, hem de yılanlı çayırlar; benek benek ve koyu renkli, mahçup eden, bağlayan ve çözen. Yataktan fırlar, pencereyi ardına kadar açarız; nasıl da kanatlarını çırparak havalanır kuşlar! Kanatların böyle aniden çırpınmasını bilirsin, o bağırışı, şakımaları ve karmaşayı; gürültülü, curcunalı sesleri; ve bütün damlalar parlıyor, titriyor, sanki bahçe parçalanmış bir mozaikmiş gibi, kaybolan, kıvılcımlanan; henüz bir bütün haline gelmemiş; pencerenin hemen dibinde bir kuş şakıyor. O şarkıları duydum. O hayaletlerin peşinden gittim. Joan’ları, Dorothy’leri, Miriam’ları gördüm, bulvarlardan geçen, ırmağa bakmak için köprülerin üstünde duranların isimlerini unutuyorum. Aralarından bir-iki tanesi belirginleşiyor, pencerenin yanında gençliğe has bencillikle kendilerinden geçerek şarkı söyleyen kuşlar; salyangozlarını taşa vurup kırdılar, gagalarını yapışkan, kaygan bir şeye daldırdılar, sert, doyumsuz, acımasız; Jinny, Susan, Rhoda. Doğu kıyısında ya da güney kıyısında eğitim görmüşlerdi. Saçları upuzun örgüler halindeydi, ürkek taylara benziyorlardı, ki bu büyüme işaretidir.</p>

      <p class="paragraf"><span>“Şeker yemek için bahçe kapısına çekinerek ilk sokulan Jinny oldu. Şekeri insanın avucundan ustalıkla kapıyordu, ama sanki ısıracak gibi arkaya yatmıştı kulakları. Rhoda çılgındı, Rhoda’yı asla ele geçiremezdiniz. Hem ürkmüştü hem beceriksizdi. İlk Susan tam anlamıyla kadın oldu, tam bir dişi oldu. Yüzüme o akıttı, o yakıcı gözyaşlarını, hem korkunç, hem güzeldiler; her ikisi de, hiçbiri de. Şairlerin tapınması için doğmuş biriydi o, çünkü şairler güvende olmak isterler; oturup dikiş diken, ‘Nefret ediyorum, seviyorum,’ diyen birini isterler, ne sakinleştirici ne de varlıklı olan, ama şiir yazanların özellikle hayran oldukları ince bir üslubun seçkin ama göze çarpmayan güzelliğiyle uyumlu nitelikteki birini. Babası, iki yana savrulan sabahlığı ve eskimiş terlikleriyle taş döşeli koridorlarda, odadan odaya dolaştı. Sakin gecelerde, bir mil uzakta bir su bendi kükreyerek devrildi. Yaşlı köpek kendini zorla kaldırabildi iskemlesinin üzerine. Evin üst katında dikiş makinesinin tekerleğini durmadan çeviren basit bir hizmetçinin güldüğü duyuluyordu.</span></p>

      <p class="paragraf">“O huzursuz halimde bile, mendilini elinde buruşturan Susan, ‘Seviyorum; nefret ediyorum,’ diye bağırdığında, bunun farkına vardım. ‘Basit bir hizmetçi’ dedim, ‘yukarıda, çatı katında gülüyor’, ve bu kısa dramatizasyon bile kendi deneyimlerimizle ne kadar az kaynaştığımızı gösteriyor. Her ıstırabın kıyılarında eliyle işaret eden bir gözlemci oturur; o yaz sabahı mısırların pencerenin boyuna yükseldiği evde bana fısıldadığı gibi fısıldar, ‘Irmağın kıyısındaki çayırlarda söğüt yetişiyor. Bahçıvanlar büyük süpürgelerle süpürüyorlar ve hanımefendi oturmuş yazı yazıyor,’ der. Böylece beni, kendi kötü halimizin ötesinde ve dışında olana yönlendirdi; simgesel ve bu yüzden de belki kalıcı olana, bunca vahşi, bunca ruhani ve karmaşalı yaşamlarımızda, uyumamızda, yemek yememizde soluk alıp vermemizde herhangi bir kalıcılık varsa eğer.</p>

      <p class="paragraf">“Söğüt ağacı ırmağın kıyısında büyüdü. Neville ile, Larpent, Baker, Romsey, Hughes, Percival ve Jinny ile yumuşacık çayırda oturdum. Ağacın küçük, sivri uçları ilkbaharda yeşil, sonbaharda turuncu beneklenen incecik tüylerinin arasından bakınca tekneler gördüm; binalar; telaşla yürüyen, eli ayağı tutmayan kadınlar. Anlama sürecinin şu ya da bu evresini (felsefe olabilir, bilim; kendim bile olabilir) işaretlemek üzere çimenlere peş peşe kibritler sapladım, hiçbir şeye bağlı olmadan havada süzülen aklımın kenarları, bir süre sonra zihnin içine çekip yoğurduğu o uzak duyguları yakaladı; çanların sesini; ortalıktaki mırıltıları; gözden kaybolan kişileri; bisiklet sürerken, arkadaşlarımın siluetlerinin ve söğüt ağacının arkasında köpüren hayatın kalabalık, farklılaşmamış karmaşasını gizleyen bir perdenin ucunu kaldırır gibi görünen bir kızı.</p>

      <p class="paragraf">“Sadece ağaç karşı koydu bizim ebedi akışımıza. Çünkü ben sürekli değiştim; Hamlet oldum, Shelley oldum, Dosto-yevski’nin bir romanının şimdi adını hatırlamadığım kahramanı oldum; bütün bir yarıyıl boyunca, inanılmaz ama, Napoléon oldum; ama esas olarak Byron’dım. Haftalarca bana düşen rol, odalara girmek ve eldivenlerle paltomu iskemlelerin arkalığına atmak oldu, hafifçe kaşlarımı çatarak. İlahi ilaçtan bir yudum daha almak için sürekli kitaplığa gidiyordum. Bu yüzden hiç de uygun olmayan birini cümlelerimle bombardımana tuttum – şimdi evli olan, şimdi gömülü bir kızı; her kitabı, penceredeki her oturma yerini beni Byron yapan kadına yazdığım, yarım kalmış mektuplarım çöplüğe çeviriyordu. Çünkü bir başkasının üslubuyla yazılan mektubu bitirmek zordur. Kadının evine kan ter içinde vardım; hediyeler alıp verdik birbirimize, ama onunla evlenmedim, kuşkusuz böyle bir yoğunluk için yeterince olgun değildim.</p>

      <p class="paragraf">“Burada yine müzik girmeli devreye. O vahşi av şarkısı, Percival’in müziği değil de ilk aşkın uçarı anlarını betimlemeye kalkışan bu güçsüz, saçma mektup kopyalarının –ne kadar da kasıtlı! Ne kadar da mantıklı!– yerini alacak olan, acıtan, gırtlaktan çıkan, içten gelen, aynı zamanda yükselen, tarlakuşu gibi hafif, çınlayan bir şarkı. Günün üzerine mor bir kılıf çekilmiş. O kadın girmeden önce bak bir odaya, bir de girdikten sonra. Dışarıda kendi yollarına giden şu masumlara bak. Ne görüyorlar ne de duyuyorlar; yine de gidiyorlar. Bu parlak ama yapışkan atmosferde hareket ederken nasıl da her bir hareketin bilincinde oluruz – bir gazeteyi kaldırırken bile bir şey yapışıp kalır insanın ellerine. Sonra da içimiz temizlenir – dışarı çekilip alınır, örümcek ağı gibi örülür ve bir dikenli çalının çevresinde acılar içinde dolandırılır. Sonra yıldırım gibi çarpar kayıtsızlık; ışık söner; ölçüsüz, sorumsuz sevinç geri döner; bazı çayırlar sonsuza kadar yemyeşil parlar sanki, masum manzaralar şafağın ilk ışığındaymış gibi görünürler – örneğin küçük bir yeşil alan, yukarıda, Hampstead’de; ve bütün yüzler parıldar, huzurlu, sakin bir sevinç içinde birleşirler; ve sonra bütünlenmenin mistik duygusu ve sonra kedibalığı derisi gibi törpüleyen sertlik – o kadın mektubu almadığında, gelmediğinde kara okları ürpertili heyecanın. Sipsivri kuşkular fırlar dışarı diken gibi, dehşet, dehşet, dehşet – ihtiyacımız olan, peş peşe gelen bir şey değil de bir havlama, bir inleme ise, bu peş peşe gelen cümleleri kurmak için uzun uzadıya uğraşmanın ne yararı var? Ve yıllar sonra bir restoranda orta yaşlı bir kadının mantosunu çıkardığını görmek.</p>

      <p class="paragraf">“Ama geri dönelim şimdi. Hayatın, parmaklarımızın arasında çevirdiğimiz, yuvarlak, katı bir madde olduğunu varsayalım. Basit ve mantıklı bir hikâye uydurabilecekmişiz gibi yapalım, öyle ki bir konunun –örneğin aşkın– işi bittiğinde düzgün adımlarla ötekine geçiyoruz. Bir söğüt ağacı var diyordum. Dallarının sel gibi yere akışı, kırışık ve eğri büğrü kabuğu, yanılsamalarımızın dışında kalan ama onları elinde tutamayan şeylerin izlenimini bırakıyordu, bir an onlar tarafından değiştiriliyor, yine de istikrarlı bir şekilde, sakince aralarından görünüyordu, hayatlarımızda eksik olan bir sertlikle. Bu yüzden yorumda bulunuyor; ölçü koyuyor, biz akarken ve değişirken onun ölçer gibi görünmesinin nedeni bu. Neville örneğin, çayırlarda benimle birlikte oturdu. Ama bütün bunlar kadar açık seçik başka bir şey olabilir mi, diye sordum kendime, dalların arasından, nehirdeki bir tekneye ve bir kâğıt torbadan muz alıp yiyen bir delikanlıya giden bakışlarını izlerken. Bu sahne öyle bir yoğunlukla öne çıktı ki ve onun özel bakışıyla öyle yoğruldu ki, bir an ben de görebildim onu; tekneyi, muzları, delikanlıyı, söğüdün dallarının arasından. Sonra silindi.</p>

      <p class="paragraf">“Rhoda yalpalayarak geldi. Mümkün olsa, cüppesini savurarak yürüyen öğrencilerin ya da çayırda nallanmış ayaklarıyla koşan eşeklerin arkasına saklanırdı. Onun gri, onun ürkek, onun hülyalı gözlerinin derinliklerinde hangi korku titreşip saklanır ve alevlenirdi? Ne kadar acımasız ve intikamcı olsak da o kadar da kötü kişiler değiliz. Elbette temelimizde iyilik var, yoksa pek tanımadığım biriyle rahatça konuşamazdım – susardık. Onun gördüğü söğüt ağacı hiçbir kuşun ötmediği ıssız bir çölün kıyısında yetişmişti. O bakarken yapraklar kuruyup kıvrıldı, yanlarından geçerken acıyla kıvrandılar. Tramvaylar ve otobüsler sokakta boğuk seslerle gürlediler, kayaların üzerinden geçtiler ve köpükler saçarak hızla gittiler. Belki onun çölünde, vahşi hayvanların gizlice su içmeye geldikleri bir gölün yanında güneşin aydınlattığı bir sütun vardı.</p>

      <p class="paragraf">“Sonra Jinny geldi. Ateşini ağacın üzerine fışkırttı. Kırışık bir gelincik çiçeği gibiydi, heyecanlı, kuru toz içmek arzusuyla dolu. Şimşek gibi, köşeli, hazırlıklı geldi, içgüdüsel değildi hareketi. Küçük alevler kuru topraktaki çatlakların üzerinde zikzaklar çiziyor. Söğütleri dans ettirdi o, ama göz aldanmasının yardımıyla değil; çünkü orada olmayan hiçbir şeyi görmedi. Bir ağaç vardı; şurada bir ırmak; öğleden sonraydı; biz buradaydık; ben serj giysimle; o yeşiller içinde. Ne geçmiş vardı, ne gelecek; sadece ışık halesi içinde o an ve bedenlerimiz; ve kaçınılmaz doruk, vecd hali.</p>

      <p class="paragraf">“Louis otların üzerine oturduğunda, dört köşe bir yağmurluğu (abartmıyorum) dikkatle yere serdiğinde, varlığını kabul ettirdi. Varlığı soluk kesiciydi. Onun dürüstlüğünü kabul edecek kadar zekiydim; soğuktan kızardığı için paçavralara sarılı kemikli parmaklarıyla erimeyen bir elmas aramasını. Onun ayaklarının dibindeki çayırda, kutu kutu yanmış kibrit gömdüm çukurlara. Onun acımasız ve iğneleyici dili benim uyuşukluğumu kamçıladı. Aşağılık hayal gücü beni büyüledi. Onun kahramanları melon şapkalar takıyorlar ve bir onluğa piyano satmaktan söz ediyorlardı. Tramvay Louis’in manzarasının içinden gıcırdayarak geçti; fabrika yoğun dumanlarını boşalttı. Noel günü Louis sarhoş, çıplak kadınların yatak örtüsünün üzerinde yattığı kasabalarda ve sefil sokaklarda gezindi. Sözcükleri bir atış kulesinden düşercesine suya çarpıp fışkırttılar. Ay için bir sözcük buldu, bir tek sözcük. Sonra kalkıp gitti; hepimiz ayağa kalktık; hepimiz gittik. Ama ben, durup ağaca baktım, ve ben sonbaharda alev almış, sarı ağaçlara bakarken bir tortu oluştu; biçimlendim; bir damla düştü; ben düştüm – yani tamamlanmış bir deneyimden çıktım.</p>

      <p class="paragraf">“Ayağa kalktım ve gittim – ben, ben, ben; Byron değil, Shelley, Dostoyevski değil, ben, Bernard. Hatta bir-iki kez kendi adımı tekrarladım. Bastonumu sallayarak bir dükkâna girdim ve –müzik sevdiğimden filan değil– Beethoven’in gümüş bir çerçeve içindeki resmini satın aldım. Müzik sevdiğimden filan değil, ama hayatın tamamı, ustaları, serüvencileri, muhteşem insanların oluşturduğu uzun sıralar halinde arkamda belirdikleri için; ve ben onların vârisiydim; ben, devam ettirendim; ben, devam ettirmek üzere mucizevi bir şekilde tayin edilen kişiydim. Bastonumu sallayarak, gözlerimde gururun değil de daha çok aşağılanmanın perdesiyle sokakta yürüdüm. İlk kanat çırpışlar havaya yükselmişti, coşkulu şarkılar, bağırışlar; ve şimdi biri giriyor; biri eve giriyor, tatsız, uzlaşmasız, meskûn eve, bütün gelenekleriyle, nesneleriyle, birikmiş ıvır zıvırıyla ve masaların üzerinde sergilenen hazineleriyle o yere. Aile terzimizi ziyaret ettim, amcamı hatırlıyordu. Sürü sürü geldi insanlar, ilk suratlar (Neville, Louis, Jinny, Susan, Rhoda) gibi keskin hatlarla değil, ama bulanık, silik yüz hatlarıyla, ya da yüz hatlarını o kadar çabuk değiştirdiler ki sanki yüz hatları hiç olmamıştı. Ama yüzüm kızarsa da küçümseyerek, son derece tuhaf bir şekilde kendimden geçerek ve kuşkular içinde darbeye dayandım; karışık duygulara; hayatın karmaşık ve rahatsız edici ve kesinlikle hazırlanılmamış, her taraftan aynı anda gelen darbesine tümüyle dayandım. Ne kadar huzursuz ediyor! Az sonra ne söylemek gerektiğinden asla emin olamamak ne kadar aşağılayıcı bir şey, ve her bir çakıltaşının açık seçik göründüğü kuru çöller gibi gözümüzü alan o acıtıcı sessizlikler; ve sonra söylenmemesi gerekeni söylemek ve sonra insanın kucağına dolacak pırıl pırıl metal paralarla seve seve değişebileceği, ama bunu o partide, Jinny yaldızlı bir sandalyede, ışıl ışıl, rahatça otururken yapamayacağı sapasağlam, sarsılmaz bir dürüstlüğün farkında olması.</p>

      <p class="paragraf">“Sonra bir hanımefendi etkileyici bir el hareketiyle, ‘Benimle gelin,’ diyor. Sizi alıp özel bir köşeye götürüyor ve kendisiyle baş başa kalma onurunu bahşediyor. Siz bırakılıp sen’e geçiliyor, sonra da kısaltılmış adlara. Hindistan konusunda, İrlanda ya da Fas konusunda ne yapılabilir? Avizelerin altında duran, göğüsleri madalyalı yaşlı beyefendiler bu soruya yanıt veriyorlar. Şaşırtıcı bir biçimde bilgiyle donatılıyorsunuz. Dışarıda, birbirinden ayırt edilemeyen güçler coşup taşıyor; içeride biz baş başayız, açık konuşuyoruz, burada, bu küçük odada, haftanın hangi günü olursa olsun günü yakalamakta olduğumuz duygusu var içimizde gerçekten de. Cuma ya da cumartesi. Yumuşak ruhun üstünde bir istiridye kabuğu oluşuyor, sedefli, parlak, duygular onun üzerini boşuna gagalıyorlar. Benim üzerimde çoğu kişiden daha önce oluştu o. Çok geçmeden, ötekiler tatlılarını yedikten sonra ben armudumu soyabildim. Ortalıkta çıt çıkmazken ben cümlemi tamamlayabildim. Kusursuzluğun cazibesi de hayatın o dönemindedir. Sağ ayak başparmağına bir ip bağlayıp erken uyanarak İspanyolca öğrenebileceğini sanar insan. Randevu defterinin küçük bölmelerini saat sekizdeki akşam yemekleriyle doldurur; bir buçuktaki öğle yemekleriyle. Yatağının üzerine gömlekleri, çorapları, kravatları serilir.</p>

      <p class="paragraf">“Ama bu aşırı titizlik, bu düzenli ve askervari ilerleyiş bir hata; bir rahatlık, bir yalan. Tam sözleşilen saatte, beyaz yeleklerimiz ve kibar ama süslü püslü sözlerle gelsek bile, bunun altında, bozulan düşler, çocuk şarkıları, sokaktaki haykırışlar, yarım kalan cümleler ve görüntüler yükselip alçalarak sel gibi akar –karaağaçlar, söğütler, süpüren bahçıvanlar, yazı yazan kadınlar– bir hanımefendiyi elinden tutup akşam yemeğine götürdüğümüz sırada bile. Çatalımızı büyük bir dikkatle sofra örtüsünün üzerinde düzeltirken binlerce yüz şekilden şekile girer. Kaşığımızı daldırıp çıkaracağımız hiçbir şey yoktur; hadise diyebileceğimiz hiçbir şey. Yine de canlı ve derin bu akıntı. Onun içine batsaydım, iki lokma arasında dururdum, ve içinde belki bir kırmızı çiçek bulunan bir vazoya dikkatle bakardım, o sırada aklıma bir fikir gelirdi, ani bir aydınlanma. Ya da, Strand’de yürürken, ‘Aradığım cümle bu’ derdim, o sırada çok güzel, harika bir hayalet kuş, balık ya da kıyıları tutuşmuş bir bulut peşimi bırakmayan bir düşünceyi kuşatmak üzere süzülerek gelirdi, ondan sonra, yeniden keyifle vitrinlerdeki kravatları ve başka şeyleri seyrederek yürümeye devam ederdim.</p>

      <p class="paragraf">“Hayatın kristali, küresi denen şey, dokununca ele sert ya da soğuk gelmiyor hiç, duvarları incecik havadan. Üzerlerine bastıracak olsam hepsi patlar. Bu kazandan bütün ve eksilmemiş olarak hangi cümleyi çıkarırsam çıkarayım, her cümle kaçamayıp yakalanan altı küçük balıktan oluşan bir zincir sadece, milyonlarca başka balıksa zıplayıp çıtır çıtır yanıyor, fokurdamakta olan gümüş gibi köpürüyor kazanın içinde ve parmaklarımın arasından kayıp gidiyor. Yüzler geliyor geriye, yüzler ve yüzler –güzelliklerini kabarcığımın duvarlarına bastırıyorlar– Neville, Susan, Louis, Jinny, Rhoda ve daha binlercesi. Onları doğru bir düzene sokmak olanaksız; birini ayırmak ya da bir bütün izlenimi vermek de – yine müzik gibi. Ahengiyle, ahenksizliğiyle, en üstte ezgileriyle, altta da karmaşık baslarıyla ne biçim bir senfoni çıkardı ortaya! Her biri kendi ezgisini çalardı, keman, flüt, trompet, davul ya da hangisiyse o. Neville ile, ‘Gel, <span class="char-style-override-2">Hamlet</span>’i tartışalım.’ Louis ile bilimi. Jinny ile aşkı. Sonra ansızın, bir öfke anında kalkıp sakin bir adamla Cumberland’e gidelim, koca bir hafta bir handa kalalım, yağmur camlardan aşağı süzülürken ve akşam yemeğinde koyun eti, koyun eti, sadece koyun eti yiyerek. Bununla birlikte o hafta, kaydedilmemiş duygulanımların kaosunda sağlam bir taş gibi kalıyor. İşte o zaman domino oynadık; sonra da koyunun sert eti konusunda tartıştık. Sonra tepelerde yürüdük. Kapının arasından bakan küçük bir kız mavi kâğıda yazılmış o mektubu verdi bana, beni Byron yapmış olan kızın bir toprak sahibiyle evleneceğini o mektuptan öğrendim. Tozluklu bir adamla, kırbaçlı bir adamla, akşam yemeğinde besili öküzler hakkında konuşan bir adamla – alay ettim ve akıp giden bulutlara baktım, ve kendi başarısızlığımı hissettim; özgür olma arzumu; kaçma; bağlanma; son verme; devam etme; Louis olma; kendim olma arzumu; ve yağmurluğumla tek başıma çıkıp gittim, ebedi tepelerin karşısında kendimi son derece bezgin hissettim, hiç de heybetli değildim; eve geldim ve eti suçladım ve eşyamı topladım ve tekrar kaosa döndüm; işkenceye.</p>

      <p class="paragraf">“Yine de hoştur hayat, katlanılabilir ona. Pazartesini salı izler, sonra çarşamba gelir. Zihin halkalar üretir; kimlik güçlenir, acılar büyümenin içinde erir. Açıp kapayarak, kapayıp açarak, artan mırıltılar ve güçlenen dirençle, gençliğin telaşçılığı ve ateşinden yararlanılır, sonunda bütün varlığımız bir saatin zembereği gibi genişleyip daralır gibi olur. Ocaktan aralığa kadar ne kadar da hızlı akıyor zaman! Gölge düşürmeyecek kadar aşinası olduğumuz şeylerin seline kapılıyoruz. Sürükleniyoruz, sürükleniyoruz...</p>

      <p class="paragraf">“Bununla birlikte, atlamak gerektiğinden (size bu hikâyeyi anlatmak için) atlıyorum, burada, bu noktada, tamamen sıradan bir nesnenin üzerine konuyorum – örneğin ocak demiriyle maşanın, onları bir süre sonra, beni Byron yapan hanımefendi evlendikten sonra, üçüncü Miss Jones diyeceğim birinin ışığında gördüğüm gibi. Sırtında belli bir kıyafetle akşam yemeğine birini bekleyen kız o, eline belli bir gülü alan, tıraş olurken insana ‘Acele etme, bu önemli bir meseledir’ diye hissettiren. ‘Çocuklara nasıl davranıyor bu kız?’ diye sorarız sonra. Şemsiyesini kullanmayı beceremediğini görürüz; ama köstebek kapana yakalandığında üzüldüğünü; ve en sonunda, kahvaltıda (tıraş olurken evlilik hayatındaki sonu gelmeyen kahvaltıları düşünüyordum) ekmeği pek de berbat etmeyeceğini – kahvaltıda bu kızın karşısında otururken ekmeğin üzerinde bir yusufçuk görmek insanı şaşırtmaz. Bu kız içimde, hayatta başarılı olma arzusu da uyandırdı; yeni doğmuş bebeklerin bugüne kadar itici bulduğum suratlarına merakla bakmamı da sağladı. İnsanın kendi zihninin sertçe, vahşice –tiktak, tiktak– zonklayan nabzının ritmi daha görkemli oldu. Oxford Street’te gezindim. Devam ettirenleriz biz, vârisleriz, dedim, oğullarımı ve kızlarımı düşünerek; ve eğer duygu, saçmalık derecesinde muazzamsa ve insan onu bir otobüse atlayarak ya da akşam gazetesi alarak gizliyorsa, insanın botlarının bağcıklarını bağladığı, farklı kariyerlere yönelmiş arkadaşlarına hitap ettiği sırada duyduğu hevesin yine de ilginç bir öğesidir o. Çatı katında oturan Louis; fıskiyenin her zaman ıslak perisi Rhoda; o zaman bana çok olumlu gelen şeye ikisi de karşı çıktılar; bana son derece doğal görünen şeyin (evlenmek, evcilleşmek) öbür tarafını sundular; bunun için sevdim onları, onlara acıdım, hem de farklı yazgıları için yürekten imrendim onlara.</p>

      <p class="paragraf">“Bir zamanlar bir biyografi yazarım vardı, çoktan öldü, ama eğer o eski gönül okşayıcı heyecanıyla hâlâ benim peşimden geliyor olsaydı, burada şöyle derdi: ‘Bernard o günlerde evlenmişti ve bir ev almıştı... Arkadaşları onun gitgide evcilleştiğini gözlemlediler... Çocukların doğumuyla birlikte gelirinin artması iyice gerekli olmuştu.’ Bu, biyografik üsluptur, parçalanmış şeyleri, kenarlı pürtüklü şeyleri birbirine tutturmaya yarar. Ne de olsa mektuplara ‘Sayın Bay’ diye başlayıp ‘Saygılarımla’ diye bitirirseniz biyografinin üslubunda hata bulamazsınız; hayatlarımızın karmaşasında Roma yolları gibi yayılan bu cümlelerden nefret edemeyiz, çünkü onlar bizi, uygar insanlar gibi polislerin ağır ve düzenli adımlarıyla uygun adım yürümeye zorlarlar, aynı anda ağzımızın içinden saçma sapan şeyler mırıldansak bile – ‘Hav, hav, havlar köpekler’,<span class="dipp"><a href="#footnote-225-8" id="footnote-225-8-backlink">8</a></span> ‘Yaklaş, yaklaş, ölüm’<span class="dipp"><a href="#footnote-225-9" id="footnote-225-9-backlink">9</a></span>, ‘Bence engel tanımaz gerçek bir aşkla sevmiş olanlar’<span class="dipp"><a href="#footnote-225-10" id="footnote-225-10-backlink">10</a></span> filan. ‘Mesleğinde başarılı oldu... Bir amcasından bir miktar para kaldı ona’ – biyografi yazarı böyle devam eder, ve eğer pantolon giyiyorsanız ve pantolon askısı takıyorsanız, bunu da söylemek gerek, ara sıra içinizden böğürtlen toplamaya gitmek, bu cümlelerle suda taş kaydırmak gelse de. Ama böyle bir şey söylenmeli.</p>

      <p class="paragraf">“Demek istiyorum ki, belli bir tür insan oldum, çayırlardan geçen bir patikada yürür gibi hayatın içinden geçtim. Botlarımın sol tarafı biraz eskidi. Bir odaya girdiğimde bazı değişiklikler yapılıyordu. ‘Bernard geldi!’ Farklı kişiler nasıl farklı söylüyorlar bunu! Pek çok oda var – pek çok da Bernard. Çekici, ama zayıf olanı vardı; güçlü ama kibirli; zeki ama acımasız; çok iyi biri, ama kuşkum yok, korkunç sıkıcı; sempatik ama soğuk; pejmürde, ama –öbür odaya geçmeli– züppe, dünya zevklerine düşkün ve çok şık. Kendi gözümde ise çok farklıydım; bunların hiçbiri değildim. Karımla kahvaltıda, önümüzde ekmekle oturduğumuz yere yerleşmeye meyilliydim, şimdi artık benimle karşılaşmayı umduğunda elinde bir gül tutan kız değil de tamamıyla karım olduğundan, bana, bilinçsizliğin ortasında varolma duygusu veriyordu, tıpkı en doğru yeşile sahip yaprağın üzerinde oturan kurbağanın sahip olacağı gibi. ‘Uzat’... derdim. ‘Süt’... olabilirdi yanıtı, ya da ‘Mary geliyor’... – bütün çağların kazanımlarını devralmış kişiler için basit sözcükler, ama günbegün, hayat olanca doluluğuyla geçerken, kahvaltıda kendimizi sağlam ve eksiksiz hissettiğimizden söylenince değil. Kaslar, sinirler, bağırsaklar, kan damarları, varlığımızın yayı ve zembereği olan her şey, makinenin bilinçsiz homurtusu, dilin fırlayıp titremesi, harika işledi. Aç, kapa; kapa, aç; ye, iç; ara sıra konuş – bütün düzenek genişler gibiydi, büzülür gibi, bir saatin zembereği gibi. Kızarmış ekmek ve tereyağı, kahve ve jambon. <span class="char-style-override-2">The Times</span> ve mektuplar – ansızın telefon acı acı çaldı, ben ağırdan alarak kalktım ve telefona gittim. Siyah almacı kaldırdım. Zihnimin mesajı ne kadar kolayca benimsediğini fark ettim – Britanya İmparatorluğu’nun başına geçmek olabilirdi mesaj (böyle hayaller kurar insan); itidalimi koruduğumu fark ettim; dikkatimin atomlarının ne kadar büyük bir enerjiyle dağıldıklarını, kesintinin etrafına doluştuklarını, mesajı özümsediklerini, yeni duruma uyum sağladıklarını, ve daha ben almacı yerine koyar koymaz, başaracağımdan en küçük bir kuşku duymadığım rolümü oynamaya davet edildiğim daha zengin, daha güçlü, daha karmaşık bir dünya yarattıklarını fark ettim. Şapkamı başıma geçirdim, şapkalarını başlarına geçiren çok sayıda erkeğin yaşadığı bir dünyaya adım attım, biz itişip kakışırken, trenlerde ve metroda karşılaşırken, binlerce tuzakla ve hileyle donanmış olarak aynı hedefe –hayatımızı kazanmaya– yönelmiş rakipler ve yoldaşlar gibi anlayışla göz kırptık birbirimize.</p>

      <p class="paragraf">“Hayat güzel. Hayat iyi. Sadece yaşamak bile tatmin ediyor insanı. Sağlıklı bir adamı ele alalım. Yemekten ve uyumaktan hoşlanır. Temiz havayı solumaktan ve çevik adımlarla Strand’de yürümekten hoşlanır. Ya da şehir dışında, bir bahçe kapısının üzerinde bir karga gaklar; bir tay çayırlarda dörtnala koşar. Her zaman az sonra yapılacak bir şey vardır. Salı, pazartesiyi izler, çarşamba da salıyı. Her bir gün, halka halka aynı esenlik dalgalarını yayar, aynı ritmik kavisleri yineler; taze kumların üstünü bir serinlikle kaplar ya da serinlikten yoksun olarak uyuşukça geri çekilir. Böylece varoluş halkalar yayar; kimlik güçlenir. Önceleri havaya fırlatılan, dört bir yandan esen çılgın hayat rüzgârlarıyla oraya buraya savrulan bir avuç tahıl gibi kızgın ve kaçamaklıyken şimdi sistemli ve düzenli ve bir amaçla savruluyor – öyle görünüyor.</p>

      <p class="paragraf">“Tanrım, ne hoş! Tanrım, ne kadar iyi! Küçük dükkâncıların hayatı ne kadar katlanılır, dedim, tren şehrin banliyölerinden geçerken ve yatak odalarının pencerelerinde ışıklar görülürken. Aktifler, bir karınca sürüsü gibi enerjikler, dedim, pencerede durup, ellerinde torbalarıyla kasabaya akan işçileri izlerken. Ne biçim güç, ne biçim enerji ve ne sağlam uzuvlar, diye düşündüm, ocak ayında karlı zeminin üzerinde bir futbol topunun peşinden koşan beyaz şortlu adamları görünce. Mutluluğu daha da artan evliliğimizin muazzam dengesini önemsiz bir mesele yüzünden huysuzlanarak bozmak –et olabilirdi bu– bir lüks gibi görünüyordu, çünkü o dengedeki bir titreyiş –çocuğumuz doğmak üzereydi– evliliğin verdiği keyfi artırıyordu. Yemekte terslendim. Milyoner olduğum için beş şilini sokağa atabilirmişim gibi saçma sapan konuştum; ya da hiç de sakar olmamama rağmen kasıtlı olarak bir tabureye takılıp tökezledim. Yatmaya giderken merdivende kavgaya son verdik, pencerede durup masmavi bir mücevher gibi parlak gökyüzüne bakarken ‘Tanrıya şükür, bu nesri şiire dökmemize gerek yok,’ dedim. ‘Küçük konuşma yeterli.’ Çünkü geniş manzarada ve berrak görünümünde hiçbir engel yok gibiydi, hayatlarımızın, ötelere, çok ötelere kadar genişlemesine, fırça gibi dikelen damların ve bacaların ötesine, kusursuz kıyılara uzamasına olanak tanıyordu.</p>

      <p class="paragraf">“Bunun içine ölüm çöktü – Percival’inki. ‘Hangisi mutluluk?’ dedim (çocuğumuz doğmuştu), ‘hangisi acı?’ bedenimin iki tarafını ima ederek, alt kata inerken, tamamen fiziksel bir şeydi söylediğim. Aynı zamanda evin durumunun da farkındaydım; uçuşan perdeler; şarkı söyleyen aşçı; aralık duran kapıdan görünen gardırop. Aşağı inerken ‘Onu (kendimi) bir an rahat bırakın,’ dedim. ‘Bu oturma odasında acı çekecek. Kaçış yok.’ Ama acıyı ifade edebileceğim sözcükler eksik. Bağırışlar olmalı, kırıklar, çatlaklar, şintz örtülerin üzerinden akan beyazlık, zaman duygusunda, yer duygusunda kaymalar; geçip giden nesnelere aşırı takılıp kalma duygusu; çok uzaktaki, sonra da çok yakındaki sesler; kesilen et ve fışkıran kan, ansızın bükülen bir eklem – bütün bunların altından çok önemli, ama çok uzak bir şey görünüyor, ancak yalnızken sıkı sıkı tutulabilen. Bu yüzden dışarı çıktım. Onun asla görmeyeceği ilk sabahı gördüm – serçeler bir çocuğun elindeki ipin ucunda sallanan oyuncaklar gibiydiler. Nesneleri onlara yakınlık duymadan, dışarıdan görmek ve başlı başına güzelliklerini fark etmek – ne tuhaf! Ve sonra bir yükten kurtulmuş olma duygusu; bahane ve kandırmaca ve gerçekdışılık gitmiş ve hafiflik gelmiş bir tür saydamlık içinde, kişiyi görünmez kılan ve yürürken her şeyi saydamlaştıran – ne tuhaf. ‘Ve şimdi başka neyi idrak edeceğim?’ dedim, ve onu elimde sıkı sıkı tutmak için gazete ilanlarını görmezden geldim, gidip resimlere baktım. Madonnalar ve sütunlar, kemerler ve portakal ağaçları, yaratılışın ilk gününde olduğu gibi hâlâ, ama kederle tanışık, orada öylece asılıydılar, onlara gözlerimi dikip baktım. ‘Burada’ dedim, ‘birlikteyiz, rahatsız edilmeden.’ Bu özgürlük, bu korunmuşluk bir zafer gibi göründü o zaman, <span>ve içimde öyle bir mutluluk yarattı ki, şimdi bile, o mutluluğu ve Percival’i yeniden bulmak için ara sıra giderim oraya. Ama sürekli olmadı. İnsana eziyet eden, zihin gözünün dehşet veren çalışması – nasıl düştü, nasıl görünüyordu, onu nereye taşıdılar; ipleri çeken peştamallı adamlar; sargılar ve çamur. Sonra belleğin korkunç saldırısı başlıyor, ne önceden kestirebilir ne de uzaklaştırabiliriz onu – onunla birlikte Hampton Court’a gitmemiştim. O pençe indi; o azı dişleri parçaladı; gitmedim. Önemi yok diye sabırsızca itiraz etmişti oysa; kimse rahatsız etmeden birlikte olduğumuz an neden bölünsün, neden bozulsun? Yine de, diye yineledim huysuzca, gitmedim, ve böylece, bu işgüzar şeytanlar beni kutsal mekândan çıkartınca, Jinny’ye gittim, çünkü onun bir odası vardı; odasında sehpaları, sehpaların üzerine serpiştirilmiş küçük süsleri. Orada gözyaşları içinde, Hampton Court’a gitmediğimi itiraf ettim. Ve Jinny, benim için kıvır zıvır saydığım ama ona işkence çektiren başka şeyleri hatırlayarak, paylaşamadığımız şeyler olduğunda hayatın nasıl kuruduğunu gösterdi bana. Çok geçmeden elinde bir notla bir hizmetçi girdi içeri, Jinny notu yanıtlamak için döndü, ben de onun ne yazdığını, kime yazdığını merak ettiğim sırada Percival’in mezarının üzerine düşen ilk yaprağı gördüm. Bu ânın ötesine geçtiğimizi ve onu sonsuza kadar arkamızda bıraktığımızı gördüm. Sonra kanepenin üzerinde yan yana otururken kaçınılmaz olarak başkalarının söylediklerini anımsadık; ‘Zambak mayısta çok daha güzeldir’; Percival’i zambakla karşılaştırıyorduk – saçlarının dökülmesini, yetkilileri deliye döndürmesini, benimle birlikte yaşlanmasını istediğim Percival’i; çoktan zambaklar örtmüştü üstünü.</span></p>

      <p class="paragraf">“O anın içtenliği geçip gitti; sembolikleşti; ben de buna dayanamadım. Bu zambak gibi tatlı yapışkanı salgılamaktansa kahkahalarla ve eleştirilerle küfredelim; ve Percival’i cümlelerle örtelim, diye bağırdım. Bu yüzden bıraktım, geleceği de hayalleri de olmayan, ama yaşanan âna tam bir tutarlılıkla saygı gösteren Jinny bedeninde kamçı şaklattı, yüzünü pudraladı (bunun için sevdim onu), kapının eşiğinde durup bana el salladı, saçları bozulmasın diye eliyle bastırdı, bu hareketi nedeniyle de beğendim onu, zambak yetişmemesi konusundaki kararlılığımızı doğrular gibiydi.</p>

      <p class="paragraf">“Gayet berrak bir zihinle sokağın itici hiçliğini fark ettim; verandaları; pencerelerdeki perdeleri; kasvetli kıyafetleri; alışveriş eden kadınların açgözlülüğünü ve kayıtsızlığını; açık havanın tadını çıkaran, yün atkılı ihtiyarları; karşıdan karşıya ihtiyatla geçen insanları; yaşamaya devam etmek için gösterilen evrensel kararlılığı, ki aslında, ne kadar budala ve safsınız, dedim, bir çatıdan bir kiremit düşebilir, bir araba yolundan çıkabilir, çünkü sarhoşun biri elinde bir sopayla yalpalayarak yürürken hiçbir şeyin anlamı da yoktur mantığı da – hepsi bu. Sahne gerisine geçmesine izin verilen biri gibiydim: efektlerin nasıl hazırlandığı gösterilen biri gibi. Yine de kendi sıcak yuvama döndüm, hizmetçi üst kata giderken ayakkabılarımı çıkarmam için uyardı beni. Çocuk uyuyormuş. Odama gittim.</p>

      <p class="paragraf">“Bir kılıç, herhangi bir şey yok muydu, bu duvarları alaşağı edecek, bu korunmayı, bu çocuk döllemeyi ve perdelerin gerisinde yaşamayı ve günden güne daha da boğulmamızı yükümlülüklere, kitaplarla ve resimlerle? Louis gibi kusursuzluk peşinde hayatımızı yakmak daha iyi; ya da bizi terk edip, yanımızdan geçip çöle koşan Rhoda gibi; ya da milyonların içinden birini seçmek, Neville gibi; en iyisi Susan gibi olmak ve güneşin sıcağını ya da kırağı çalmış çimenleri sevmek ve nefret etmek; ya da Jinny gibi olmak, dürüst, hayvansı. Hepsinin kendilerinden geçtikleri anlar vardı; ölüm karşısında ortak duyguları; yanlarında duran bir şey. Bütün arkadaşlarımı sırayla ziyaret ettim, beceriksiz parmaklarımla kilitli kutularını kırıp açmaya çalıştım. Birinden ötekine giderek kederimi –yo, kederimi değil, bu hayatımızın anlaşılmaz doğasını– sundum onlara, incelesinler diye. Kimileri rahiplere gider, kimileri şiirlere; ben arkadaşlarıma gittim; kendi yüreğime gittim, cümlelerin ve cümle parçacıklarının arasında sağlam bir şey aramaya – ne ayda ne ağaçta yeterince güzellik bulamayan ben; bir insanın bir başkasına dokunmasını çok önemseyen ben; ama bunu bile elinde tutamayan, onca kusurlu, onca güçsüz, anlatılmaz derecede yalnız olan ben. Orada oturdum.</p>

      <p class="paragraf">“Hikâyenin sonu bu mu olacak? İç çeker gibi? Dalganın son bir çırpınışı? Bir su oluğunda incecik bir suyun guruldayarak akıp gidişi? Masaya dokunayım –böyle– ve bu ânın duygusunu yeniden yakalayayım. Üzerinde baharat kutuları dizili bir büfe; küçük ekmeklerle dolu bir sepet; bir tabak muz – bunlar insanı rahatlatan görünümler. Ama eğer hikâyeler yoksa hangi son olabilir ya da hangi başlangıç? Hayat, onu anlatmaya çalıştığımızda sunduğumuz muameleye belki de elverişli değildir. Gece geç saatlere kadar otururken, daha fazla kontrol sahibi olmamak tuhaf görünüyor. O zaman küçük çekmecelerin pek yararı olmuyor. Gücün kuru bir dere yatağına doğru gitgide çekilmesi tuhaf. Tek başına otururken tükenmiş gibi görünüyoruz; sularımız sadece şu ıssız ada çıkıntısını yarım yamalak kuşatabiliyor; uzaktaki şu çakıltaşına ulaşıp ıslatamıyoruz. Bitti, sona geldik. Ama dur –bütün gece oturup bekledim– içimizde yine bir dürtü uyanıyor; kalkıyoruz, beyaz dalga köpüğü dağınık saçları arkaya atıyoruz; sahili dövüyoruz; sınırlara hapsolamayız. Bunun anlamı, tıraş olup yıkandım; karımı uyandırmadım, kahvaltı ettim; şapkamı taktım ve hayatımı kazanmak üzere dışarı çıktım. Pazartesiden sonra salı gelir.</p>

      <p class="paragraf">“Yine de bir kuşku kaldı geride, bir soru işareti. Bir kapıyı açınca bu kadar meşgul insanları görmek şaşırttı beni; bir fincan çay alırken, süt mü şeker mi diye sorulunca duraksadım. Milyonlarca yıl seyahat ettikten sonra yıldızların, şimdi olduğu gibi elime vuran ışığı –bir an soğuk şok yaşayabilirdim– daha fazlası yok, hayal gücüm zayıf. Ama bir kuşku kaldı geride. Akşamleyin bir odada sandalyelerin ve masaların arasında kanat çırpan pervaneler gibi bir gölge gelip geçti zihnimden. Örneğin o yaz Susan’ı görmek üzere Lincolnshire’a gittiğimde ve Susan, yarı yarıya şişmiş bir yelken gibi tembelce, gebe bir kadın gibi iki yana sallanarak bahçede bana doğru gelirken, “Devam ediyor, ama neden?” diye düşündüm. Bahçede oturduk; çiftliğin arabaları samanları akıtarak geldiler; her zamanki gibi kargaların ve güvercinlerin uğultusu duyuluyordu; meyvelerin üzerine ağ gerilip örtülmüştü; bahçıvan toprağı kazıyordu. Çiçeklerin mor tünellerinin içinde arılar vızıldıyordu; arılar ayçiçeklerinin altın rengi kalkanlarına gömülüyorlardı. İnce dallar çayırın üstüne savruluyorlardı. Ne kadar ahenkli ve yarı bilinçli ve sanki sise sarılı bir şey gibiydi bunlar; ama bana göre nefret edilesiydi, ipleriyle insanın kollarına bacaklarına dolanan, onu kıskıvrak yakalayan bir ağ gibiydi. Percival’i reddeden kadın, buna teslim oluyordu, bu örtülüşe.</p>

      <p class="paragraf">“Trenimi beklemek üzere bir banka oturdum, nasıl teslim olduğumuzu, doğanın budalalığına nasıl boyun eğdiğimize düşündüm. Önümde yoğun yeşilli bitkilerle örtülü ormanlar uzanıyordu. Ve bir fiske rayihayla, ya da bir sinire değen sesle eski imge –süpüren bahçıvanlar, yazı yazan hanımefendi– geri döndü. O kişileri Elvedon’daki kayınların altında gördüm. Bahçıvanlar süpürüyorlardı; masada oturan hanımefendi yazıyordu. Ama şimdi çocukluğun sezgilerine olgunluğun katkısını sundum – doygunluk ve yazgı; alnımızda yazılı olandan kaçamayacağımızı hissetmek; ölüm; sınırları bilmek; hayatın insanın sandığından daha direngen olması. Eskiden, ben çocukken, bir düşman kendini hissettirmişti; karşı koyma ihtiyacı kemirmişti içimi. Ayağa fırlayıp, ‘Haydi gidip keşfedelim’ diye bağırmıştım. Durumun dehşeti sona ermişti.</p>

      <p class="paragraf">“Şimdi hangi durum sona erdirilecekti? Yavanlık ve yazgı. Ve neyi keşfedecektik? Yapraklar ve orman hiçbir şeyi gizlemiyordu. Eğer bir kuş havalansaydı ben artık şiir yazmazdım – daha önce gördüklerimi yinelerdim. Varoluşun kavisindeki girintilere işaret edeceğim bir sopa olsaydı elimde, en alttaki bu olurdu; burada, yükselen suların hiç ulaşmadığı bu çamurda yararsızca kıvrılıyor – burada, sırtımı bir çite dayayarak, şapkamı gözlerime indirerek oturduğum yerde, koyunların kendilerine özgü tahta gibi yürüyüşleriyle, sert, ince bacaklarının üzerinde acımasızca, adım adım yaklaştıkları yerde. Ama eğer bir bileği taşına kör bir bıçağı yeterince uzun sürterseniz bir şey fışkırır – ateşin çentikli kenarı; ben de bıçağı mantıksızlığa, amaçsızlığa, bilinen şeylere tuttum, ve hepsini birbirine karıştırdım, tek bir alev fışkırdı dışarı, nefretin, kinin alevi. Ruhumu, varlığımı, o eski kederli, cansız nesneyi aldım, bu ıvır zıvırın, sopaların ve samanların, nefret edilesi, yağlı yüzeyde gezinen enkaz parçacıklarının, gemiden atılan nesnelerin arasında sağa sola savurdum. Yerimden fırladım. ‘Savaş! Savaş!’ dedim. Tekrarladım. Çaba ve mücadele, süregiden savaş hali, parçalama ve tekrar birleştirme – gündelik savaş bu, yenilgi ya da yengi, dikkatimizi verdiğimiz amacımız. Dağınık duran ağaçlar düzene girdi; yaprakların koyu yeşili açıldı, dans eden bir ışığa dönüştü. Ağ atar gibi ani bir cümleyle örttüm onları. Biçimsizliklerinden sözcüklerle kurtardım.</p>

      <p class="paragraf">“Tren perona girdi. Peron boyunca uzayarak durdu. Trenime yetiştim. Ve akşamleyin Londra’ya vardım. Sağduyunun ve tütünün atmosferi ne kadar tatmin edici; ellerinde sepetleriyle üçüncü mevki kompartımanlara tırmanan yaşlı kadınlar; tüttürülen pipolar; ara istasyonlarda vedalaşan arkadaşların iyi geceler’i ve yarın görüşürüz’leri, ve sonra Londra’nın ışıkları – gençliğin heyecanlı coşkusu yok, o yırtık mor bayrak yok, ama yine de Londra’nın ışıkları; üst katlardaki bürolarda sert elektrik ışıkları; kuru kaldırımlar boyunca dizilen sokak lambaları; sokak pazarlarının üstünde tıslayan meşaleler. Bir anlığına düşmandan kurtulunca bütün bunlardan hoşlanıyorum.</p>

      <p class="paragraf">“Hayatın kükreyen geçit alayını görmek de hoşuma gidiyor, örneğin bir tiyatroda. Çayırların kil renkli, dünyevi bir tanımsızlığa sahip hayvanı burada doğruluyor ve bitimsiz bir beceri ve çabayla yeşil ormanlarla ve yeşil çayırlarla ve ağızlarındakini kıtır kıtır çiğneyerek ölçülü adımlarla yaklaşan koyunlarla mücadeleye girişiyor. Ve uzun, gri sokaklardaki pencereler aydınlıktı elbette; kaldırımda yol yol halılar vardı temizlenmiş ve süslenmiş odalar vardı, ateş, yiyecek, şarap, sohbet. Buruşuk elli erkekler, kulaklarından inci pagodalar sarkan kadınlar girip çıktılar. Dünya işlerinin yaşlı erkeklerin yüzlerine kondurduğu kırışıkları ve küçümseyen gülümsemeleri gördüm; iyi bakıldığı için ileri yaşta bile taptaze görünen güzellik, ve insana zevkin gerçekten var olduğunu düşündürecek kadar zevke yatkın gençlik gördüm; sanki çayırlar o zevk için sere serpe yayılacaklardı; ve deniz küçük dalgalara bölünecekti; ve ormanlar parlak renkli kuşlarla gençlik için hışırdayacaklardı, beklentili gençlik için. Orada Jinny ve Hal ile, Tom ve Betty ile karşılaştık; orada şakalaştık, sırlarımızı paylaştık; fırsatın ve mevsimin uygunluğuna göre bir başka yerde yeniden buluşmayı ayarlamadan asla ayrılmadık kapı eşiklerinde. Hayat hoş; hayat iyi. Pazartesiden sonra salı gelir, çarşamba da arkasından.</p>

      <p class="paragraf">“Evet, ama bir süre sonra küçük bir farkla. Belki bir gece odanın görünümü, sandalyelerin düzeni akla getirir onu. Bir köşedeki kanepeye kendimizi bırakmayı, bakmayı, dinlemeyi çeker canımız. Sonra, sırtları pencereye dönük duran iki kişinin arkasında yayılan bir söğüdün dalları belirir belki. Ani bir duygulanımla, ‘Yüz hatları belirsiz kişiler var, güzelliğe bürünmüş,’ deriz. Bunu izleyen sessizlikte, dalgacıklar yayılırken, aslında konuşmamız gereken genç kız, kendi kendine, ‘O yaşlı,’ der. Ama yanılıyordur. Yaş değildir; bir damla düşmüştür; sonra bir damla daha. Zaman, düzeni yeniden bozmuştur. Frenküzümü yapraklarının oluşturduğu kemerin altından sürünerek daha geniş bir dünyaya çıkarız. Nesnelerin doğru düzeni –bu bizim sürekli hayalimizdir– şimdi görünür olmuştur. Böylece, bir an içinde, bir salonda, hayatımız günün gökyüzündeki heybetli yürüyüşüne uyum sağlar.</p>

      <p class="paragraf">“İşte bu yüzden rugan ayakkabılarımı giyip uygun bir kravat bulmak yerine Neville’i aradım. Byron olduğum, Meredith’in genç erkeği olduğum, Dostoyevski’nin bir kitabındaki, şimdi adını hatırlamadığım kahraman olduğum günlerde beni tanımış olan en eski arkadaşımı aradım. Yalnız başınaydı onu bulduğumda, kitap okuyordu. Tertemiz, düzenli bir masa, sistemli bir biçimde düzgünce yana çekilmiş bir perde; Fransızca bir kitabın arasına sokulmuş bir mektup açacağı – hiç kimse, diye düşündüm, onu ilk gördüğümüzdeki tavrını değiştirmiyor, ya da giysilerini. İlk karşılaştığımızdan beri bu koltukta, bu giysilerle oturdu. Burada özgürlük vardı; burada samimiyet vardı; şömineden vuran ışık perdedeki yuvarlak bir elmayı koparıyordu. Orada konuştuk; oturup konuştuk; o bulvarda gezindik, ağaçların altında uzanan bulvarda, bol yapraklı, mırıltılı, meyve yüklü ağaçların altında, öyle çok yürüdük ki orada birlikte, bazı ağaçların çevresindeki çimenler artık seyrelmiş, bazı oyunların ve şiirlerin çevresinde, en sevdiklerimizin – durmaksızın, gelişigüzel orada yürümemiz kelleştirmiş çimenleri. Beklemem gerekirse kitap okuyorum; geceleyin uyanırsam elimle yoklayarak rafta bir kitap arıyorum. Kafamın içinde kaydedilmemiş malzemeden oluşan büyük bir birikim var, şişiyor, sürekli çoğalıyor. Ara sıra bir parça koparıyorum ondan, Shakespeare olabilir bu, Peck adında yaşlı bir kadın olabilir; yatakta sigara içerken kendi kendime, ‘Bu Shakespeare. Bu Peck’ diyorum – tanıdığımdan emin olarak ve bilgimin neden olduğu şokla, ki müthiş keyif verse de dile getiremem. Shakespeare’lerimizi paylaştık onunla, Peck’lerimizi; birbirimizin elindeki baskıları karşılaştırdık; kendimizin Peck’ini ya da Shakespeare’ini daha iyi bir ışık altında görebilmek için diğerimizin ona bakmasına izin verdik; sonra, sanki uçsuz bucaksız sessizlikte bir yüzgeç görünmüş gibi ara sıra bir kelimeyle bölünen o sessizliklerden birine gömüldük; ve sonra o yüzgeç, düşünce, etrafına küçük bir tatmin dalgası, hoşnutluk yayarak tekrar sulara gömülür.</p>

      <p class="paragraf">“Evet, ama ansızın bir saatin tıkırtısını duyarız. Bu dünyaya gömülmüş olan bizler başka bir dünyanın farkına varırız. Acı verir bu. Zamanımızı değiştiren Neville’di. Shakespeare’den bizlere şimşek hızıyla uzanan ruhun sınırsız zamanıyla düşünmüş olan Neville, ateşi körükledi ve belli bir kişinin gelişini işaret eden öteki saate göre yaşamaya başladı. Zihninin geniş ve vakur salınımı daraldı. Tetikteydi. Sokaktaki seslere kulak verdiğini hissedebiliyordum. Bir yastığa dokunduğunu gördüm. İnsanlık âleminin ve bütün geçmiş zamanların kalabalığından bir tek kişiyi, bir tek ânı seçmişti. Holde bir ses duyuldu. Onun söyledikleri huzursuz bir alev gibi havada titreşti. Ayak seslerini birbirinden ayırt ettiğini gözledim; tanıyacağı bir işareti beklediğini ve bir yılanın atikliğiyle kapının tokmağına baktığını. (Algılarının şaşırtıcı kesinliğinin nedeni bu; hep tek bir kişi tarafından eğitildi.) Böylesine yoğun bir tutku, diğerlerini durgun, pırıl pırıl bir sıvının içindeki yabancı maddeyi atarcasına dışarı atar. Kendi tortu dolu, belirsiz ve puslu doğamın farkına vardım, kuşku doluydu, cümlelerle ve cep defterlerine geçirilecek notlarla doluydu. Perdenin kıvrımları hareketsizleşti, donup kaldı; masadaki kâğıt ağırlığı katılaştı; perdenin iplikleri parladı; her şey belirginleşti, dışlaştı, bu sahnede yerim yoktu. Ayağa kalktım bu yüzden; onu terk ettim.</p>

      <p class="paragraf">“Ulu Tanrım, odadan çıkarken nasıl da yakaladı beni, o eski acının sivri dişleri, orada olmayan birine duyulan arzu. Kime? İlk başta bilemedim; sonra Percival’i anımsadım. Aylardır düşünmemiştim onu. Şimdi onunla birlikte gülmek, onunla birlikte Neville’e gülmek – istediğim buydu, kol kola girip gülerek yürümek. Ama yoktu. Orası boştu.</p>

      <p class="paragraf">“Ölülerin sokak köşelerinde ya da rüyalarda üzerimize atlamaları ne kadar tuhaf.</p>

      <p class="paragraf">“Böyle sert ve soğuk olarak üzerime fasılalarla esen bu rüzgâr o gece beni alıp Londra’dan geçirdi, eski arkadaşlarıma götürdü, Rhoda ve Louis’e, birinin yanında olmayı, emniyet duymayı, temas etmeyi arzuluyordum. Merdiveni çıkarken, ilişkileri nasıl diye merak ettim, yalnızken neler konuşuyorlar? Rhoda’nın çaydanlıkla beceriksizce uğraştığını tahmin ettim. Arduaz kaplı damların üstünden ileriye bakıyordu – fıskiyenin hep ıslak perisi, aklı görüntülerde, hayalci. Geceye bakmak için perdeyi aralıyordu. ‘Öteye!’ dedi. “Ayın altında kırlar karanlık.’ Kapıyı çaldım; bekledim. Belki Louis kedi için bir tabağa süt döküyordu; kemikli elleri, suların devasa çalkantısının üzerine, biraz da acıyla çabalayarak kapanan bir gemi havuzunun yanları gibi kapanan Louis; Mısırlının, Hintlinin, elmacık kemikleri çıkık, kıldan yapılma gömlekler giyen adamların ne dediğini bilen Louis. Kapıyı tıklattım; bekledim; yanıt gelmedi. Yeniden taş basamaklardan aşağı indim. Arkadaşlarımız – ne kadar uzak, ne kadar suskunlar, ne kadar az ziyaret etmişiz ve ne kadar az tanımışız onları. Ve ben de, arkadaşlarımın karşısında belirsiz ve bilinmezim; bir hayaletim, bazen görülen, çoğu kez görülmeyen. Hayat bir düş, kuşkusuz. Alevimiz, birkaç gözde dans eden aldatıcı ışık, yakında söndürülecek ve her şey silinip gidecek. Arkadaşlarımı anımsadım. Susan’ı düşündüm. Tarlalar satın almıştı. Seralarında salatalıklar ve domatesler olgunlaşıyordu. Geçen yılın donunun öldürdüğü asmalardan birer ikişer yapraklar büyüyordu. Susan oğullarıyla birlikte ağır adımlarla çayırlardan geçiyordu. Tozluklu adamların eşliğinde arazide dolaşıyor, elindeki sopayla bir dama, çitlere, yıkılmış duvarlara işaret ediyordu. Paytak paytak yürüyen güvercinler geliyordu peşinden, onun becerikli, dünyevi ellerinden düşürdüğü mısırları almak için. ‘Ama ben artık gün ağırırken kalkmıyorum,’ diyordu. Sonra Jinny – kuşkusuz yeni bir genç erkeği konuk ediyordu. Bildik sohbetin en kritik noktasına gelmişlerdi. Oda kararacaktı; sandalyeler düzenlenecekti. Çünkü Jinny hâlâ uygun anı kolluyordu. Hayallere kapılmadan, kristal kadar sert ve berrak, çıplak göğüsleriyle güne karşı koşuyordu. Dikenlerinin bedenine saplanmasına göz yumuyordu. Alnındaki bukle beyazlaştığında onu korkusuzca büküp ötekilerin arasına sokuyordu. Onu gömmeye geldiklerinde her şey düzenli olacak böylece. Kurdelelerin uçları kıvrılmış olarak bulunacaktı. Ama yine de açılıyor kapı. Kim giriyor içeri? diye soruyor ve ayağa kalkıyor geleni karşılamak üzere, hazırlıklı, ilkbaharın ilk gecelerinde, saygıdeğer kentlilerin ayık kafayla yatmaya gittikleri büyük Londra evlerinin önündeki ağaç onun aşkını neredeyse gizleyemediğinde olduğu gibi; tatmin olmuş doğanın bütün tatlılığıyla serinlemiş olarak yere çökerken, onun keyifli çığlığına karışan tramvay gıcırtıları ve kıpırtılı yapraklar bitkinliğini, şahane halsizliğini örtmeliydiler. Ne kadar az ziyaret ediyoruz, ne kadar az tanıyoruz arkadaşlarımızı – doğru; yine de, tanımadığım biriyle karşılaştığımda, ve burada, bu masada, hayatım dediğim şeyi çözmeye çalıştığımda, geri dönüp baktığım tek bir hayat değil; ben tek bir kişi değilim; pek çok kişiyim; kim olduğumu – Jinny, Susan, Neville, Rhoda, ya da Louis mi – tam olarak bilmiyorum; ya da hayatımı onlarınkinden nasıl ayırt edeceğimi.</p>

      <p class="paragraf">“Sonbahar başlarında o gece bir araya geldiğimizde ve bir kez daha Hampton Court’ta akşam yemeği yerken böyle düşünüyordum. İlk başta epeyce huzursuzduk, çünkü her birimiz o güne gelene kadar bir ifadeye bağlanmıştık, ve yoldan geçip buluşma yerine gelen, şöyle ya da böyle giyinmiş olan, bastonlu ya da bastonsuz her kişi, bununla çelişir gibiydi. Jinny’nin Susan’ın kaba ellerine baktığını, sonra kendi ellerini sakladığını gördüm; o şık ve düzenli Neville’in karşısında ben, bütün bu cümlelerin bulandırdığı kendi hayatımın belirsizliğini hissettim. Sonra övündü Neville, çünkü bir odadan utanıyordu ve bir kişiden ve kendi başarısından. Masadaki casuslar, not tutan işbirlikçiler Louis ile Rhoda, ‘Ne de olsa Bernard garsonu bize ekmek getirsin diye gönderebilir – bu temas bize yasak,’ diye düşündüler. Olamadığımız ama aynı zamanda unutamadığımız eksiksiz insanın bedeninin aramızda uzanmış yattığını gördük bir an. Olabileceğimiz her şeyi gördük; kaçırdığımız her şeyi, ve bir an karşımızdakinin hakkına imrendik, tıpkı pasta, tek pasta kesildiğinde kendilerine verilecek dilimin ufalmasını seyreden çocuklar gibi.</p>

      <p class="paragraf">“Bununla birlikte, bir şişe şarabımız vardı, onun baştan çıkarıcılığı düşmanlığımızı unutturdu, kıyaslamaktan vazgeçtik. Yemeğin ortasında dışımızdaki şeyin, olamadığımız şeyin devasa karanlığının çevremizde genişlediğini hissettik. Rüzgâr, tekerleklerin dönüşü zamanın uğultusu oldu ve biz de koştuk – nereye? Ve kimdik biz? Bir an için söndürüldük, yanık kâğıttaki kıvılcımlar gibi yok olduk ve karanlık kükredi. Zamanın, tarihin yanından hızla geçtik. Benim için ancak bir saniye sürdü bu. Kendi hırçınlığım bitirdi onu. Masaya kaşıkla vuruyorum. Nesneleri pusulayla ölçebilseydim ölçerdim, ama benim tek ölçüm bir cümle olduğundan cümleler kuruyorum – şu âna ne uygundu, unuttum. Hampton Court’taki masada altı kişiydik. Kalktık ve caddeden aşağı yürüdük. İncecik, gerçekdışı alacakaranlıkta, bir dar sokakta gülen seslerin yankısı gibi, kesik kesik tekrar yerine geldi neşem, ve bedenselliğim. Kemerli geçidin karşısında, bir sedir ağacının karşısında açık seçik Neville’i, Jinny’yi, Rhoda’yı, Louis’i, Susan’ı ve kendimi gördüm, hayatımızı, kimliğimizi. Yine de Kral William gerçekdışı bir hükümdar gibi görünüyordu ve tacı da olsa olsa cicili bicili bir şey. Ama biz – tuğlaların önünde, dalların önünde, biz altımız, kim bilir kaç milyonlarca milyonlarca kişiden altısı, geçmiş ve gelecek zamanın kim bilir hangi sınırsız bolluğundan bir an için zaferle parladık. O an her şeydi; o an yeterliydi. Ve sonra Neville, Jinny, Susan ve ben, kıyıya vuran bir dalga gibi birbirimizden ayrıldık, teslim olduk – bir sonraki yaprağa, doğru kuşa, çemberli bir çocuğa, sıçrayan bir köpeğe, sıcak bir günün ardından ormanlarda biriken ısıya, kırışık sularda beyaz şeritler gibi kıvrılan ışıklara. Birbirimizden uzaklaştık; ağaçların karanlığında eridik, Rhoda ile Louis’i ölü külü vazosunun yanında, terasta bıraktık.</p>

      <p class="paragraf"><span>“Daldığımız yerden –ne kadar tatlıydı, ne kadar derin!– yüzeye çıktığımızda ve işbirlikçilerin hâlâ orada durduğunu gördüğümüzde, biraz pişmanlık duyduk. Onların koruduğunu biz yitirmiştik. Araya girmiştik. Ama yorgunduk, iyi de olsa kötü de olsa, tamamlanmış da olsa yarım bırakılmış da olsa, karanlık tül iniyordu çabalarımızın üzerine; nehre bakan terasta bir an durduk, ışıklar azalmaktaydı. Gemiler yolcularını kıyıya indiriyorlardı; uzaklardan neşeli sesler geliyordu, şarkı sesleri, sanki insanlar şapkalarını sallıyor, son bir şarkıya eşlik ediyorlardı. Koronun sesi suyun üstünden bu tarafa ulaştı, hayatım boyunca beni etkilemiş olan o eski dürtünün içimde kabardığını hissettim: başka insanların kükreyen sesleriyle yükselip alçalmak, aynı şarkıyı söylemek; neredeyse bilinçsizce gürleyen bir neşenin, duygu, zafer, arzunun kucağında bir yukarı bir aşağı fırlatılmak. Ama şimdi değil. Hayır! Kendimi toparlayamıyordum; kendimi başkalarından ayırt edemiyordum; beni bir dakika önce hevesli, keyifli, kıskanç, açıkgöz ve daha bir sürü şey yapmış olan şeylerin elimde olmadan suya karışmasını engelleyemedim. Durmadan fırlatılmaktan, harcanmaktan, istemesem de sel gibi taşmaktan ve köprünün kemerinin altından, bir öbek ağacın ya da bir adanın çevresinden sessizce, hızla akmaktan, deniz kuşlarının kazıkların üzerinde oturduğu yerlere gitmekten, kabarmış suların üstünden geçip denizde dalgalara dönüşmekten – kendimi böyle harcanmaktan kurtaramadım. Böylece ayrıldık.</span></p>

      <p class="paragraf">“Susan, Jinny, Neville, Rhoda ve Louis’in arasına karışarak akıp gitmek bir tür ölüm müydü öyleyse? Elementlerin yeni bir düzene geçmesi miydi? Bizi bekleyen şeylerin işareti miydi? Not çiziktirilmiş, defter kapatılmıştı, çünkü ben ara sıra öğrenciyim. Derslerimi asla belirtilen saatlerde söylemiyorum. Daha sonra, trafiğin yoğun olduğu saatte Fleet Street’te yürürken o ânı hatırladım; sürdürdüm onu. ‘Sonsuza kadar,’ dedim, ‘kaşığımı sofra örtüsüne vuracak mıyım? Ben de razı olmayacak mıyım?’ Otobüsler birikmişlerdi; birbiri arkasından geldiler ve bir tıkırtıyla durdular, taştan bir zincire eklenen bir halka gibi. İnsanlar geçtiler.</p>

      <p class="paragraf">“Öbek öbek, ellerinde evrak çantalarıyla, inanılmaz bir hızla dalıp çıkarak, taşan bir nehir gibi geçip gittiler. Tünelin içindeki bir tren gibi gümbür gümbür geçtiler. Fırsatını bulup karşıya geçtim; karanlık bir geçide daldım ve saçımı kestirdiğim dükkâna girdim. Başımı arkaya eğdim, bir havlu sardılar bana. Mıhlanmış bedenimi ve geçen insanları görebildiğim aynalar vardı karşımda; duruyorlar, bakıyorlar, sonra da umursamazca gidiyorlardı. Berber makasını ileri geri hareket ettirmeye başladı. O soğuk metalin gidiş gelişlerini durduramayacak kadar güçsüz hissediyordum kendimi. Demek böyle kesilip biçiliyoruz, kesilenler böyle yere bırakılıyor, dedim; nemli çayırlarda, kurumuş ya da filizlenen dalların üzerinde böyle yan yana yatıyoruz. Yapraksız çitlerin üzerinde, rüzgârın ve karın altında bulunmak zorunda değiliz artık; fırtına eserken dik durmak, yükümüzü eğilmeden taşımak zorunda değiliz; ya da, o soluk öğle saatlerinde, kuş ağacın dalına sürtünürken ve yapraklar nemle ağarırken mırıldanmadan durmak zorunda değiliz. Kesildik, yere düştük. Biz hareket halindeyken uyuyan ve biz uyurken kıpkırmızı yanan o duygusuz evrenin bir parçası olmuşuz. Konumumuzdan vazgeçtik ve şimdi dümdüz, kupkuru yatıyoruz ve ne kadar da çabuk unutulduk! Bunun üzerine berberin gözünün ucunda, sokakta ilgisini çeken bir şey varmış gibi bir ifade gördüm.</p>

      <p class="paragraf">“Berberin ilgisini çeken neydi? Berber sokakta ne görmüştü? İşte bu şekilde hatırlanıyorum. (Çünkü ben mistik değilim; bir şey hep didikler beni – merak, kıskançlık, berberlere karşı ilgi filan beni alıp yüzeye çıkarır.) Berber omuzumdaki saçları temizlerken ben de onun kimliğinden emin olmak için çaba harcadım, ve sonra bastonumu sallayarak Strand’e gittim, kendime zıt karakter olarak Rhoda’yı getirdim aklıma, hep kaçamaklı, hep gözleri korku dolu, hep çölde bir sütun arayan, onu bulmak için yola çıkmıştı; kendini öldürmüştü. ‘Bekle,’ dedim, hayali Rhoda’nın koluna girerek (arkadaşlarımıza böyle eşlik ederiz), ‘bu otobüsler gidene kadar bekle. Böyle tehlikeli bir biçimde geçme karşıya. Bu adamlar senin kardeşlerin.’ Onu ikna ederken aynı zamanda kendi ruhumu da ikna ediyordum. Çünkü bu bir tek hayat değil; kadın mı erkek mi olduğumu da her zaman bilemiyorum, Bernard mıyım Neville mi, Louis, Susan, Jinny ya da Rhoda mı – insanların birbiriyle teması bu kadar tuhaf.</p>

      <p class="paragraf">“Bastonumu sallayarak, yeni kesilmiş saçlarımla, ensem karıncalanarak, St. Paul Kilisesi’nin önündeki, Almanya’dan ithal edilmiş, ucuza satılan oyuncakların bulunduğu tezgâhların önünden geçtim – St. Paul Kilisesi, kanatlarını açmış, düşünceli bir tavuk, en kalabalık saatte koruması altından otobüsler, sel gibi kadın ve erkekler akıyor. Louis’in şık kıyafetiyle, elinde bastonuyla ve sert, oldukça havalı adımlarıyla o basamakları nasıl tırmanacağını düşündüm. Avustralya aksanıyla (‘Babam Brisbane’de bankerdi’), bu eski törenlere, aynı ninnileri bin yıldır dinlemiş olan benden daha büyük bir saygıyla yaklaşırdı diye düşündüm. Ne zaman içeri girsem ovalanmış burunlar etkiler beni; parlatılmış pirinçler; anlaşılmaz mırıltılar ve çocuklardan birinin sesinin kayıp ve gezgin bir güvercin gibi kubbenin içinde inlediği ilahiler. Ölülerin sırt üstü yatmaları ve huzuru etkiler beni – eski bayraklarının altında dinlenen savaşçılar. Sonra oymalı bir mezar taşının süslemeleriyle ve saçmalığıyla alay ederim; ve trompetler ve zaferler ve armalar ve yeniden doğuşa, ebedi hayata inanıldığını yineleyen çınlamalı sesler. Etrafta dolaşan meraklı gözüm sonra bana huşu içindeki bir çocuğu gösteriyor; ayaklarını sürüyerek yürüyen bir emekliyi; ya da zavallı sıska göğüslerinde kim bilir hangi mücadeleyi barındıran, trafiğin yoğun saatinde avuntu arayan yorgun tezgâhtar kızların biatlarını. Sağda solda dolaşıyorum ve bakıyorum ve merak ediyorum ve ara sıra, hiç belli etmeden, bir başkasının duasının ışığında kubbeye yükselmeye çalışıyorum, dışarıya, ötelere, nereye giderse oraya. Ama sonra, kayıp ve inleyen güvercin gibi, benim de başaramadığımı, kanat çırpıp alçaldığımı, ve garip bir oluğun, hırpalanmış bir burnun ya da absürt bir mezar taşının üzerine eğlenerek, şaşırarak tünediğimi anlıyorum, ve sonra çocuğun sesi kubbeye yükselirken ve org ara sıra devasa bir zafer ânı yaşarken yine turistlerin, ellerinde rehber kitaplarıyla ayaklarını sürüyerek geçtiklerini görüyorum. O zaman Louis hepimizi nasıl bir çatı altında toplayacak? diye sordum. Nasıl sınırların içine çekecek, kırmızı mürekkebiyle, ucu sipsivri kalemiyle nasıl tek bir bütün yapacak bizi? Ses kubbede, inleyerek, duyulmaz oldu.</p>

      <p class="paragraf">“Ve yeniden sokağa çıktım, kırtasiyecilerin vitrinlerindeki tel tepsilere baktım, sömürgelerde yetiştirilmiş meyvelerin durduğu sepetlere, ‘Pillicock Pillicock’un tepesinde oturdu,’ ya da ‘Hav hav havlar köpekler’, ya da Dünyanın büyük çağı yeniden başlıyor,’ ya da ‘Yaklaş, yaklaş ölüm’ diye mırıldandım, saçmalıkla şiiri karıştırdım, akıntıya kapıldım. Az sonra yapılacak bir şey vardır hep. Salı, pazartesiyi izler; çarşamba da salıyı. Her biri aynı dalgacıkları gönderir. Varoluş halkalar doğurur, bir ağaç gibi. Yapraklar düşer bir ağaçtan düşercesine.</p>

      <p class="paragraf"><span>“Çünkü bir gün çayırlara açılan bir bahçe kapısına yaslandığımda ritim kesildi: şiirler ve mırıltılar, saçmalıklar ve şiir. Ruhumda bir alan temizlendi. Alışkanlığın kalın yapraklarının arasından baktım. Kapıya yaslanıp eğilirken boşa harcanmış pek çok şeyden, tamamlanamayan pek çok şeyden, pek çok ayrılıktan pişmanlık duydum, çünkü insan arkadaşını görmek için Londra’nın öbür ucuna gidemiyor, hayat pek çok meşguliyetle dolu, gemiye atlayıp Hindistan’a da gidilemiyor, mavi sularda balık avlayan çıplak bir adamı görmek için. Hayatın eksik kaldığını, tamamlanmayan bir cümle olduğunu söylemiştim. Trende önüne gelen herhangi bir satıcıdan enfiye alan benim gibi biri için tutarlı kalmak olanaksızdı – nesillerin duygusunu, Nil’e kırmızı testiler taşıyan kadınların, fetihler ve göçler arasında şakıyan bülbülün duygusunu korumak. Çok büyük bir girişimdi, dedim, ve merdiveni çıkmak için ayağımı nasıl sürekli kaldırabilirim? Birlikte Kuzey Kutbu’na gittiğim bir arkadaşla konuşur gibi konuştum kendimle.</span></p>

      <p class="paragraf">“Pek çok büyük serüvende benimle birlikte olan o ‘Kendi’mle konuştum; herkes yattıktan sonra ateşin karşısında oturan, közleri maşayla karıştıran o sadık adamla; anlaşılmaz bir biçimde ve varoluşun ani genişlemeleriyle biçimlenmiş olan, bir meşe ormanında, nehrin kıyısında bir söğüdün altında oturan, Hampton Court’ta bir parmaklığın üzerinden eğilen, acil durumlarda kendini toplayıp kaşığını masaya vurarak, ‘Razı değilim,’ diyen adamla.</p>

      <p class="paragraf">“Ben kapıya yaslanıp, altımda renk renk dalgalanan çayırlara bakarken bu ‘kendi’ yanıt vermedi. İtiraz etmedi. Cümle kurmaya kalkışmadı. Yumruğunu sıkmadı. Ben bekledim. Dinledim. Hiçbir şey gelmedi, hiçbir şey. Tamamen terk edildiğime ansızın inanarak, Şimdi artık hiçbir şey yok, diye bağırdım o zaman. Bu uçsuz bucaksız denizi hiçbir yüzgeç bölmüyor. Hayat beni mahvetti. Konuştuğumda hiçbir yankı oluşmuyor, farklı sözcükler de. Bu ölüm, arkadaşların ölümünden, gençliğin ölümünden daha gerçek. Ben berber dükkânında havluya sarılıp sarmalanmış figürüm, ancak o kadar yer kaplıyorum.</p>

      <p class="paragraf"><span>“Altımdaki sahne soldu. Güneş tutulması gibiydi, yazın coşan bitkilerle dolan dünya güneş çekilince, kurudu, kırılgan ve yapay kaldı. Ayrıca kıvrılarak uzayan bir yolda, oluşturduğumuz grupların toz içinde dans ettiğini gördüm, bir araya gelmelerini, birlikte yemek yemelerini, şu ya da bu odada buluşmalarını. Kendi tükenmeyen gayretimi gördüm – birinden ötekine nasıl koştuğumu, getirip götürdüğümü, dolaşıp döndüğümü, şu ya da bu gruba katıldığımı, şurada öpüp burada geri çekildiğimi; olağandışı bir amaçla, koku alan bir köpek gibi burnumu yerden kaldırmayarak işin peşini bırakmadığımı; ara sıra başımı geriye atarak, ara sıra hayretle bağırarak, tereddüt ederek, sonra yeniden burnumu kokunun geldiği yere çevirerek. Ne biçim çöp – ne kargaşa; burada doğum, şurada bir ölüm; lezzet ve tatlılık; çaba ve ıstırap; bense hep oraya buraya koşarak. Şimdi bu bitmişti. İştahım kalmamıştı; insanları zehirleyeceğim dikenler yoktu artık içimde; keskin dişlerim, pençe gibi ellerim de yoktu, armudu ve üzümü ve meyve bahçesinin duvarından yansıyan güneşi hissetmek için bir arzum da.</span></p>

      <p class="paragraf">“Ormanlar kaybolmuştu, yeryüzü gölgeler ülkesi olmuştu. Kış manzarasının sükûnetini bölen bir ses yoktu. Horozlar ötmüyor, duman tütmüyordu; trenler hareket etmiyordu. Kendi olmayan bir insan, dedim. Bir bahçe kapısına yaslanan ağır bir beden. Ölü bir adam. Tozların dansını sakin bir umutsuzlukla, tam bir hayal kırıklığıyla inceledim; hayatım, arkadaşlarımın hayatları, ve o harika varlıklar, süpürgeli adamlar, yazı yazan kadınlar, nehir kıyısındaki söğüt ağacı – bulutlar ve hayaletler, onlar da tozdan yapılma, azalıp çoğalan, altın rengine ya da kırmızıya dönüşen, doruklarını yitiren ve bir oraya bir buraya doğru kabaran, kararsız, nafile bulutlar gibi değişen tozdan. Elimdeki not defterimde cümleler kurarken sadece değişiklikleri not etmiştim; kendim bir gölgeyken, gölgeleri hamaratça not etmiştim. Şimdi nasıl ilerleyebilirim, dedim, kendi diye bir şeyim olmadan, ağırlıksız ve ileriyi görmeden, ağırlıksız bir dünyanın içinden hayallerim olmadan geçerek?</p>

      <p class="paragraf">“Hayal kırıklığımın ağırlığı, yaslandığım kapının hızla açılmasına neden oldu ve ben, yaşlı bir adam, kır saçlı, kilolu bir adam donuk çayırlardan, boş çayırlardan hızla geçtim. Artık yankıları duymayacak, hayaletler görmeyecek, itirazla karşılaşmayacak, ama hep gölgesiz yürüyecek, cansız toprakta iz bırakmayacaktım. En azından ağızlarındakini ağır ağır çiğneyen, ayaklarını birbiri ardına koyan koyunlar olsaydı, ya da bir kuş, ya da toprağa küreğini saplayan bir adam, hiç olmazsa beni tökezletecek bir dikenli dal ya da içine düşeceğim, ıslak yapraklarla nemlenmiş bir çukur – ama hayır, hüzün patikası beni dosdoğru götürdü, daha da soğuğa, ve renksizliğe ve aynı manzaranın değişmeyen, ilginç olmayan görünümüne.</p>

      <p class="paragraf"><span>“Öyleyse ışık yeryüzüne nasıl dönüyor güneş tutulduktan sonra? Mucizevi bir şekilde. Narince. İncecik çizgiler halinde. Cam bir kafes gibi asılı duruyor. Minicik bir sarsıntının parçalayacağı bir halka. Orada bir kıvılcım var. Bir an sonra da gri-kahverengi bir aydınlık. Sonra da bir buhar, sanki yeryüzü ilk kez soluk alıp veriyormuş gibi, bir kez, iki kez. Sonra o bulanıklığın altında biri yürüyor yeşil bir ışıkla. Sonra beyaz bir hayalet dönerek fırlıyor. Ormanlar mavi ve yeşil zonkluyor, ve çayırlar yavaş yavaş kırmızıyı, altın rengini, kahverengini içiyorlar. Ansızın bir ırmak mavi bir ışığı yakalıyor. Ağır ağır suyu çeken bir sünger gibi yeryüzü renk emiyor. Ağırlaşıyor; yuvarlaklaşıyor; havada asılı kalıyor; ayaklarımızın altına yerleşip sallanıyor.</span></p>

      <p class="paragraf">“Böylece manzara bana geri döndü; çayırların altımda renk renk dalgalanarak aktıklarını gördüm, ama artık şu farkla; gördüm ama görülmedim. Gölgesiz yürüdüm; habersizce geldim. Eski palto, eski yanıt düşmüştü üzerimden; gürültüleri geri yansıtan çukur el. Bir hayalet gibi ince, bastığım yerde iz bırakmadan, sadece algılayarak, ayak basılmamış yeni bir dünyada yalnız başıma yürüdüm; taze çiçeklere sürtündüm, bir çocuk gibi tek heceli sözcüklerle konuşabildim ancak; cümlelerin koruması olmadan – ben ki onca cümle kurmuştum; yanımda kimse olmadan, ben ki hep benim gibilerle olmuştum; bir başıma, ben ki yanımda hep şöminenin boş ızgarasını ya da içinden altın bir halka sallanan dolabı paylaşacak biri olurdu.</p>

      <p class="paragraf">“Ama ‘kendi’ olmadan seyredilen bir dünya nasıl betimlenir? Sözcükler yok. Mavi, kırmızı – onlar bile dikkat dağıtır, onlar bile kalınlaşıp gizler, ışığı geçirmek yerine. Yeniden nasıl betimleyebiliriz ya da sözcükleri birbirine eklemleyerek bir şey söyleyebiliriz? – solduğunu söyleyebiliriz sadece, ağır ağır bir dönüşümden geçtiğini, kısacık bir yürüyüş sırasında bile alışkanlık haline geldiğini – bu manzaranın da. İnsan hareket ederken ve bir yaprak ötekini yinelerken körlük geri döner. Biz bakarken şirinlik geri döner, bir dizi hayalet cümleyle. Dolu dolu soluk alıp veririz; aşağıdaki vadide tren iki yanından kulak gibi sarkan dumanla çayırlardan geçiyor.</p>

      <p class="paragraf">“Ama bir an, akan denizin ve ormanların sesinin çok yukarılarında, çayıra oturmuştum, evi, bahçeyi, ve sahilde çatlayan dalgaları görmüştüm. Resimli kitabın sayfalarını çeviren yaşlı dadı durmuş ve ‘Bak,’ demişti, ‘Bu, gerçektir.’</p>

      <p class="paragraf">“Bu gece Shaftesbury Caddesi’nden gelirken bunları düşünüyordum. Resimli kitaptaki o sayfayı düşünüyordum. Paltolarımızı asmak için gittiğimiz yerde sana rastlayınca kendi kendime, ‘Kiminle buluştuğumun önemi yok,’ dedim. ‘”Olmak”la ilgili şu önemsiz mesele bitti artık. Bunun kim olduğunu bilmiyorum; aldırmıyorum da; birlikte yemek yiyeceğiz.’ Paltomu astım, sizin omzunuza dokundum ve ‘Yanıma oturun,’ dedim.</p>

      <p class="paragraf">“Yemek bitti; meyve kabuklarıyla ve ekmek kırıntılarıyla dolu çevremiz. Şu salkımı koparıp size vermeye çalıştım; ama içinde öz ya da hakikat var mı, bilmiyorum. Tam olarak nerede bulunduğumuzu da bilmiyorum. Şu bir parça gökyüzü hangi şehrin üzerinde? Paris’te mi oturuyoruz, Londra’da mı, yoksa kartalların dönendiği yüksek dağların eteklerindeki, servilerin altındaki pembe badanalı evlerin olduğu güneydeki bir şehirde mi? Şu anda emin olamıyorum.</p>

      <p class="paragraf">“Şimdi unutmaya başlıyorum; masaların sabitliğinden, burasının ve şimdinin gerçekliğinden kuşku duymaya, görünüşte sağlam nesnelerin kenarlarına parmaklarımın eklemlerini vurup ‘Sert misin sen?’ diye sormaya başlıyorum. O kadar değişik şey gördüm, o kadar farklı cümleler kurdum ki. Yeme, içme ve gözlerimi yüzeylerde gezindirme sürecinde, ruhu içine alan, gençlikte insanı hapseden o ince, sert kabuğu yitirdim – şiddet bu yüzden, gençlerin acımasız gagalarının tık tık tık vuruşu bu yüzden. Ve şimdi de soruyorum: ‘Ben kimim?’ Bernard, Neville, Jinny, Susan, Rhoda ve Louis’ten söz ettim. Onların hepsi miyim ben? Ben tek ve farklı mıyım? Bilmiyorum. Burada birlikte oturduk. Ama Percival öldü, Rhoda da öldü; bölündük; burada değiliz. Yine de bizi ayıran hiçbir engel bulamıyorum. Benimle onlar arasında hiçbir sınır çizgisi yok. Konuşurken, ‘Ben sizim’ diye hissettim. Bunca önemsediğimiz, bunca heyecanla koruduğumuz kimlik alt edilmişti. Evet, yaşlı Mrs. Constable süngerini kaldırdığından ve başımdan aşağı sıcak su dökerek beni etle kapladığından beri duyarlı, çabuk kavrayan biri oldum. Percival düşerken alnıma yediğim darbe şurada işte. Jinny’nin Louis’e verdiği öpücük de şurada, ensemde. Gözlerime Susan’ın gözyaşları doluyor. Çok uzakta, Rhoda’nın gördüğü, altın bir iplik gibi titreşen sütunu görüyorum ve Rhoda atladığında oluşan rüzgârı hissediyorum.</p>

      <p class="paragraf">“Burada, bu masada ellerimin arasında hayatımın hikâyesini biçimlendirmeye girişince ve onu sizin önünüze eksiksiz bir şey olarak koyunca, çoktan kaybolmuş, derine inmiş, şu ya da bu hayatın içine gömülmüş ve onun bir parçası olmuş şeyleri hatırlamam gerekiyor; rüyaları da hatırlamalıyım, çevremi saran şeyleri ve yoldaşları da, gece gündüz bizi rahat bırakmayan o eski yarı duyulur hayaletleri; uykularında yana dönen, anlaşılmaz çığlıklar atan, hayalet parmaklarını uzatıp ben kaçarken yakalamaya çalışan – olmuş olabileceğimiz insanların gölgeleri; doğmamış ‘kendi’lerimiz. Yaşlı barbar da var, vahşi adam, parmaklarıyla bağırsaktan yapılma halatları kurcalayan kıllı adam; gürültüyle yiyen ve geğiren, gırtlaktan, karnından konuşan – eh, burada işte o. İçimde çömelmiş. Bu gece bıldırcın, salata ve çörekle ağırlandı. Şimdi pençesinde bir kadeh eski, kaliteli konyak tutuyor. Ben yudumlarken o törpülüyor, mırıldanıyor ve omurgamdan aşağı ılık ürpertiler gönderiyor. Doğru, yemeğe oturmadan ellerini yıkıyor, ama hâlâ kıllı o eller. Pantolonunu ve yeleğini ilikliyor, ama onların içinde aynı organlar var. Yemeğini vermeyip bekletirsem homurdanıyor. Sürekli somurtuyor ve söyleniyor, arzu ettiği şeyi açgözlülüğünü ve hırsını gösteren yarı deli hareketleriyle işaret ediyor. Emin olun, bazen onu zaptetmekte zorlanıyorum. O adam, o kıllı, maymuna benzeyen adam, benim hayatıma kendi rolünü kattı. Yeşil şeylere daha yeşil bir parıltı verdi, kırmızı alevli, dumanı yoğun ve yakıcı olan meşalesini her yaprağın arkasına tuttu. Hatta serin bahçeyi bile aydınlattı. Meşalesini, kızların ansızın kırmızı ve baş döndürücü bir saydamlıkla ışıldar gibi olduğu karanlık ara sokaklarda salladı. Ah, meşalesini havaya fırlattı! Benimle çılgın danslar yaptı!</p>

      <p class="paragraf">“Ama o kadar. Şimdi, bu gece, ruhum zeminine halılar serilmiş, mırıltılar duyulan ve mihraplardan dumanlar tüten serin bir tapınak gibi kat kat yükseliyor; ama kayıp güvercin inlerken ve mezarların üstünde bayraklar titreşirken ve gece yarısının kara rüzgârları açık pencerelerin dışındaki ağaçları sallarken yukarıda, benim dingin başımda, sadece zarif ezgiler var, tütsü dalgaları. Bu üstün konumdan bakarken ekmek kırıntıları bile ne kadar güzel görünüyor! Armutların kabukları ne kadar da biçimli spiraller oluşturuyor – ne kadar inceler ve bir denizkuşunun yumurtası gibi benekliler. Yan yana konulmuş çatallar bile duru, mantıklı, düzgün görünüyor; bıraktığımız küçük ekmeklerin sivri tepeleri bile parlak, sarı kabuklu, sert. Elime bile tapabilirim, yelpaze gibi açılan kemiklerinin arası mavi, gizemli damarlarla örülmüş, şaşırtıcı derecede uygun ve esnek görünen, yumuşacık kıvrılabilen ya da ansızın ezebilen elime – sonsuz duyarlığıyla.</p>

      <p class="paragraf">“Sınırsız bir kabul etme yeteneği, her şeyi içine alabilen, dolulukla titreyen, yine de berrak, sağlam –varlığım böyle görünüyor, artık dışarı çıkıp gitme arzusu duymayınca; merak artık binlerce renge boyamayınca onu. Derinde yatıyor, gelgitsiz, bağışık, çünkü, ‘Bernard’ dediğim adam, içine notlar aldığı bir defteri cebinde taşıyan adam artık yaşamıyor – ay için cümleler, yüz hatlarıyla ilgili notlar; insanlar nasıl görünüyor, nasıl dönüyor, sigara izmaritlerini yere nasıl atıyor; K’nın altında kelebek tozu, Ö’nün altında ölüme takılabilecek adlar yazılı. Ama bırakalım şimdi kapı açılsın, durmaksızın menteşelerinin üzerinde gidip gelen cam kapı. Bir kadın girsin içeri, smokin giymiş, bıyıklı bir genç adam gelip otursun; bana söyleyebilecekleri bir şey var mı? Hayır! Bütün bunları ben de biliyorum. Ve eğer kadın ansızın ayağa kalkıp giderse ‘Bak canım,’ derim, ‘artık sana bakmamı isteyemezsin benden.’ Ömrüm boyunca sesini duyduğum, beni uyandıran ve dolabın üzerindeki altın halkayı görmemi sağlayan dalganın sahilde çatlaması, elimde tuttuğum şeyi sarsmıyor artık.</p>

      <p class="paragraf">“Ve böylece, nesnelerin sırrını üzerime alarak buradan hiç ayrılmadan, oturduğum yerden kıpırdamadan bir casus gibi gidebilirim. Vahşilerin kamp ateşinin çevresinde oturduğu çöllerin uzak köşelerini ziyaret edebilirim. Güneş yükseliyor; genç kız ateş kalpli sıvı mücevherleri alnına götürüyor; güneş, ışınlarını dosdoğru uykudaki eve gönderiyor; dalgalar çubuklarını derinleştiriyorlar; sahile atıyorlar kendilerini; püsküren sular geri geliyor; sularını sürükleyerek sandalı ve boğadikenlerini kuşatıyorlar. Kuşlar bir ağızdan şakıyor; çiçeklerini saplarının arasından derin tüneller geçiyor; ev ağarıyor; uyuyan kişi geriniyor; yavaş yavaş her şey canlanıyor. Odaya ışık doluyor ve birbiri ardına gölgeleri sürüklüyor, bir köşede anlaşılmaz kıvrımların arasında asılı kalıyorlar. Ortadaki gölgede ne var? Bir şey var mı? Hiçbir şey yok mu? Bilmiyorum.</p>

      <p class="paragraf">“Ah, ama işte yüzünüz. Sizinle göz göze geliyorum. Kendi-min çok geniş, bir tapınak, bir kilise, koca bir evren olduğumu, sınırsız ve her yerde, her şeyin kıyısında ve burada da bulunabileceğimi düşünürdüm, oysa şimdi sizin gördüğünüzden başka bir şey değilim – yaşlıca bir adam, oldukça kilolu, şakakları kırlaşmış, (kendimi aynada görüyorum) dirseğinin birini masaya dayıyor ve sol elinde yıllanmış konyak dolu bir bardak tutuyor. Bana böyle bir darbe indirdiniz. Posta kutusuna, küt, koştum. İki yana sallanıyorum. Ellerimi başıma koyuyorum. Şapkam yok – bastonumu düşürmüşüm. Tam bir budala gibi davrandım, yanımdan geçenler benimle alay etmekte haklılar.</p>

      <p class="paragraf">“Tanrım, hayat inanılmaz iğrenç! Bize nasıl pis oyunlar oynuyor: bir an özgürüz, sonra bu. Yeniden ekmek kırıntılarının ve lekeli peçetelerin arasındayız. Şu bıçağın üzerindeki yağlar donmuş. Düzensizlik, pislik ve kokuşma var etrafımızda. Ölü kuşları ağızlarımıza alıyorduk. Bu yağlı ekmek kırıntılarıyla, kirlenmiş peçetelerle ve küçük leşlerle kurmak zorundayız. Hep yeniden başlıyor; hep düşman vardır; gözlerimizle buluşan gözler; bizimkilerle kenetlenen parmaklar; bekleme çabası. Garsonu çağırın. Hesabı ödeyin. Koltuklarımızdan kaldırmalıyız kendimizi. Paltolarımızı bulmamız gerek. Gitmemiz gerek. Gerek, gerek, gerek – iğrenç bir sözcük. Kendimi bağışık sanmıştım, ‘Artık bunlardan kurtuldum,’ demiştim, şimdiyse dalganın beni devirdiğini görüyorum, tepetaklak, neyim varsa sağa sola dağıtarak, her şeyi toplamalıyım, bir araya getirmeliyim, üst üste yığmalıyım, gücümü toplayıp ayağa kalkmalı ve düşmanımın karşısına dikilmeliyim.</p>

      <p class="paragraf">“Bunca acıya katlanmayı becermemize rağmen bunca acıya yol açmamız çok tuhaf. Pek az tanıdığım birinin yüzünün –sanırım bir kez, Afrika’ya giden bir geminin iskelesinde karşılaştık, gözleri, yanakları, burun delikleri şöyle bir gözüme çarpmıştı– insana böyle hakaret edebilecek kadar güçlü olması çok tuhaf. Bakarsınız, yemek yersiniz, gülümsersiniz, canınız sıkılır, hoşlanırsınız, kızarsınız – bütün bildiğim bu. Ama yanımda bir-iki saat oturmuş olan bu gölge, içinden iki göz bakan bu maske, beni geri itebilme, bütün o öteki yüzlerin arasına mıhlama, sıcak bir odaya kapatma ve bir pervaneymişim gibi mumdan muma koşturma gücüne sahip.</p>

      <p class="paragraf">“Ama bekleyin. Paravanın gerisinde hesap hazırlanırken bekleyin biraz. Sendeleyerek meyve kabuklarının, ekmek kırıntılarının ve bayat et artıklarının arasına düşmeme neden olan yumruğunuz için size sövdüğüme göre, bana baskı yapan o bakışınızın altında bunu, şunu ve öbürünü nasıl algılamaya başladığımı tek heceli sözcüklerle kayda geçireceğim. Saat tıkır tıkır çalışıyor; kadın aksırıyor; garson geliyor – yavaş yavaş bir araya geliniyor, bir bütün olunuyor, hızlanılıyor ve birleşiliyor. Dinleyin: Bir düdük ötüyor, tekerlekler hızlanıyor, kapı menteşelerinin üzerinde gıcırdıyor. Karmaşıklık ve gerçeklik ve mücadele duygumu yeniden kazanıyorum ve bunun için size teşekkür ediyorum. Ve biraz acıyarak, biraz imrenerek ve bolca iyi niyetle elinizi tutuyor ve size iyi geceler diliyorum.</p>

      <p class="paragraf">“Tanrı yalnızlıktan razı olsun! Yalnızım şimdi. Neredeyse tanımadığım o şahıs gitti, bir trene yetişmek için, taksiye binmek için, bir yere ya da tanımadığım birinin yanına gitmek için. Bana bakan surat gitti. Baskı kalktı. Şunlar boş kahve fincanları. Sandalyeler de döndürülmüş ama kimse oturmuyor üzerlerinde. İşte boş masalar, bu gece artık kimse gelmeyecek o masalarda yemek yemek için.</p>

      <p class="paragraf">“Zafer şarkımı söyleyeyim şimdi. Yalnızlığa şükürler olsun. Yalnız kalayım. Bu varoluş tülünü kaldırıp atayım, en ufak solukta değişen şu bulutu, gece-gündüz, bütün gece ve bütün gündüz. Burada otururken değiştim ben. Gökyüzünün değiştiğini izledim. Bulutların yıldızları örttüğünü, sonra onları serbest bıraktığını, sonra yeniden örttüğünü gördüm. Artık onların değişimlerine bakmıyorum. Şimdi artık kimse görmüyor beni ve ben de artık değişmiyorum. Gözün baskısını, bedenin taleplerini ve yalanlara ve cümlelere duyulan ihtiyacı yok eden yalnızlığa şükürler olsun.</p>

      <p class="paragraf">“Cümlelerle tıka basa dolu defterim yere düştü. Masanın altında duruyor, gün ağarırken bezgin bezgin gelecek ve kâğıt parçaları, günü geçmiş tramvay biletleri, buruşturulmuş ve atılsın diye şurada burada çöplerin yanında bırakılmış not kâğıtları arayacak olan gündelikçi kadın süpürecek onu. Ay için nasıl bir cümle var? Aşk için nasıl? Ölüme nasıl bir ad vereceğiz? Bilmiyorum. Âşıkların kullandığı gibi kısa bir dil, çocuklar gibi tek heceli sözcükler gerek bana, odaya girdiklerinde, annelerini dikiş dikerken, parlak renkli bir yün parçasını, bir tüyü ya da bir parça şintz kumaşını eline alırken görünce söylediklerinden. Ulumak istiyorum; bağırmak. Fırtına bataklığı aştığında ve bir çukurda kimse görmeden yatarken beni yalayarak geçtiğinde sözcüklere ihtiyacım yok. Güzel bir şeye de. Dört ayağının üzerine düşen hiçbir şeye ihtiyacım yok. Göğüslerimizde kırılan ve çınlayarak sinirden sinire geçen çılgın bir ezgi, yanlış cümleler doğuran tınlamaların ve sevimli yankıların hiçbirine ihtiyacım yok. Cümlelerle işim bitti.</p>

      <p class="paragraf"><span>“Sessizlik çok daha iyi; kahve fincanı, masa. Direğin üzerinde kanatlarını açan yalnız deniz kuşu gibi tek başına oturmak çok daha iyi. Burada sonsuza kadar yalın nesnelerle oturayım, bu kahve fincanıyla, bu bıçakla, bu çatalla, nesnelerin kendisiyle, kendim kendimken. Gelip de dükkânı kapatma ve gitme vakti geldiğine dair imalarla benim canımı sıkmayın. Beni rahatsız etmemeniz, burada uzun uzun, sessizce, tek başıma oturmama göz yummanız için bütün paramı verirdim.</span></p>

      <p class="paragraf">“Ama şimdi, yemeğini yemiş olan şef garson görünüyor ve kaşlarını çatıyor; cebinden atkısını çıkarıyor ve göstere göstere gitmeye hazırlanıyor. Gitmeliler; panjurları kapamalılar, masa örtülerini katlamalılar ve masaların altını ıslak bir bezle şöyle bir temizlemeliler.</p>

      <p class="paragraf">“Lanet olsun. Bütün bunlardan ne kadar yılmış ve bıkmış olsam da kendimi toparlamalı ve kendi paltomu bulmalıyım; kollarımı paltomun kollarına sokmalıyım; gece havasına karşı boynuma atkımı sarmalı ve dışarı çıkmalıyım. Ben, ben, ben, ne kadar yorgun olsam da, ne kadar tükenmiş olsam da, burnumu nesnelerin yüzeylerine sürtmekten neredeyse yıpranmış olsam da, ben bile, oldukça ağırlaşan ve çabalamaktan hoşlanmayan bu yaşlı adam, kalkıp gitmeli ve son trene yetişmeliyim.</p>

      <p class="paragraf">“Yine bildik sokağı görüyorum önümde. Uygarlığın tentesi yanıp kül olmuş. Gökyüzü, cilalı bir balina kemiği kadar koyu renkte. Ama lamba ışığından mı yoksa söken şafaktan mı bilmem, gökyüzünde bir ışıma var. Bir kıpırdanma – bir yerdeki çınar ağaçlarında serçeler cıvıldıyor. Günün ağaracağı hissediliyor. Buna şafak demeyeceğim. Sokakta durmuş başı dönerek gökyüzüne bakan yaşlı bir adam için şehirdeki şafak nedir? Şafak, gökyüzünün biraz ağarmasıdır; bir tür yenilenmedir. Bir başka gün; bir başka cuma; bir başka martın yirmisi, ya da ocağın, eylülün. Bir başka genel uyanış. Yıldızlar geri çekiliyor ve sönüyorlar. Dalgaların arasındaki çubuklar derinleşiyorlar. Çayırların üzerindeki sis tabakası yoğunlaşıyor. Güllerin üzerinde bir kırmızılık toplanıyor, hatta yatak odası penceresinin yanından sarkan soluk gülde bile. Bir kuş şakıyor. Kulübelerde ilk mumlar yakılıyor. Evet, bu sonsuz yenilenme, bitmeyen yükseliş ve düşüş ve düşüş ve yeniden yükseliş.</p>

      <p class="paragraf">“Ve benim içimde de dalga yükseliyor. Kabarıyor; sırtı kavisleniyor. Bir kez daha yeni bir arzunun farkında oluyorum, süvarisinin önce mahmuzladığı sonra da gemini çektiği gururlu at gibi bir şey yükseliyor altımda. Sırtına bindiğim sen, şimdi bize yaklaştığını sezdiğimiz düşman kim, bu kaldırımda eşelenerek dururken biz? Ölüm o. Düşmanımız, ölüm. Mızrağımı indirerek ve saçlarım genç bir adamın, Hindistan’da dörtnala giden Percival’in saçları gibi uçuşarak ölüme doğru koşuyorum. Atımı mahmuzluyorum. Sana doğru fırlatacağım kendimi, yenilmeden ve boyun eğmeden, Ah Ölüm!”</p>

      <p class="paragraf para-style-override-18"><span class="char-style-override-2">Dalgalar sahilde çatladı.</span></p>

      <div>
        <div>
          <p class="dipnot"><a href="#footnote-225-7-backlink" id="footnote-225-7">7</a> <span>İngiltere’de, Wiltshire eyaletinde, İÖ 3000-2000 arasındaki bir dönemde kurulmuş, tarih öncesi bir anıt. Daire şeklinde yerleştirilmiş iri taşlardan oluşur. (ç.n.)</span></p>
        </div>

        <div>
          <p class="dipnot"><a href="#footnote-225-8-backlink" id="footnote-225-8">8</a> <span>W. Shakespeare,</span> <span class="char-style-override-2">Fırtına</span><span>, Ariel’in Şarkısı’ndan. (ç.n.)</span></p>
        </div>

        <div>
          <p class="dipnot"><a href="#footnote-225-9-backlink" id="footnote-225-9">9</a> <span>W. Shakespeare,</span> <span class="char-style-override-2">On İkinci Gece</span><span>’den. (ç.n.)</span></p>
        </div>

        <div>
          <p class="dipnot"><a href="#footnote-225-10-backlink" id="footnote-225-10">10</a> <span>W. Shakespeare, 116. Sone’den. (ç.n.)</span></p>
        </div>
      </div>
    </div>
  </div>
</body>
</html>