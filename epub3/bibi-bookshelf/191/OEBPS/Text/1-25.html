<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-25.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-25.html" xml:lang="tr-TR">
    <div>
      <p class="split"></p>

      <p class="paragraf">“Hampton Court” dedi Bernard. “Hampton Court. Burası bizim buluşma yerimiz. ‘Hampton Court’un kırmızı bacalarına, kare şeklindeki mazgallara bak. “Hampton Court’ diyen sesimin tonu orta yaşlı olduğumu kanıtlıyor. On yıl, on beş yıl önce olsa, Hampton Court? derdim, soru sorar gibi – Nasıldır orası? Göller, labirentler var mıdır orada? Ya da sesimde beklentiyle, Orada başıma neler gelecek? Kiminle karşılaşacağım? Şimdi, Hampton Court –Hampton Court– sözcükler, yarım düzine telefon mesajıyla ve kartpostallarla o kadar uğraşarak temizlediğim mekânda bir gonk çaldırıyor, peş peşe ses dalgaları yayıyor, gür, yankılı; ve resimler çıkıyor ortaya –yaz öğle sonraları, tekneler, eteklerini kaldıran yaşlı hanımlar, kışın bir ölü külü kabı, martta birkaç nergis– bütün bunlar, şimdi her sahnenin üzerini kaplayan derin suların yüzeyine çıkıyor.</p>

      <p class="paragraf"><span>Orada, buluşma yerimiz olan lokantanın kapısında, duruyorlar çoktan – Susan, Louis, Rhoda, Jinny ve Neville. Hep birlikte gelmişler bile. Az sonra, ben yanlarına katıldığımda, başka bir düzen oluşacak, başka bir motif. Şimdi ziyan olan, müsrifçe sahnelere dönüşen şey, denetlenecek, durdurulacak. Bu baskıya boyun eğmek istemiyorum. Elli metre uzaklıktan bile içimdeki düzenin değiştiğini hissediyorum. Onların toplumunun mıknatısı beni çekiyor. Yaklaşıyorum. Beni görmüyorlar. Şimdi Rhoda beni görüyor ama, buluşmanın şokunun yarattığı dehşet içinde, bir yabancıymışım gibi davranıyor. Şimdi Neville arkasına dönüyor. Birden elimi kaldırıp Neville’i selamlarken ‘Ben de Shakespeare’in sonelerinin sayfalarının arasına çiçekler koydum,’ diye bağırıyorum, çok heyecanlıyım. Küçük teknem kıyılmış, çırpıntılı dalgaların üzerinde iki yana sallanıyor. Buluşmanın şokuna iyi gelecek (söylemiş olayım) hiçbir ilaç yok.</span></p>

      <p class="paragraf">“Pütürlü kenarları, kaba kenarları birbiriyle birleştirmek rahatsızlık verici; ancak yavaş yavaş, ayaklarımızı sürüyerek, yere vurarak lokantaya girince, paltolarımızı, şapkalarımızı çıkarınca buluşmamız hoşlaşıyor. Şimdi bir parka, batan güneşin hâlâ muhteşem bir şekilde aydınlattığı ve ağaçların arasında altın bir çizgi oluşturduğu yeşil bir alana bakan uzun, boş yemek salonunda toplanıyor ve oturuyoruz.”</p>

      <p class="paragraf">“Şimdi yan yana otururken,” dedi Neville, “bu ensiz masada, ilk duygumuz henüz yatışmadan, ne hissediyoruz? Dürüst olalım şimdi, açık ve dolaysız konuşalım, zorlukla buluşan eski arkadaşlara yaraşan şekilde, buluştuğumuzda ne hissediyoruz? Keder. Kapı açılmayacak; o gelmeyecek. Ve biz yüklüyüz. Artık hepimiz orta yaşlıyız ve hepimizin sırtında yük var. İndirelim bu yüklerimizi. Hayatınızı nasıl kullandınız, diye soralım, ve ben? Sen Bernard; sen Susan; sen Jinny; ve Rhoda ve Louis? Listeler kapılara asıldı. Ekmeklerimizi bölmeden ve balıkla salatamızı yemeye başlamadan elimi cebime atıyor ve kimlik belgelerimi buluyorum – üstünlüğümü kanıtlamak için taşıdığım şeyleri. Sınavı geçtim. Kendi cebimdeki kâğıtlar bunu kanıtlıyor. Ama senin turplarla, buğday tarlalarıyla dolu gözlerin beni rahatsız ediyor Susan. Cebimdeki bu kâğıtlar –sınavı geçtiğimi kanıtlayan gürültü– hafif bir ses çıkarıyor, tıpkı boş bir tarlada ekinkargalarını ürkütmek için ellerini çırpan bir adamın çıkardığı ses gibi. Şimdi iyice kesildi ses, Susan’ın bakışları altında (el çırpmalar, benden kaynaklanan yansımalar), sadece sürülmüş tarlanın üstünde esen rüzgârı duyuyorum ve bir kuşun cıvıltısını – belki de kendinden geçmiş bir tarlakuşudur. Garson benim adımı duymuş mudur, ya da şu, kâh aylak aylak dolaşan kâh geride kalıp onların yere uzanmış bedenlerini gizleyecek kadar kararmamış ağaçlara bakan kaçamaklı, ebedi çiftler? Hayır, el çırpma sesi kesildi.</p>

      <p class="paragraf">“Kâğıtlarımı çıkarıp belgelerimi yüksek sesle okuyarak sınavı geçtiğime sizi inandıramıyorsam geriye ne kalır ki? Geriye, Susan’ın yeşil gözlerinin, berrak, armut biçimli gözlerinin iğneleyiciliğiyle ortaya koyduğu şey kalır. Biz buluştuğumuzda ve toplantının kenarları hâlâ keskinken bastırılmayı reddeden, bu nedenle de kimliğini kendi kimliğimizin altında sindirmek istediğimiz biri olur her zaman. Benim için bu kişi şimdi Susan. Susan’ı etkilemek amacıyla konuşuyorum. Dinle beni Susan.</p>

      <p class="paragraf">“Kahvaltı sırasında içeri biri girerse, perdemdeki meyve nakışı bile öyle kabarır ki papağanlar gagalayabilir onu; başparmağımızla işaretparmağımız arasında ezebiliriz. Sabah saatlerinin kaymağı alınmış, ince sütü yarı saydamlaşıyor, mavi, pembe oluyor. O saatte kocan –dizliklerine vuran, kamçısıyla kısır ineği işaret eden adam– homurdanıyor. Sen hiçbir şey söylemiyorsun. Hiçbir şey görmüyorsun. Gelenekler gözünü kör ediyor. O saatte sizin ilişkiniz suskun, boş, boz renkte. O saatte benimkisi ılık ve çok çeşitli. Benim için yinelemeler yok. Her bir gün tehlikeli. Yüzeyde pürüzsüz, altındaysa kemik gibiyiz hepimiz, kıvrılan bir yılan gibi. Varsayın ki <span class="char-style-override-2">The Times</span>’ı okuyoruz; varsayın ki tartışıyoruz. Bu bir deneyim. Varsayın ki kıştayız. Yağan kar damları ağırlaştırıyor ve bizi kırmızı bir mağaraya hapsediyor. Borular patlamış. Odanın ortasına sarı bir teneke küvet koyuyoruz. Sağa sola koşturup leğen arıyoruz. Bakın şuraya – yine patladı kitaplığın üstünde. Tahribatı görünce kahkahayla gülüyoruz. Varsın göçsün dayanıklılık. Hiçbir şeyimiz kalmasın. Yoksa yaz mı? Bir gölün kıyısına gidebilir ve Pekin ördeklerinin yassı ayaklarıyla paytak paytak suyun kıyısına yürümelerine bakabilir ya da önünde titreşen taze yeşilliklerle kemiğe benzeyen bir kent kilisesi görebiliriz. (Rastgele seçiyorum; görüneni seçiyorum.) Her manzara, bir mahremiyetin tehlikesini ve mucizesini resmeden, ansızın, çalakalem karalanmış bir arabesk. Kar, patlayan boru, teneke küvet, Pekin ördeği – bütün bunlar havada dönüp duran işaretler, geriye baktığımda üzerlerinde her bir aşkın özünü okuyorum, her biri nasıl da değişikti.</p>

      <p class="paragraf">“O arada sen –çünkü senin düşmanlığını azaltmak istiyorum, benim gözlerime diktiğin yeşil gözlerini, ve perişan kılığını, kaba ellerini ve annelik görkeminin bütün öteki işaretlerini– bir denizminaresi gibi aynı kayaya yapışıp kaldın. Yine de doğru, seni incitmek istemiyorum; sadece sen içeri girerken bozulan kendime olan inancımı yenilemek, canlandırmak istiyorum. Değişmek mümkün değil artık. Bizi bekleyen şey belli. Daha önce, Londra’da bir lokantada Percival’le buluştuğumuzda her şey içten içe kaynar, sarsılırdı; ne istersek olabilirdik. Artık seçimimizi yaptık, ya da bazen bizim adımıza bu seçim yapılmış gibi görünüyor – bir maşa omuzlarımızın arasını kıstırdı. Ben seçtim. Hayatın damgası dış tarafıma vurulmadı, içime vuruldu, kaba, beyaz, korunmasız lifin üzerine. Zihinlerin ve yüzlerin ve nesnelerin damgası kararttı beni, yaraladı; öyle ince ki bunlar kokuları, renkleri, dokuları, özleri var ama adları yok. Hayatımın dar sınırlarını ve aşamayacağı çizgiyi gören sizler için sadece ‘Neville’im ben. Ama kendime ölçülemez biriyim; ipleri belli belirsiz dünyanın altından geçen bir ağım. Ağım kuşattığı şeyden neredeyse ayırt edilemiyor. Balinaları havaya kaldırıyor – kocaman su canavarlarını ve beyaz denizanalarını, şekilsiz ve gezgin olan ne varsa onu; keşfediyorum, fark ediyorum. Gözlerimin altında –bir kitap açılıyor; dibi görüyorum; kalbi– derinlikleri görüyorum. Hangi aşkların titreşip ateşe dönüştüklerini biliyorum; kıskançlığın yeşil ışınlarını oraya buraya nasıl gönderdiğini; aşkların birbirinin üzerinden nasıl karmakarışık biçimde geçtiğini; aşk düğümler atar; aşk onları vahşice koparır. Ben düğümlendim; ben parçalanıp koparıldım.</p>

      <p class="paragraf">“Ama bir zamanlar başka bir ihtişam vardı, kapının açılmasını ve Percival’in gelmesini beklerken; bekleme salonunda, kendimizi serbestçe ve bağımsızca sert bir bankın kenarına fırlattığımızda.”</p>

      <p class="paragraf"><span>“Kayın ormanı vardı,” dedi Susan, “Elvedon vardı ve ağaçların arasında parlayan saatin yaldızlı kolları. Güvercinler yaprakları kırdılar. Değişken, gezgin ışıklar üstümden geçtiler. Benden kaçtılar. Ama bak Neville, ki kendim olmak için onu gözden düşürüyorum, masanın üzerinde duran elime. Şu eklemlerimdeki, şu avuç içimdeki sağlıklı rengin değişik tonlarına bak. Bedenim her gün kullanıldı, baştan aşağı, uygun biçimde, iyi bir ustanın elindeki alet gibi. Bıçağı temiz, keskin, ortası aşınmış. (Bir çayırda dövüşen hayvanlar gibi, boynuzlarını tokuşturan erkek geyikler gibi çarpışıyoruz). Sizin solgun ve gevşek etinizin içinden bakınca elmalar ve salkım salkım meyveler bile cam altındaymış gibi ince bir tabakayla kaplı görünüyor olmalılar. Bir kişiyle bir koltuğa gömülürsen, bir kişiyle, ama değişen bir kişiyle, sadece birkaç santimlik et görürsün; o etin sinirlerini, liflerini, üzerinde kanın ağır ya da hızlı akışını; ama bir bütün değildir. Bir bahçede bir ev görmezsin; çayırda bir at; örgüsüne gözlerini kısarak bakan yaşlı bir kadın gibi eğilirken önünde serilen bir kasaba görmezsin. Ama ben hayatı bloklar halinde gördüm, sağlam, büyük; mazgallarını ve kulelerini, fabrikaları ve gazölçerlerini; geleneksel bir örneğe uygun olarak kadim zamanlarda yapılmış bir evi. Bunlar benim zihnimde kare, çıkıntılı, çözülmemiş kalıyorlar. Ben eğilip bükülemem, ya da nazik biri değilim; yumuşaklığınızı sertliğimde silerek oturuyorum aranızda, sözcüklerin gümüş grisi titreşen pervane kanatları gibi çırpınışını, berrak gözlerimden fışkıran yeşille eziyorum.</span></p>

      <p class="paragraf">“Şimdi boynuzlarımızı çarpıştırdık. Bu, gerekli olan başlangıç; eski arkadaşların selamlaşması.”</p>

      <p class="paragraf">“Ağaçların arasındaki altın soldu,” dedi Rhoda, “arkalarında bir dilim yeşil var, düşlerde görülen bir bıçağın sırtı gibi uzun, ya da hiç kimsenin ayak basmadığı, sivri uçlu bir ada gibi. Şimdi araba, bulvardan aşağı gelirken sarsılmaya, titremeye başlıyor. Âşıklar şimdi karanlığa çekilebilirler; ağaçların gövdeleri şişmiş, âşıklar müstehcen kılmış onları.”</p>

      <p class="paragraf">“Bir zamanlar farklıydı,” dedi Bernard. “Bir zamanlar akıntıyı istediğimiz gibi kesebilirdik. İçinden geçip Hampton Court’ta bir araya geldiğimiz, buluştuğumuz bu deliği açmak için kaç telefon görüşmesi, kaç kartpostal gerekir? Ocaktan aralığa hayat ne kadar hızlı geçiyor! Gölge vermeyecek kadar tanıdıklaşan şeylerin seline kapılmışız hepimiz; karşılaştırma yapmıyoruz; ben ya da sen diye nadiren düşünüyoruz; ve bu bilinçsizlik içinde sürtünmekten kesinlikle kurtuluyor, çökmüş kanalların ağızlarının üstünde bitmiş yaban otlarını aralıyoruz. Waterloo’dan kalkan trene yetişebilmek için balıklar gibi havalara zıplamalıyız. Ne kadar yükseğe sıçrarsak sıçrayalım yine nehre geri düşüyoruz. Artık bir daha asla Güney Denizi Adaları’na giden bir gemiye binmeyeceğim. Olsa olsa Roma’ya kadar gidebilirim. Oğullarım ve kızlarım var. Bulmacadaki yerime sabitlendim.</p>

      <p class="paragraf">“Ama sadece bedenim –Bernard diye çağırdığınız bu yaşını başını almış adam– geri döndürülemez şekilde sabitlenmiş – buna inanmayı arzu ediyorum. Gençken olduğumdan daha ilgisizce düşünüyorum ve kendimi keşfetmek için, bir pastaya dalıp altüst eden bir çocuk gibi çılgınca kazımak zorundayım. ‘Bak, bu ne? Ya bu? İyi bir hediye olacak mı bu? Hepsi bu mu?’ filan falan. Şimdi paketin içinde ne olduğunu biliyorum; pek de aldırmıyorum. Geniş daireler çizerek, mor günbatımından geçerek yere, silindirle ezilmiş, parlak, bomboş tarlaya düşen tohumlar serpen biri gibi ruhumu havalara fırlatıyorum.</p>

      <p class="paragraf">“Bir cümle. Noksan bir cümle. Nedir cümleler? Masaya, Susan’ın elinin yanına koyabileceğim pek az şey bıraktılar bana; cebimden çıkarıp, Neville’in kimlik bilgileriyle birlikte. Hukuk konusunda uzman değilim, ya da tıp ya da finans konularında. Nemli saman gibi cümlelerle sarılıp sarmalanmışım; fosforlu gibi ışıldıyorum. Ve ‘Ben ışıklandırıldım. Ben parlıyorum,’ dediğimde, her biriniz hissediyorsunuz. Oyun oynadığımız alanlardaki karaağaçların altında cümleler dudaklarımdan köpürerek çıktığında küçük oğlanlar “Bu iyi, bu iyi” diye hissederlerdi. Onlar da köpürtürlerdi; onlar da benim cümlelerimle birlikte kaçıp giderlerdi. Ama ben yalnızlık içinde eriyorum. Yalnızlık benim yıkımım.</p>

      <p class="paragraf">“Ortaçağdaki, kadınlarla kızların akıllarını boncuklarla, baladlarla çelen keşişler gibi evden eve dolaşıyorum. Bir gezginim ben, bir gezgin satıcı, yatacağım yerin parasını bir baladla ödüyorum; ne olsa kabul eden, kolayca tatmin olan bir konuğum; sık sık dört direkli bir karyolanın bulunduğu en iyi odaya yerleştiğim olur; sonra da bir ahırda saman balyasının üzerinde yatarım. Ne bitler umurumda olur, ne de ipeğe kusur bulurum. Çok hoşgörülüyüm. Ahlak dersi vermem. Hayatın ne kadar kısa olduğunu sezer, her şeyin altına kırmızı çizgiler çekilmesi için bizi baştan çıkartmaya çalıştığını bilirim. Benim ne kadar iyi konuştuğuma bakarak –yaparsınız bunu– hüküm veren sizlerin sandığı kadar her şeye uyum sağlamam. Kolumun yeninde sakladığım, nefret ve şiddet hançeri var. Ama dikkatim başka yöne çevrilebilir. Hikâyeler uydururum. Herhangi bir şeyden oyuncaklar yapabilirim. Bir kız, bir kulübenin kapısında oturuyor; bekliyor; kimi? Baştan çıkarılmış mı, çıkarılmamış mı? Okul müdürü halıdaki deliği görüyor. İçini çekiyor. Karısı, hâlâ gür olan dalgalı saçlarının arasından elini geçirirken düşünüyor – falan filan. Ellerin hareket etmesi, sokak köşelerinde tereddüt etmeler, su oluğuna sigarasını atan biri – hepsi birer hikâye. Ama gerçek hikâye hangisi? Bunu bilmiyorum. Bu yüzden cümlelerimi, bir gardıropta asılı, birinin gelip kendilerini giymesini bekleyen elbiseler gibi tutuyorum. Böyle bekleyerek, böyle fikir yürüterek, kâh şunu kâh bunu not ederek hayata tutunmuyorum. Ayçiçeğinden silkelenen bir arı gibi süpürülüp atılacağım. Hep biriken, anbean kabaran felsefem aynı anda, cıva gibi, onlarca yöne akıyor. Oysa çılgın bakışlı ama ciddi Louis, çatı katındaki odasında, bürosunda, bilinecek şeyin gerçek doğası üzerine değiştirilemeyen sonuçlar çıkarmış.”</p>

      <p class="paragraf">“Kopuyor,” dedi Louis, “eğirmeye çalıştığım ip; senin kahkahan koparıyor onu, kayıtsızlığın, güzelliğin de. Yıllar önce bahçede beni öperken Jinny kopardı ipi. Okulda, caka satan oğlanlar Avustralya aksanımla alay ettiler ve ipi kopardılar. “Anlam budur,” diyorum; ve sonra bıçak saplanmış gibi irkiliyorum – kendini beğenmişlik. “Kulak ver,” diyorum, “tepinen ayakların arasında şakıyan bülbüle; fetihlerin ve göçlerin arasında. İnan –” ve sonra çekilip koparılıyorum. Kırık taşların ve cam kırıklarının üzerinden yolumu buluyorum. Farklı ışıklar düşüyor, sıradan olan, leopar benekli ve tuhaf oluyor. Buluşup birleştiğimiz bu uzlaşma ânını, şarabıyla ve sallanan yapraklarıyla bu akşam ânını, ve ellerinde yastıklarıyla nehirden doğru gelen beyaz flanel pantolonlar giymiş gençleri; zindanların gölgeleri, insanın insana yaptığı işkenceler ve alçaklıklar karartıyor benim gözümde. Duyularım o kadar yetersiz ki, mantığımın durmadan büyüterek bize karşı yaptığı ciddi suçlamanın üzerini, biz burada otururken bile bir morla asla örtmüyorlar. Çözüm ne, diye soruyorum kendime, ve köprü. Bu şaşırtıcı, bu oynak görüntüleri, hepsini bir tek görüntüde toplayabilecek bir çizgiye nasıl indirgeyebilirim? Böyle düşünüyorum derin derin; sizse o sırada benim büzülmüş dudaklarımı, çökmüş yanaklarımı ve sürekli çatık kaşlarımı kötü bakışlarla gözlüyorsunuz.</p>

      <p class="paragraf">“Ama bastonumu ve yeleğimi de görün lütfen. Duvarlarında haritalar asılı bir odada duran masif abanoz ağacından bir çalışma masası da miras kaldı bana. Lüks kamaralarından dolayı gemilerimiz imrenilesi bir üne sahip. Yüzme havuzları ve spor salonları sunuyoruz. Şimdi beyaz yelek giyiyorum ve randevu vermeden önce küçük bir deftere göz atıyorum.</p>

      <p class="paragraf">“Bu cesur ve ironik tavrımla dikkatinizi ürperen, narin, çok genç ve çok savunmasız ruhumdan başka tarafa çekmeyi umuyorum. Çünkü ben hep en gencim; saflığı yüzünden en çok şaşırtılanım; beceriksizce ya da gülünç halde, kaygılanmalarım ve duygudaşlığımla hep önden koşanım – birinin burnunun üzerinde bir is lekesi ya da iliklenmemiş bir düğme gördüğümde. Bütün aşağılanmaların acısını ben çekiyorum. Ama aynı zamanda acımasızım, mermerdenim. Yaşadığımız için şanslı olduğumuzu nasıl söyleyebildiğinizi anlamıyorum. Bir çaydanlık kaynadığında, tatlı hava Jinny’nin benekli eşarbını havalandırdığında ve eşarp havada ağ gibi süzüldüğünde küçük heyecanlarınız, çocuklar gibi kendinizden geçmeleriniz, saldıran boğanın gözlerine fırlatılan ipek bezler gibi görünüyor bana. Sizi lanetliyorum. Ama yine de çok özlüyorum sizi. Sizinle birlikte ölüm ateşlerinden geçerim. Yine de en çok yalnızken mutluyum. Simli, mor giysilerin tadını çıkarıyorum. Yine de bacaların manzarasını yeğlerim; pul pul kabarmış, bacalara uyuz gövdelerini sürten kedileri; kırık pencere camlarını; tuğlalı bir şapelin sivri kulesinden duyulan çanların boğuk çınlamasını.”</p>

      <p class="paragraf"><span>“Önümde olanı görüyorum,” dedi Jinny. “Bu eşarp, bu şarap rengi benekler. Bu bardak. Bu hardal kavanozu. Bu çiçek. Dokunabildiğim, tadına bakabildiğim şeylerden hoşlanıyorum. Kara dönüşen ve lezzetlenen yağmurdan hoşlanıyorum. Ve aceleci olduğum için, sizlerden çok daha cesur olduğum için, bayağılık katmıyorum ki güzelliğime beni incitmesin. Olduğu gibi yutuyorum. Etten yapılma o; maddeden yapılma. İmgelemim, bedenin imgelemi. Gördükleri Louis’inkiler gibi ince dokulu, bembeyaz, tertemiz değiller. Sizin sıska kedilerinizden ve pul pul kabarmış bacalarınızdan hoşlanmıyorum. Damlarınızın zavallı güzellikleri itiyor beni. Üniformalar içinde, peruklu ve cüppeli, silindir şapkalı ve yakaları hoş bir biçimde açılmış tenis gömlekli erkekler ve kadınlardan, kadınların sınırsız çeşitteki elbiselerinden (her zaman fark ederim bütün kıyafetleri) zevk alıyorum. Onlarla birlikte salınarak gidip geliyorum, bir içeri bir dışarı, bir içeri bir dışarı, salonlara, hollere, buraya, şuraya, her yere, nereye giderlerse oraya. Bu adam bir atın nalını kaldırıyor. Bu adam özel koleksiyonunun çekmecelerini açıp kapatıyor. Asla yalnız kalmıyorum. Arkadaşlarımdan oluşan bir tabur var yanımda. Annem davulların peşinden gitmiş olmalı, babam denizlerin. Alayın bandosunun peşine takılıp yolda giden ama durup bir ağaç gövdesini, kahverengi bir lekeyi koklayan, bir sokak köpeğini görünce ansızın yolun karşısına koşan, sonra kasap dükkânından yayılan et kokularını alınca kendinden geçerek patisini kaldıran bir yavru köpek gibiyim. İşlerim beni tuhaf yerlere götürdü. Erkekler, kaç tanesi, duvardan ayrılıp bana geldiler. Elimi kaldırmam yeter. Ok gibi fırlayıp doğruca geldiler buluşma yerine – belki balkondaki bir koltuğa, belki bir köşe başındaki dükkâna. Sizin hayatlarınızın sıkıntıları, bölünmeleri her gece benim için çözümlendi, bazen sadece, yemekte otururken sofra örtüsünün altından bir parmağın dokunuşuyla – bedenim öyle akışkanlaştı ki bir parmağın dokunuşuyla bile, kendini dolduran, titreşen, parlayan, vecd içinde düşen iri bir damlaya dönüşüyor.</span></p>

      <p class="paragraf">“Siz oturmuş yazı yazarken, masa başında rakamları toplarken ben bir aynanın karşısında oturdum. Yatak odamın tapınağındaki aynanın karşısında burnumu ve çenemi değerlendirdim; fazla açılan dudaklarımı, fazlasıyla görünen diş etlerimi. Baktım. Fark ettim. Hangi sarının ya da beyazın, hangi ışıltının ya da matlığın, hangi yuvarlak ya da düz hattın uygun olduğuna karar verdim. Biri için uçucu, diğeri için katıyım, gümüşe bulanmış buzdan bir sarkıt kadar sivri ya da altına bulanmış mum alevi kadar yuvarlak hatlıyım. Hızla şaklatılan bir kamçı gibi alabildiğine uzağa fırladım. Onun gömleğinin önü, şu köşesi, beyazdı; sonra mor; çevremizi duman ve alevler sardı; büyük bir yangından sonra – ama, şöminenin önündeki kilimde oturup kalplerimizdeki bütün sırları, uykudaki evde kimse duymasın diye istiridyelere fısıldar gibi mırıldanırken seslerimizi pek yükseltmedik, ama ben bir kez aşçının kımıldadığını duydum, bir kez de saatin tıkırtısını ayak sesi sandık – kül olup döküldük, geride bir şey bırakmadık, ne yanmamış bir kemik ne de saç teli kaldı madalyonda saklanacak, yakın olduklarınızın arkada bıraktığı türden. Şimdi grileşiyorum, şimdi zayıflıyorum; ama gün ortasında, ortalık aydınlıkken aynanın karşısında oturup yüzüme bakıyorum, burnumu, çenemi, fazla açılan ve dişetlerimin görünmesine neden olan dudaklarımı görüyorum. Ama korkmuyorum.”</p>

      <p class="paragraf"><span>“Sokak lambalarının direkleri vardı,” dedi Rhoda, “ve istasyondan gelen yolda yapraklarını henüz dökmemiş ağaçlar. Yapraklar beni hâlâ gizleyebilirlerdi. Ama ben onların arkasına saklanmadım. Duygu şokundan kaçınmak için eskiden yaptığım gibi daireler çizmek yerine doğruca geldim sizin yanınıza. Ancak sadece bedenime öğrettim belli bir numarayı yapmasını. İçimdeyse eğitilmiş değilim; korkuyorum; nefret ediyorum; seviyorum, kıskanıyorum ve küçümsüyorum sizi, ama asla mutluluk içinde katılmıyorum yanınıza. Ağaç gölgelerinin ve posta kutularının uzağından geçerek istasyondan gelirken, ta uzaktan bile, paltolarınıza ve şemsiyelerinize bakınca, defalarca birlikte geçirilmiş anlardan yapılma bir öze nasıl gömülmüş olduğunuzu fark ettim; nasıl birbirinize bağılı olduğunuzu, çocuklara, otoriteye, şöhrete, aşka, topluma karşı bir tavır sahibi olduğunuzu; oysa ben hiçbir şeye sahip değilim. Benim bir yüzüm yok.</span></p>

      <p class="paragraf">“Bu yemek salonunda geyik boynuzlarını ve büyük bardakları görüyorsunuz; tuzlukları, masa örtüsündeki sarı lekeleri. ‘Garson!’ diyor Bernard. ‘Ekmek!’ diyor Susan. Ve garson geliyor; ekmeği getiriyor. Ama ben, hayretle ve dehşetle, bir fincanın yan tarafını bir dağ gibi görüyorum ve büyük bardakların da sadece bir kısmını, ve şu sürahinin yanındaki parlaklığı da karanlıkta bir çatlak gibi. Sesleriniz kulağıma, bir ormandaki ağaçların çatırtısı gibi geliyor. Yüzleriniz ve yüzlerinizdeki girintiler ve çıkıntılar da öyle. Gece yarısı, bir meydanı çevreleyen parmaklıkların biraz uzağında hareketsiz durmak ne kadar güzel! Arkanızda köpükten beyaz bir hilal var, dünyanın kıyısındaki balıkçılar ağlarını çekiyor ve fırlatıyorlar. İlkçağdan kalma ağaçların en üstteki yaprakları rüzgârda kırışıyorlar. (Ama biz yine Hampton Court’ta oturmaktayız.) Papağanların çığlıkları cangılın koyu sükûnetini yırtıyor. (Burada tramvaylar hareket etmekte.) Kırlangıç kanatlarını gece yarısı göllerine daldırıyor. (Burada konuşmaktayız.) Birlikte otururken kavramaya çalıştığım çevre bu işte. Tam saat yedi buçukta ödemeliyim Hampton Court’un kefaretini.</p>

      <p class="paragraf">“Ama bu küçük ekmeklere ve şarap şişelerine ihtiyacım var, sizin girintili çıkıntılı yüzleriniz de çok güzel, sofra örtüsü ve sarı lekesi de var, bu yüzden gitgide genişleyen, sonunda bütün dünyaya yayılabilecek (rüyam böyle, gece yatağım havada süzülürken ben dünyanın kıyısından düşüyorum) anlayış halkalarıyla büyümeme izin verilmediği için bireyin maskaralıklarına başvurmalıyım. Çocuklarınızla, şiirlerinizle, el ve ayaklarınızdaki şişliklerle ya da yaptığınız ve acı çektiğiniz her neyse onunla gelip beni çekiştirdiğinizde irkilmeliyim. Oysa kandırılmış değilim. Bütün bu şuraya buraya çağrılmalardan, bu çekiştirmelerden ve araştıran bakışlardan sonra, bu ince çarşaftan tek başıma geçip ateş uçurumlarına düşeceğim. Ve siz bana yardım etmeyeceksiniz. Eski işkencecilerden daha acımasız olacak, düşmeme göz yumacaksınız ve düştüğümde de beni paramparça edeceksiniz. Ama zihnin duvarlarının inceldiği, özümsenmemiş bir şeyin kalmadığı anlar vardır; öyle kocaman bir balon şişirebiliriz ki güneş onun içinde doğup batabilir, gün ortasının mavisini ve gece yarısının siyahını alabiliriz, dışarı çıkabilir ve hemen şimdi, buradan kaçabiliriz, bunu hayal edebiliyorum.”</p>

      <p class="paragraf">“Damla damla,” dedi Bernard, “sessizlik çöküyor. Zihnin çatısında biçimleniyor ve aşağıdaki göllere düşüyor. Hep yalnız, yalnız, yalnız – sessizliğin çökmesini ve halka halka en uzak kıyılara yayılmasını duy. Tıka basa yemiş ve doymuş, orta yaş hoşnutluğuyla donanmış olan, yalnızlığın mahvettiği ben, sessizliğin damla damla çökmesine izin veriyorum.</p>

      <p class="paragraf">“Ama şimdi inen sessizlik yüzümde çukurlar açıyor, yağmurda avluda kalmış bir kardan adam gibi burnum eriyor. Sessizlik çökerken ben tamamen dağılıyorum, yüzümün hatları yok oluyor, başka birinden ayırt edilemez oluyorum. Önemi yok. Neyin önemi var? Güzel bir yemek yedik. Balık, dana kotletleri, şarap bencilliğin keskin dişini körelttiler. Kaygılar uykuda. İçimizde en kendini beğenmiş olan bile, Louis’dir belki, insanların ne düşündüğünü umursamıyor. Neville’in acıları dindi. Başkaları gönensinler – böyle düşünüyor. Susan derin bir uykuda olan bütün çocuklarının soluk alıp vermelerini duyuyor. Uyuyun, uyuyun diye mırıldanıyor. Rhoda gemilerini sallayıp sahile gönderdi. Karaya mı vurdular, yoksa demir mi attılar, onun umurunda değil. Dünyanın sunabileceği herhangi bir öneriyi, tamamen tarafsızca dikkate almaya hazırız. Yeryüzünün, güneşin yüzeyinden tesadüfen fırlayan bir çakıltaşı olduğunu ve evrenin sonsuz derinliklerinde hiçbir hayat bulunmadığını düşünüyorum şimdi.”</p>

      <p class="paragraf">“Bu sessizlikte,” dedi Susan, “sanki hiçbir yaprak dökülmeyecek ya da kuş uçmayacak gibi geliyor.”</p>

      <p class="paragraf">“Sanki mucize olmuş da,” dedi Jinny, “hayat burada ve şimdi durmuş gibi.”</p>

      <p class="paragraf">“Ve sanki,” dedi Rhoda, “artık yaşamayacakmışız gibi.”</p>

      <p class="paragraf"><span>“Kulak verin ama,” dedi Louis, “dünya sınırsız uzamın sonsuz derinliklerinden nasıl geçiyor. Gürlüyor; tarihin ışıklı şeridi geçmişte kaldı, krallarımız ve kraliçelerimiz de; göçtük biz; uygarlığımız; Nil Nehri; ve bütün hayat da. Ayrı damlalarımız dağıldı; yok olduk, zamanın sonsuz derinliğinde, karanlıkta kaybolduk.”</span></p>

      <p class="paragraf">“Sessizlik çöküyor; sessizlik çöküyor,” dedi Bernard. “Ama şimdi dinleyin; tik tak; düt düt; dünya bizi kendine geri çağırdı. Hayatın ötesine geçerken bir an karanlığın uğultulu rüzgârlarını duydum. Sonra tik tak (saat), sonra düt düt (arabalar). Karaya çıktık; sahildeyiz; oturuyoruz, altımız, bir masada. Burnumu hatırlamak beni geri getiriyor. Ayağa kalkıyorum; ‘Dövüşün!’ diye haykırıyorum, burnumun biçimini hatırlayınca, ‘dövüşün!’, ve bu kaşıkla bu masanın üzerine hınçla vuruyorum.”</p>

      <p class="paragraf">“Bu sınır tanımaz kaosa karşı çıkalım,” dedi Neville, “bu biçimsiz budalalığa. Bir ağacın arkasında bir dadıyla sevişen asker, bütün yıldızlardan daha fazla değer hayran olmaya. Ama bazen berrak gökyüzünde titrek bir yıldız görünür, o zaman dünyanın güzel olduğunu, biz rezillerin şehvetimizle ağaçları bile çarpıttığımızı düşünürüm.”</p>

      <p class="paragraf">(“Yine de Louis,” dedi Rhoda, “sessizlik ne kadar da kısa sürüyor. Tabaklarının yanlarındaki peçeteleri düzeltmeye başladılar bile. ‘Kim geliyor?’ diye soruyor Jinny; Percival’in artık gelmeyeceğini hatırlayan Neville içini çekiyor. Jinny aynasını çıkarmış. Bir sanatçı gibi yüzünü inceleyip burnunu pudralıyor ponponla ve kısaca düşünüp dudaklarına tam da ihtiyacı olan kırmızılığı konduruyor. Bu hazırlıkları görünce küçümsendiğini hisseden ve korkan Susan mantosunun üstteki düğmesini ilikleyip açıyor. Ne için hazırlanıyor? Bir şey, ama tümüyle farklı bir şey için.”</p>

      <p class="paragraf"><span>“Kendi kendilerine,” dedi Louis, ‘vakit geldi,’ diyorlar. ‘Ben hâlâ güçlüyüm’ diyorlar. ‘Sonsuz uzamın siyahlığının önünde yüzümün hatları açıkça belirecek.’ Cümlelerini bitirmiyorlar. ‘Vakit geldi,’ deyip duruyorlar. ‘Park kapatılacak.’ Ve onlarla gidersek, Rhoda, akıntılarına kapılırsak, belki biraz geride kalırız.”</span></p>

      <p class="paragraf">“Fısıldaşacak bir şeyleri olan suç ortakları gibi,” dedi Rhoda.</p>

      <p class="paragraf">“Doğru, ve ben de gerçek olduğunu biliyorum,” dedi Bernard, “bu caddede yürürken, at binen bir kral burada bir köstebek yuvasına takılıp düşmüş. Ama sonsuz uzamın döne döne açılan uçurumlarının karşısına, başının üzerinde altından bir çaydanlık taşıyan küçük bir figürü koymak ne kadar tuhaf geliyor göze. Çok geçmeden figürlere olan inancını yeniden kazanıyor insan; ama başlarının üzerine koydukları şeylere karşı hemen olmuyor bu. Bizim İngiliz geçmişimiz – 2-3 santimlik bir ışık. Sonra insanlar kafalarına çaydanlık oturtup ‘Ben kralım!’ diyorlar. Yo, biz yürürken zaman duyusunu yeniden kazanmaya çalışıyorum, ama gözlerimde akan bu karanlıkta tutunacağım yeri kaybettim. Bu saray, bir an gökte asılı kalan bir bulut kadar hafif görünüyor. Zihnin bir oyunu bu – kralları, başlarında taçlarıyla peş peşe tahtlarına oturtmak. Bizse, yan yana yürüyen biz altı kişi, içimizdeki, adına beyin ve duygu dediğimiz bu gelişigüzel parlayıp sönen ışıkla neye karşı çıkıyoruz, bu selle nasıl mücadele edebiliriz; neyin sürekliliği var? Hayatlarımız da akıp gidiyor, ışıksız caddelerde, zaman diliminin yanından, tanınmadan geçerek. Bir keresinde Neville kafama bir şiir atmıştı. Ansızın ölümsüzlüğe inanarak şöyle demiştim: ‘Shakespeare’in bildiğini ben de biliyorum.’ Ama bu geçip gitti.”</p>

      <p class="paragraf">“Mantıksız ve saçma ama,” dedi Neville, “biz yürürken zaman geri geliyor. Zıplayan bir köpek yapıyor bunu. Makine çalışıyor. Zaman, o giriş kapısını eskitiyor. O köpeğin karşısında, üç yüz yıl şimdi kaybedilen bir andan daha uzun görünmüyor. Kral William kafasında peruğuyla ata biniyor, saraylı kadınlar işlemeli, çemberli jüponlarıyla çimenleri süpürerek yürüyorlar. Biz yürürken, Avrupa’nın kaderinin büyük önem taşıdığına ikna olmaya başlıyorum, ve ne kadar gülünç görünse de, her şeyin Blenheim Savaşı’na bağlı olduğuna da. Evet; bu giriş kapısından geçerken o an şimdi diye ilan ediyorum; ben Kral George’un bir tebaası oldum.”</p>

      <p class="paragraf">“Biz bu cadde ilerlerken,” dedi Louis, “ben hafifçe Jinny’ye yaslanırken, Bernard Neville’in koluna girmişken, Susan’ın eli elimdeyken, kendimizi birer küçük çocuk olarak görüp biz uyurken Tanrı bizi korusun diye dua ederken ağlamamak çok güç. Karanlıktan korkup el ele tutuşarak, Miss Curry armoni çalarken birlikte şarkı söylemek çok tatlı.”</p>

      <p class="paragraf">“Demir kapılar açıldı,” dedi Jinny. “Zamanın sivri dişleri öğütmekten vazgeçti. Dudak boyasıyla, pudrayla, zarif mendillerle uzamın uçurumlarına üstün geldik.”</p>

      <p class="paragraf">“Kavrıyorum, sıkı sıkı tutuyorum,” dedi Susan. “Bu ele sıkı sıkı tutunuyorum, herhangi bir ele, aşkla, nefretle; hangisi olursa olsun.”</p>

      <p class="paragraf">“Sakin ruh hali, bedeninden ayrılmış ruh hali var üzerimizde,” dedi Rhoda, “ve biz, zihnin duvarları saydamlaştığında, bu bir anlık sakinleşmenin tadını çıkarıyoruz (insanın kaygı duymaması sık rastlanan bir şey değildir). Tiyatro salonundaki basit ve sıkıntılı insanlara çalan bu dörtlü gibi, Wren’in sarayı<span class="dipp"><a href="#footnote-225-6" id="footnote-225-6-backlink">6</a></span> dikdörtgen şeklinde. Dikdörtgenin üzerine bir kare konuluyor ve biz ‘Burası kaldığımız yer,’ diyoruz. Yapı şimdi görülebiliyor. Dışarıda pek az şey kalmış.”</p>

      <p class="paragraf">“Çiçek,” dedi Bernard, “Percival’le birlikte yemeğe gittiğimiz restorandaki masanın üzerinde duran vazodaki kırmızı karanfil altı yüzlü bir çiçek oldu, altı tane hayattan oluşuyor.”</p>

      <p class="paragraf">“Gizemli bir aydınlık,” dedi Louis, “şu porsuk ağaçlarının önünde görünen.”</p>

      <p class="paragraf">“Zahmet çekilerek, pek çok darbeyle yapılmış,” dedi Jinny.</p>

      <p class="paragraf">“Evlilik, ölüm, seyahat, arkadaşlık,” dedi Bernard; “kent ve kırsal; çocuklar filan; bu karanlıktan yontulmuş çok yüzlü bir madde; çok yüzlü bir çiçek. Bir an duralım; yaptığımıza bakalım. Porsuk ağaçlarının karşısında tutuşturalım. Bir hayat. Orada. Geçti. Bitti.”</p>

      <p class="paragraf">“Şimdi kayboluyorlar,” dedi Louis. “Susan Bernard’la. Neville Jinny’yle. Sen ve ben, Rhoda, bir an duruyoruz bu taştan ölü kavanozunun önünde. Bu çiftler ağaçlıklara gittiklerine göre hangi şarkıyı duyacağız, eldivenli eliyle işaret eden Jinny nilüferleri fark etmiş gibi yapıyor, hep Bernard’ı sevmiş olan Susan ona, ‘Mahvolan hayatım, ziyan olan hayatım,’ diyor. Jinny’nin tırnakları vişne rengine boyalı, ufak elini tutan Neville, göl kıyısında, ay ışığının aydınlattığı suların kıyısında, ‘Aşk, aşk’ diye bağırıyor, Jinny de kuşa öykünerek, ‘Aşk mı? Aşk mı?’ diyor. Hangi şarkıyı duyuyoruz biz?”</p>

      <p class="paragraf">“Kayboluyorlar, göle doğru,” dedi Rhoda. “Çimenlerin üzerinden gizlice sıvışıyorlar, ama güven içinde, sanki bizim merhametimize sığınıp o eski ayrıcalıklarını –rahatsız edilmemelerini– bizden dilemişler gibi. Ruhun suları, hangi yana devrilirse o yöne doğru akar; ellerinde değil bizi terk etmemek. Karanlık, bedenlerini yutmuş. Hangi şarkıyı dinliyoruz – baykuşunkini mi, bülbülünkini mi, çalıkuşununkini mi? Buharlı gemi düdük çalıyor; elektrikli raylardaki ışık yanıp sönüyor; ağaçlar vakurca eğilip bükülüyorlar. Londra’nın üstünde asılı duruyor parıltı. Sessizce geri dönen yaşlı bir kadın var burada, ve bir adam, geç kalmış bir balıkçı, elinde kamışıyla terastan aşağı yürüyor. Ne bir sesi kaçırmalıyız, ne de bir hareketi.”</p>

      <p class="paragraf"><span>“Bir sinek eve doğru uçuyor,” dedi Louis. “Akşam, gözlerini açıyor ve uykuya dalmadan önce çalılıkların arasına çabucak bir göz atıyor. Nasıl bir araya getireceğiz, onların bize geri gönderdikleri bu karmaşık ve karma mesajı, hem sadece onların değil, şu ya da bu kralın yönetiminde buraya gelmiş ve ölmüş olan pek çok oğlanın ve kızın, yetişkin erkeklerin ve kadınların da?”</span></p>

      <p class="paragraf">“Gecenin içine bir ağırlık düştü,” dedi Rhoda, “ve onu aşağıya çekti. Her ağaç, arkasındaki ağacın gölgesi olmayan bir gölgeyle irileşmiş. Açlık çeken bir kentin damlarında çalınan davulları duyuyoruz, Türkler aç ve hırçın olduğunda. Onların geyik sesine benzeyen sert bir sesle, ‘Açın, açın!’ diye kükrediklerini duyuyoruz. Dinleyin bakın tramvaylar nasıl gıcırdıyor ve elektrikli raylardan nasıl kıvılcımlar çıkıyor. Kayın ağaçlarıyla huş ağaçlarının dallarını kaldırdıklarını duyuyoruz, sanki gelin ipekli geceliğini yere bırakmış ve kapıya gelip ‘Açın, açın!’ demiş gibi.”</p>

      <p class="paragraf">“Her şey canlı görünüyor,” dedi Louis. “Bu gece hiçbir yerde ölümü duyamıyorum. Şu adamın yüzündeki aptallık, şu kadının yüzündeki yaşlılık, büyüyü bozup ölümü getirmeye yetebilir, diye düşünebilir insan. Ama bu gece ölüm nerede? Kaba ne varsa, ıvır zıvır, şunlar bunlar, sayısız balıkla yüklü olarak sahile vuran ve ayaklarımızın dibinde çatlayan kırmızı kenarlı mavi suların içinde, cam kırıkları gibi ezilip parçalandı.”</p>

      <p class="paragraf"><span>“Birlikte tırmanabilseydik, yeterli bir yükseklikten bakabilseydik,” dedi Rhoda, “destek almadan, dokunulmadan kalabilseydik – ama övgüyle hafifçe alkışlanmaktan ve kahkahalardan rahatsız olan sen, ve uzlaşmadan ve insanların dudaklarından çıkacak doğrudan ve yanlıştan hoşlanmayan ben, sadece yalnızlığa ve ölümün şiddetine güveniriz ve bu yüzden bölünürüz.”</span></p>

      <p class="paragraf">“Sonsuza kadar,” dedi Louis, “bölünürüz. Eğreltiotlarının arasındaki kucaklaşmaları feda ettik, ve göl kenarındaki aşkı, aşkı, aşkı, bir sırrı paylaşmak üzere bir köşeye çekilen suç ortakları gibi ölü külü kavanozunun yanında dururken. Ama bak, biz burada dururken ufukta küçük bir dalga kırılıyor. Ağ gitgide yukarı kaldırılıyor. Suyun yüzüne çıkıyor. Gümüşle yarılıyor sular, oynaşan küçük balıklarla. Sıçrarlarken, sağa sola kaçarlarken sahile bırakılıyorlar. Hayat, avını otların üzerine yuvarlıyor. Bize doğru gelenler var. Erkek mi bunlar, yoksa kadın mı? İçine batmış oldukları sel sularının bulanık örtüleri var üstlerinde hâlâ.”</p>

      <p class="paragraf">“Şimdi,” dedi Rhoda, “şu ağacın yanından geçerlerken doğal boyutlarına kavuşuyorlar yeniden. Sadece erkek onlar, sadece kadın. Sel sularının örtülerini çıkarırlarken şaşkınlık ve korku değişiyor. Her gece (burada ya da Yunanistan’da) savaşa giden ve her gece yaralarıyla, yaralı suratlarıyla geri dönen temsilcilerimiz bir ordunun kalıntıları gibi ay ışığına çıkarlarken merhamet geliyor geriye. Şimdi yine ışık vuruyor üstlerine. Suratları var. Susan ve Bernard oluyorlar, Jinny ve Neville, tanıdığımız kişiler. Şimdi nasıl da bir ufalma oluyor! Şimdi nasıl bir büzüşme, nasıl bir aşağılanma! İçimden eski ürpertiler geçiyor, nefret ve dehşet, üzerimize attıkları bu kancalarla kendimi bir noktaya tutturulmuş hissederken; bu selamlaşmalar, tanımalar, parmakların çekiştirilmesi ve gözlerin araştırılması. Bununla birlikte bir şey söylemeleri yeter, hatırlanan ses tonuyla söylenen ve insanın beklentisinden sürekli sapan ilk sözcükleri ve geçmiş binlerce günü karanlıkta yeniden doğuran ellerinin hareketleri benim niyetimi sarsar.”</p>

      <p class="paragraf">“Bir şey titreşiyor ve dans ediyor,” dedi Louis. “Caddeden buraya yaklaşırlarken hayal geri dönüyor. Kıvranmalar ve sorgulamalar başlıyor. Senin hakkında ne düşünüyorum – sen benim hakkımda ne düşünüyorsun? Kimsin sen? Ben kimim? – bu, içimizi yeniden huzursuzlukla dolduruyor, nabzımız hızlanıyor, gözlerimiz parlıyor ve onsuz hayatın yavanlaşacağı ve yok olacağı kişisel varoluşun bütün deliliği yeniden başlıyor. Geldiler bile. Güney güneşi bu ölü külü vazosunda parlıyor; vahşi ve acımasız denizin kabaran sularına atıyoruz kendimizi. Onları –Susan ile Bernard’ı, Neville ile Jinny’yi– karşılarken Tanrı rollerimizi oynamamız için bize yardımcı olsun.”</p>

      <p class="paragraf">“Burada bulunuşumuz bir şeyi mahvetti,” dedi Bernard, “bir dünya olabilir bu.”</p>

      <p class="paragraf">“Yine de zorlukla soluk alıyoruz,” dedi Neville, “çok tükenmişiz. Sadece kesilip alındığımız annemizin bedenine katılmayı arzuladığımız o edilgen ve yorgun ruh halindeyiz. Bunun dışında her şey itici, zoraki ve yorucu. Bu ışıkta Jinny’nin sarı eşarbı güve rengi; Susan’ın gözleri fersiz. Neredeyse ayırt edilemiyoruz nehirden. Aramızda tek öne çıkan nokta, bir sigara izmariti. Ve mutluluğumuzu üzüntü bulandırıyor, sizi terk ettik çünkü, dokuyu yırttık; aslında tatlı da olan daha acı, daha kara bir özsuyu sıkıp çıkarmak arzusuna yenildik. Ama şimdi tükendik artık.”</p>

      <p class="paragraf">“Yangınımızdan sonra,” dedi Jinny, “madalyonlara koyacak bir şeyimiz kalmadı.”</p>

      <p class="paragraf">“Yine de ağzı açık bakıyorum,” dedi Susan, “elimden kaçan bir şeye, tatminsiz bir yavru kuş gibi.”</p>

      <p class="paragraf">“Gitmeden önce,” dedi Bernard, “duralım biraz. Nehrin kenarındaki terasta hemen hemen yalnız dolaşalım. Yatma vakti geldi sayılır. Herkes evine gitti. Nehrin karşı tarafında, dükkâncıların yatak odalarında ışıkların yandığını görmek ne kadar rahatlatıcı. İşte bir tane – işte bir tane daha. Sizce bugün ne kadar para kazandılar? Sadece kiralarını, elektriği, yiyeceklerini ve çocukların giysilerini ödemeye yetecek kadar. Ama ancak yeter. Dükkâncıların yatak odalarındaki ışıklar, hayata katlanılabileceği duygusunu nasıl da veriyor bize! Cumartesi geliyor ve paraları belki sadece sinema bileti almaya yetecek kadar. Belki de ışığı söndürmeden önce küçük bahçeye gidip tahta kulübesinde oturan dev tavşana bakıyorlardır. Pazar günü öğle yemeğinde o tavşanı yiyeceklerdir. Sonra ışığı söndürürler. Sonra uyurlar. Ve binlerce insan için uyku sıcaklıktan, sessizlikten, fantastik bir düşle bir an oyalanmaktan başka bir şey değildir. ‘Mektubumu postaladım,’ diye düşünür manav, ‘pazar gazetesine yazdığım. Ya spor-totoda beş yüz pound kazanırsam? Ve tavşanı keseceğiz. Hayat tatlı. Hayat iyi. Mektubu postaladım. Tavşanı keseceğiz.’ Ve uyur.</p>

      <p class="paragraf">“Bu böyle devam eder. Dinle. Manevra hattında çarpışan vagonların çıkardığına benzer bir ses var. Bu da, hayatlarımızda birbirini izleyen olayların birbiriyle mutlu kenetlenmesi. Tak tak tak. Olmalı olmalı olmalı. Gitmeli, uyumalı, uyanmalı, kalkmalı – kötülermiş gibi yaptığımız akla yakın, insaflı sözcük; göğsümüze bastırdığımız, onsuz kaybolup gideceğimiz. Bir manevra hattında çarpışan vagonların sesine benzeyen o sese nasıl da taparız!</p>

      <p class="paragraf">“Nehrin çok aşağısından gelen sesini duyuyorum koronun; kalabalık gemilerin güvertelerinde yaptıkları bir günlük geziden dönünce büyük faytonlara övünerek binen oğlanların şarkısını. Eskiden olduğu gibi şarkı söylüyorlar hâlâ, avlunun karşı tarafında, kış gecelerinde, ya da yazın pencereler açıkken, sarhoş oluyor, mobilyaları kırıyor, küçük, çizgili kasketler giyiyor, fayton köşeyi dönerken hepsi başlarını aynı tarafa çeviriyor; ve ben de onların arasında olmak istedim.</p>

      <p class="paragraf">“Ve böyle, şarkıyla ve köpüren sularla ve meltemin belli belirsiz hissedilen mırıltısıyla kayıp gidiyoruz. Ufak ufak parçalanıyoruz. İşte! Çok önemli bir şey düştü o zaman. Kendimi toplayamıyorum. Uyuyacağım. Ama gitmeliyiz; trenimize yetişmeliyiz, istasyona geri yürümeliyiz – mecburuz, mecburuz, mecburuz. Sadece yan yana koşan bedenleriz biz. Ben sadece ayaklarımın tabanlarında mevcudum ve kalçalarımın yorgun kaslarında. Görünüşe göre saatlerce yürümüşüz. Ama nereye? Hatırlayamıyorum. Bir çağlayandan usulca kayan bir kütük gibiyim. Bir yargıç değilim. Fikrim sorulmuyor bana. Bu gri ışıkta evlerle ağaçlar birbirinden ayrılmıyor. Şuradaki bir direk mi? Şu yürüyen bir kadın mı? İşte istasyon burada, tren beni ikiye bölecek olsa öte tarafta yeniden birleşirim, bir bütün olurum, bölünmez olurum. Ama tuhaf olan, Waterloo’ya gidiş biletimin dönüş kısmını hâlâ sağ elimin içinde sıkı sıkı tutmam, şimdi bile, uyurken bile.”</p>

      <div>
        <div>
          <p class="dipnot"><a href="#footnote-225-6-backlink" id="footnote-225-6">6</a> <span>Ünlü İngiliz mimar Sir Christopher Michael Wren (1632-1723). Saray ile Hampton Court kastediliyor olabilir. (ç.n.)</span></p>
        </div>
      </div>
    </div>
  </div>
</body>
</html>