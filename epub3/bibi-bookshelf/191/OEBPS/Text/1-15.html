<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-15.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-15.html" xml:lang="tr-TR">
    <div>
      <p class="split"></p>

      <p class="paragraf"><span>“Nesnelerin karmaşıklığı daha da artıyor,” dedi Bernard, “burada okulda, hayatın gelgitinin ve baskısının bunca aşırı olduğu yerde, salt hayatta olmanın verdiği heyecanın her gün daha da yoğunlaştığı yerde. Saat başı mucizeler yumağından yeni bir şey çıkıyor ortaya. Ben neyim, diye soruyorum. Bu mu? Hayır, ben şuyum. Özellikle şimdi, bir odadan çıktığımda, insanlar konuşurken, taş zeminde yalnız adımlarım çınlarken ve ben, kadim şapelin üzerinden görkemle ve umursamazca doğan ayı görürken – o zaman tek ve basit değil, karmaşık ve çok olduğumu anlıyorum. Herkesin içindeyken cıvıl cıvıl olan Bernard yalnızken ketumdur. İşte bunu anlayamıyorlar, şimdi kuşkusuz beni konuşuyorlardır, kendilerinden kaçtığımı, soğuk olduğumu söylüyorlardır. Farklı değişimler geçirmem gerektiğini, dönüşümlü olarak Bernard rolünü oynayan birkaç adamın giriş çıkışını örtbas etmem gerektiğini anlamıyorlar. Anormal denilecek kadar farkındayım koşulların. O adam bir müteahhit mi? O kadın mutsuz mu? diye sormadan trendeki bir kompartımanda asla kitap okuyamam. Zavallı sivilceli Simes’ın Billy Jackson’un üzerinde iyi bir izlenim bırakma şansının olmadığını, ne yazık ki, derinden hissettiğini açıkça fark ettim bugün. Bunu içim acıyarak hissedince onu ısrarla yemeğe davet ettim. Bunu kendisine duyduğum hayranlığa atfedecektir ki öyle bir hayranlık filan duymuyorum. Doğru bu. Ama ‘bir kadın duyarlılığına ek olarak’ (burada kendi biyografimden alıntı yapıyorum), ‘Bernard bir erkeğin sağlam mantığına sahipti.’ Tek bir izlenim, genellikle de iyi bir izlenim bırakan insanlar (çünkü basitlikte erdem olduğu görünüyor) akıntının ortasında dengelerini koruyabilenlerdir. (Burunlarını bir yöne doğrultan balıklar görüyorum hemen, oysa akıntı öbür yöne doğru.) Canon, Lycett, Peters, Hawkins, Larpent, Neville – bunların hepsi akıntının ortasındaki balıklar. Ama</span> <span class="char-style-override-2">sen</span> <span>anlıyorsun,</span> <span class="char-style-override-2">sen</span><span>, kendim, ilk çağırdığımda gelen (seslenmek ve kimsenin gelmemesi insanın yüreğini dağlardı; gece yarısının içini oyardı; kulüplerdeki yaşlı erkeklerin yüz ifadelerini açıklar bu – gelmeyen bir ben’i çağırmaktan vazgeçmişlerdir), bu gece söylediklerimin beni ancak yüzeysel olarak temsil ettiğini anlıyorsun. Yüzeyin altında ve en parçalanmış olduğum anda, aynı zamanda bütünüm de. Coşkuyla katılıyorum buna; bir delikteki karakurbağası gibi oturup karşıma ne çıkarsa büyük bir serinkanlılıkla kabul ediyorum. Şu anda benden söz eden sizlerin pek azı hem hissetmek hem de mantıklı düşünmek konusunda yeteneklidir. Gördüğünüz gibi Lycett tavşan yakalamaya bayılıyor; Hawkins kütüphanede sıkı çalışarak geçirdi öğle sonrasını. Peters ödünç kitap veren kütüphanedeki genç hanımla ilgileniyor. Hepiniz meşgulsünüz, işiniz var, dalmışsınız, bütün yeteneklerinizi var gücünüzle kullanıyorsunuz – Neville dışında, onun zihni tek bir faaliyetle harekete geçirilemeyecek kadar karmaşık. Ben de çok karmaşığım. Benim durumumda, boşlukta süzülen, kopuk bir şey kalıyor geride.</span></p>

      <p class="paragraf">“Şimdi, atmosferden nasıl etkilendiğimin bir kanıtı olarak, burada, odama girerken, ışığı yakarken, kâğıdı, masayı, sandalyenin arkalığına atılmış sabahlığımı görürken o atak ama düşünceli adam olduğumu hissediyorum, paltosunu sırtından atıp kalemine sarılan ve delice âşık olduğu kıza hemen aşağıdaki mektubu yazan o gözü pek ve tahripkâr kişi.</p>

      <p class="paragraf">“Evet, her şey elverişli. Havama girdim. Kaç kez başladığım mektubu bir oturuşta yazabilirim. Yeni girdim içeri; şapkamı ve bastonumu bir kenara attım; kâğıdı düzeltmeye kalkışmadan aklıma ilk geleni yazıyorum. Harika bir taslak olacak; o, ara verilmeksizin, hiçbir yeri silinmeden yazıldığını düşünecek. Bakın, harfler nasıl da eğri büğrü – şurada dikkatsizce lekelenmiş bir yer var. Hıza ve dikkatsizliğe her şey feda edilmeli. Hızlı, akıcı, küçük bir elyazısıyla yazacağım, ‘y’nin kuyruğunu abartacak ve ‘t’ye işte böyle - bir çizgi çekeceğim. Tarih olarak sadece 17, Salı yazacağım, sonra da bir soru işareti. Ama o kişi –çünkü yazan ben değilim– böyle düşüncesizce, böyle çalakalem yazsa da samimiyet ve saygının da incelikle ima edildiği izlenimi uyanmalı mektubu okuyanda. Sohbetlerimize göndermelerde bulunmalıyım – aklıma gelen bir sahneyi hatırlatmalıyım ona. Ama son derece rahatlıkla konudan konuya geçer gibi görünmeliyim (bu çok önemli). Boğularak ölen adam için yapılan cenaze töreninden (bunun için bir cümlem var) Mrs. Moffat’a ve dediklerine (not etmiştim onları), oradan da okumakta olduğum, sıra dışı bir kitap hakkında görünüşte gelişigüzel ama derinlikli bazı düşüncelere (derinlikli eleştiriler çoğunlukla gelişigüzel kaleme alınırlar) geçeceğim. Saçını fırçalarken ya da mumu söndürürken “Bunu nerede okumuştum? Ah, Bernard’ın mektubunda,” demesini istiyorum. İhtiyacım olan, hız, sıcak ve eritici etki, cümlelerin birbirinin içine lav gibi akması. Kim var aklımda? Byron, elbette. Bazı bakımlardan Byron’um ben. Belki de bir yudum Byron, havamı bulmama yardım eder. Bir sayfa okuyayım. Yo, bu sıkıcı; bu derme çatma. Bu da fazla ciddi. Şimdi anlıyorum püf noktasını. Şimdi giriyor onun ritmi benim beynime (Yazarken en önemli şey ritimdir). Şimdi, ilk kıvrak vuruşu duyar duymaz hiç beklemeden başlayacağım.</p>

      <p class="paragraf">“Ama olmuyor. Akıp gidiyor. Bu geçişi sağlamak için yeterince enerji toplayamıyorum. Gerçek benliğim, edindiğim benlikten ayrılıyor. Yeniden yazmaya başlarsam da okuyan, ‘Bernard bir edebiyat adamıymış gibi yapıyor; Bernard biyografisini yazacak kişiyi düşünüyor,’ diye hisseder (ki doğru bu). Hayır, mektubu yarın, kahvaltıdan hemen sonra yazacağım.</p>

      <p class="paragraf">“Şimdi, zihnimi hayali resimlerle dolduracağım. Varsayalım ki Restover’de kalmaya davet edildim, King’s Laughton’da, Langley İstasyonu’na üç mil uzaklıkta. Hava kararırken varıyorum oraya. Bu köhne ama seçkin evin avlusunda iki-üç köpek var, uzun bacaklarıyla sinsice dolaşıyorlar. Giriş holünde solmuş halılar serili; terasta bir aşağı bir yukarı gezinen asker görünümlü bir beyefendi pipo içiyor. Evde orduyla bağlantılı seçkin bir yoksulluk havası esiyor. Çalışma masasının üzerinde bir av atının nalı – gözde bir atın. “At biner misiniz?” “Evet efendim, çok severim.” “Kızım bizi salonda bekliyor.” Kalbim göğsümden fırlayacak gibi atıyor. Kız, bir sehpanın yanında ayakta duruyor; avdan dönmüş; erkek çocuklar gibi ağzını şaplatarak yiyor sandviçleri. Albayın üzerinde oldukça iyi izlenim bırakıyorum. Pek zeki olmadığımı düşünüyor; pek görgüsüz sayılmam. Hem bilardo da oynarım. Sonra, otuz yıldır ailenin yanında çalışan sevimli hizmetçi giriyor içeri. Tabaklardaki desen uzun kuyruklu Doğu kuşları. Kızın annesinin muslin elbiseli portresi şöminenin üstünde asılı. Bulunduğum ortamı bir noktaya kadar olağanüstü kolay bir biçimde betimleyebilirim. Ama işe yarar mı? Kızın sesini duyabilir miyim – ikimiz yalnızken ‘Bernard’ diyen sesinin tonunu? Hem sonra ne olacak?</p>

      <p class="paragraf">“Gerçek şu ki, başkalarının yüreklendirmesine ihtiyacım var. Tek başımayken, şöminemdeki sönmüş ateşin başında, kendi hikâyelerimdeki zayıf noktaları görmeye eğilimliyim. Gerçek romancı, tamamıyla yalın kişi, sonsuza kadar hayal kurmayı sürdürebilir. Benim yaptığım gibi her şeyi birleştirmez. Sönmüş bir şöminedeki gri küllerin mahvedici duygusunu taşımaz. Gözlerime bir perde iniyor. Her şey geçirgenliğini yitiriyor. Uydurmaktan vazgeçiyorum.</p>

      <p class="paragraf">“Hatırlayayım. Genelde iyi bir gündü. Akşam, ruhun damında oluşan damla yuvarlak ve rengârenk. Öğleden önce hava güzeldi; öğleden sonra gezindim. Gri çayırların üzerinden çan kulelerini seyretmek hoşuma gidiyor. İnsanların omuzlarının arasından öbür tarafa göz atmak hoşuma gidiyor. Durmadan bir şeyler geldi aklıma. Hayal gücümü çalıştırdım, becerikliydim. Akşam yemeğinden sonra tiyatro havasına girdim. Ortak arkadaşlarımızda belli belirsiz gözlemlediğimiz pek çok şeyi somutlaştırdım. Dönüşümlerimi kolayca yaptım. Ama şimdi, içinde çıplak, siyah kömür öbeklerinin durduğu bu kurşuni ateşin başında otururken nihai soruyu sorayım kendime, bu insanlardan hangisi benim? Mekâna öylesine bağlı ki her şey. Kendi kendime ‘Bernard’ dediğimde kim çıkıp geliyor? Vefakâr, kötü kötü bakan bir adam, kırgın ama öfkeli değil. Belli bir yaşı ya da mesleği yok. Ben, sadece ben. Şimdi eline şömine maşasını alan ve ızgaradan aşağı boşalsınlar diye külleri karıştıran o. ‘Tanrım’ diyor kendi kendine, onların akmasını izlerken, ‘nasıl bir toz bulutu!’ ve sonra mahzun ama biraz da avunmuş bir halde, ‘Mrs. Moffat gelip süpürür bunları’ diye ekliyor. Bu cümleyi kendi kendime sık sık yineleyeceğimi hayal ediyorum, hayatın içinden oraya buraya çarpa çarpa geçerken ve arabada bir o yana bir bu yana savrulurken, ‘Ah, evet, Mrs. Moffat gelip süpürür bunları.’ Artık doğru yatağa.”</p>

      <p class="paragraf">“Şimdiki ânı içinde barındıran bir dünyada,” dedi Neville, “neden ayrımcılık yapmalı? Hiçbir şeye ad verilmemeli, ola ki onu değiştirmek isteyelim. Bırakın var olsun bu sahil şeridi, bu güzellik, ve bir anlığına zevke dalmış olan ben. Güneş yakıyor. Nehri görüyorum. Sonbahar güneşinde beneklenen, alazlanan ağaçları görüyorum. Tekneler geçiyor, kırmızıların, yeşillerin arasından. Uzaklarda bir çan çalıyor, ama ölümü duyurmak için değil. Hayat için çalan çanlar da var. Bir yaprak düşüyor, sevinçten. Ah, âşığım ben hayata! Bakın, salkımsöğüt incecik sürgünlerini nasıl da uzatıyor havaya! Bakın, bir tekne nasıl da geçiyor onların arasından, tembel, kendinden geçmiş, güçlü delikanlılarla dolu. Gramofon dinliyorlar; kesekâğıdından aldıkları meyveleri yiyorlar. Muz kabuklarını fırlatıyorlar, kabuklar yılanbalığı gibi nehrin sularına gömülüyorlar. Her yaptıkları çok güzel. Vazolar ve biblolar var arkalarında; odaları kürek ve yağlıboya taklidi resimlerle dolu, ama hepsi güzelliğe dönüşmüş. O kayık köprünün altından geçiyor. Bir başkası geliyor. Sonra bir başkası. Percival bu, yastıklara yaslanmış, yekpare, devasa bir huzur içinde. Hayır, sadece onun eşlikçilerinden biri, onun yekpare, devasa huzuruna öykünen. Sadece Percival farkında değil onların numaralarının, onları numara yaparken yakalayınca pençesini yumruk yapıp indiriyor onlara. Onlar da köprünün altından, ‘sarkan ağaçların fıskiyelerinin’ arasından, sarı ve mor renkli incecik çizgilerin arasından geçtiler. Meltem esiyor; perde kıpırdıyor; yaprakların arkasında ağırbaşlı ama neşesi eksilmeyen yapıları görüyorum, gözenekli görünüyorlar, şişkin değil; hafifler, oysa kim bilir ne zaman kondurulmuşlar o kadim çayırların üzerine. Şimdi içimde o bildik ritim başlıyor; derin bir uykuda olan sözcükler şimdi uyanıyor, başlarını savuruyor, düşüp kalkıyor, yine düşüp kalkıyor. Ben bir şairim, evet. Kesinlikle büyük bir şairim. Tekneler ve gençler geçiyor ve uzaktaki ağaçlar, ‘sarkan ağaçlardan akan fıskiyeler’. Hepsini görüyorum. Hepsini hissediyorum. Esinlendim. Gözlerime yaşlar doluyor. Yine de, bunları hissederken bile coşkumu daha da azdırıyorum. Köpürüyor. Yapaylaşıyor, içtenliksiz oluyor. Sözcükler ve sözcükler ve sözcükler, nasıl da dörtnala gidiyorlar – uzun yelelerini ve kuyruklarını nasıl da savuruyorlar, ama içimde beni tutan bir şey var, onların sırtına atlayamıyorum; onlarla birlikte uçamıyorum, kadınları ve alışveriş filelerini sağa sola dağıtarak. Bende bir kusur var – onulmaz bir tereddüt, üstesinden gelebilsem uçup gidecek. Ama büyük bir ozan olmamam inanılacak gibi değil. Dün gece yazdıklarım iyi şiir değilse neydi? Çok mu aceleciyim, çok mu basitim? Bilmiyorum. Bazen kendimi tanıyamıyorum, ya da beni ben yapan tohumları nasıl ölçeceğimi ve adlandıracağımı ve sayabileceğimi bilemiyorum.</p>

      <p class="paragraf">“Şimdi bir şey terk ediyor beni; bir şey benden çıkıyor ve gelmekte olan figürle buluşuyor, daha onun kim olduğunu görmeden onu tanıdığıma ikna ediyor beni. Uzaktan bile olsa bir arkadaşının katılmasıyla insanın değişmesi ne kadar tuhaf. Arkadaşlarımız bizi hatırlayınca ne kadar da yararlı bir hizmet görüyorlar. Oysa geri alınmak, azaltılmak, insanın değerinin düşürülmesi, karıştırılması, bir başkasının parçası olması ne kadar da acı veriyor. O bana yaklaşırken ben kendim olmuyorum, bir başkasıyla birleştirilmiş Neville oluyorum –ama kiminle?– Bernard’la mı? Evet, Bernard o, ve ben sorumu Bernard’a soracağım, Ben kimim?</p>

      <p class="paragraf">“Birlikte bakınca,” dedi Bernard, “salkımsöğüt ne kadar tuhaf görünüyor. Ben Byron’dım, ağaç da Byron’ın ağacı, gözü yaşlı, yere sarkan, inleyen. Şimdi ağaca seninle birlikte bakarken dalları ayrık gibi görünüyor, her dalı farklı, ve senin anlaşılırlığının baskısı altında, ne hissettiğimi anlatacağım sana.</p>

      <p class="paragraf">“Onaylamadığını hissediyorum, gücünü hissediyorum. Seninle birlikteyken dağınık, düşüncesiz, rengârenk mendilinde hep yağlı hamur tatlısının lekesi bulunan biri oldum. Evet, Gray’in <span class="char-style-override-2">Elegy</span>’sini<span class="dipp"><a href="#footnote-225-3" id="footnote-225-3-backlink">3</a></span> bir elimde tutuyorum; öteki elimle, bütün yağı içine çekmiş ve kabın dibine yapışmış en alttaki hamur tatlısını kazıyıp alıyorum. Bundan hiç hoşlanmıyorsun; bu hoşlanmazlığını açıkça hissediyorum. Bundan etkileniyor, hakkımda yeniden iyi düşünmeni sağlamak arzusuyla Percival’i nasıl az önce yataktan çekip çıkarmış olduğumu anlatmaya girişiyorum; onun terliklerini betimliyorum, masasını, eriyip akmış mumunu; ayaklarının üzerindeki battaniyeyi çektiğimde huysuzlanıp homurdanmasını; bir yandan da kocaman bir koza gibi dertop oluşunu. Bütün bunları öyle bir biçimde anlatıyorum ki, kendi derdine odaklanmış olsan bile (çünkü buluşmamız kukuletalı birinin hükmü altında) kendini bırakıyorsun, gülüyorsun ve benden keyif alıyorsun. Çekiciliğim ve akıcı konuşmam, beklenmedik ve kendiliğinden olsa da, benim de hoşuma gidiyor. Her şeyin üzerindeki örtüyü sözcüklerle çekip alırken, söyleyebileceğimden ne kadar fazlasını, inanılmaz fazlasını gözlemlemiş olmak şaşırtıyor beni. Ben konuşurken daha da, daha da fazla şeyler doluyor zihnime, kabarcıklanarak, imgeler ve imgeler. İşte bu, diyorum kendi kendime, ihtiyacım olan şey; yazmakta olduğum mektubu neden bitiremiyorum, diye soruyorum. Çünkü odamda hep yarım kalmış mektuplar duruyor sağda solda. Seninle birlikteyken en yetenekli insanlardan biri olduğumu sanmaya başlıyorum. Gençliğin neşesi doluyor içime, gücü doluyor, beni bekleyen şeyleri sezmeye başlıyorum. Yalpalayarak, ama tutkuyla çiçeklerin çevresinde vızıldadığımı görüyorum, kıpkırmızı çanak yaprakların içinde vınladığımı, mavi hunileri korkunç gümbürtümle çınlattığımı. Gençliğimin tadını nasıl da çıkaracağım (sen hissetmemi sağlıyorsun). Ve Londra. Ve özgürlük. Ama dur. Dinlemiyorsun beni. Anlatılmaz derecede tanıdık gelen bir hareketle elini dizlerinde gezdirirken biraz itiraz ediyorsun. Bu tür işaretlerle arkadaşlarımızın rahatsızlıklarına tanı koyarız. “Bolluk ve zenginlik içindeyken,” der gibisin, “yanımdan geçip gitme. Dur,” diyorsun. “Ne acılar çektiğimi sor bana.”</p>

      <p class="paragraf">“O zaman bırak da yaratayım seni. (Sen de aynısını yaptın benim için.) Bu sıcak nehir kıyısında yatıyorsun, bu tatlı, bu solmakta olan, bu hâlâ pırıl pırıl ekim gününde, salkımsöğüdün ayrık dallarının arasından birer birer geçen tekneleri gözlüyorsun. Ve bir şair olmak istiyorsun; ve bir sevgili olmak istiyorsun. Ama zekânın muhteşem berraklığı, ve zihninin acımasız dürüstlüğü (bu Latince sözcükleri sana borçluyum; senin bu niteliklerin huzursuz ediyor beni, kendi donanımımdaki solmuş alanları ve eprimiş yerleri görüyorum) seni durduruyor. Gizemli haller takınmıyorsun. Pembe ya da sarı bulutların altına gizlenmiyorsun.</p>

      <p class="paragraf">“Haklı mıyım? Sol elinin küçük hareketini doğru mu yorumladım? Eğer öyleyse, bana şiirlerini ver; dün gece bir esin ateşine tutulup yazdığın için şimdi sana kendini biraz budala hissettiren sayfaları ver. Çünkü sen esine inanmazsın, kendininkine de benimkine de. Gel birlikte dönelim geriye, köprüden geçelim, karaağaçların altından, odama dönelim, orada, çevremizde ağaçlarla, kırmızı serj perdeler çekilmiş olarak, dikkatimizi dağıtan bu sesleri, ıhlamur ağaçlarının kokularını ve tadını, başka hayatları dışarıda bırakabiliriz; burunları havada, sekerek yürüyen bu şımarık tezgâhtar kızları, ağır yükleriyle ayaklarını sürüyerek yürüyen bu yaşlı kadınları; hayal meyal ve kaçıp giden birinin kaçamak bakışlarını – Jinny olabilir o, Susan olabilir, yoksa caddenin aşağısında gözden kaybolan Rhoda mıydı? Tekrar, gözünün hafifçe seğirmesinden neler hissettiğini anlayabiliyorum; kaçtım senin elinden; bir arı sürüsü gibi vızıldayarak uçtum, sürekli başıboştum, senin tek bir nesne üzerinde dikkatini acımasızca toplama gücünden yoksundum. Ama geri döneceğim.”</p>

      <p class="paragraf">“Bu tür yapılar varken,” dedi Neville, “tezgâhtar kızlar olmasına tahammül edemiyorum. Kıkırdamaları, dedikoduları rahatsız ediyor beni; sükûnetimi bozuyor, tam bir coşku içindeyken aşağılanmışlığımızı getiriyor aklıma.</p>

      <p class="paragraf">“Ama şimdi, bisikletlere ve ıhlamur kokusuna ve o çılgın sokakta gözden kaybolan kişilere şöyle bir değip geçtikten sonra topraklarımızı yeniden ele geçirdik. Burada sükûnetin ve düzenin efendileriyiz biz; gurur veren bir geleneğin vârisleriyiz. Işıklar meydanı yol yol sarıya boyuyorlar. Nehirden yükselen pus bu kadim mekânlara doluyor. Eskimiş taşlara hafifçe tutunuyor. Şimdi kırsalın yollarında yapraklar birikmiştir, koyunlar nemli çayırlarda öksürür gibi sesler çıkarıyorlar; ama burada, senin odanda biz kupkuruyuz. Baş başa konuşuyoruz. Ateş harlanıp sönerken kapı tokmaklarından birini parlatıyor.</p>

      <p class="paragraf">“Byron okuyordun. Kendi karakterine uygun görünen paragrafları işaretliyordun. Alaycı ama tutkulu bir mizacı ifade eder görünen bütün cümlelerin yanında işaretler buluyorum; sert cama çarpan pervaneler gibi atak. Kaleminle burasını çizerken ‘Ben de paltomu böyle çıkarıp fırlattım. Ben de kaderin suratına parmaklarımı şaklatıyorum,’ diye düşündün. Ama Byron hiç senin yaptığın gibi çay hazırlamadı, sen çaydanlığı öyle doldurursun ki kapağını kapattığında çay taşar. Masanın üzerinde kahverengi bir gölcük var – kitaplarının ve kâğıtlarının arasına akıyor. Şimdi beceriksizce kuruluyorsun onu mendilinle. Sonra mendilini yine cebine sokuşturuyorsun – Byron böyle yapmaz; sen yaparsın; öylesine sensin ki bu, senin yirmi yıl sonraki halini düşündüğümde, ikimizin de ünlü, gut hastası ve dayanılmaz olacağımız zamanı, aklıma bu sahne gelecek: eğer ölmüşsen de ağlayacağım. Bir zamanlar Tolstoy gibi genç bir adamdın; şimdi Byron gibi genç bir adamsın; belki Meredith gibi genç bir adam olacaksın; sonra Paskalya tatilinde Paris’e gideceksin, siyah kravat takmış olarak döneceksin geriye, kimsenin adını duymadığı iğrenç bir Fransız gibi. O zaman bırakacağım seni.</p>

      <p class="paragraf">“Ben bir tek kişiyim – kendim. Hayranı olduğum Catullus’u taklit etmiyorum. Tam köle gibi bir öğrenciyim, şurada bir sözlük duruyor, burada geçmiş zaman kipinin garip uygulamalarını kaydettiğim bir defter. Ama insan ömür boyu bu kadim yazıları bıçakla kesip çıkaramaz. Her zaman kırmızı serj perdeyi kapatıp bir lambanın ışığında soluk bir mermer levha gibi yatan kitabımı mı göreceğim? İnsanın kendisini mükemmelliyete adaması muhteşem bir hayat olurdu; baştan çıkarmalara, ayartmalara aldırmadan, nereye götürürse götürsün, çöllere, kumulların altına, cümlenin kıvrılışını izlemek; her zaman yoksul ve bakımsız olmak; Piccadilly’de alay konusu olmak.</p>

      <p class="paragraf">“Ama ben cümlemi doğru dürüst tamamlayamayacak kadar gerginim. Bir aşağı bir yukarı yürürken huzursuzluğumu gizlemek için telaşlı konuşuyorum. Senin yağlı mendillerinden nefret ediyorum – <span class="char-style-override-2">Don Juan</span> kitabını lekeleyeceksin. Beni dinlemiyorsun. Byron’a dair cümleler kuruyorsun. Ve paltonla, bastonunla el kol hareketleri yaparken ben şimdiye kadar kimseye söylenmemiş bir sırrı açığa çıkarmaya çalışıyorum; hayatımı ellerine almanı ve sevdiklerimde hep iğrenme hissi uyandırmaya yazgılı olup olmadığımı (sırtım sana dönükken) söylemeni istiyorum.</p>

      <p class="paragraf">“Sırtımı sana dönüp sinirli sinirli ellerimi kıpırdatıyorum. Yo, şimdi ellerim tamamıyla sakin. Kitap rafında bir yer açıp <span class="char-style-override-2">Don Juan</span>’ı koyuyorum; işte böyle. Keşke sevilsem; kumların arasında mükemmeliyet aramaktansa ünlü olmayı yeğlerim. Ama benim kaderimde insanlarda iğrenme duygusu uyandırmak mı var? Ben bir şair miyim? Al işte. Dudaklarımın arkasında birikmiş, kurşun gibi soğuk arzu, bir mermi gibi fırladı, tezgâhtar kızlara, kadınlara, hayatın sahteliklerine, adiliklerine (çünkü onu seviyorum) nişan aldığım şey ben atarken sana çarpıyor –yakala onu– şiiri mi?”</p>

      <p class="paragraf">“Odadan ok gibi fırlayıp çıktı,” dedi Bernard. “Bana şiirini bıraktı. Ah arkadaşlık, ben de Shakespeare’in sonelerinin sayfalarının arasında çiçek kurutacağım. Ah arkadaşlık, senin okların ne kadar delici – şurası, şurası ve şurası. Bana baktı, dönüp benimle yüz yüze geldi; bana şiirini verdi. Bütün sisler varlığımın çatısından kıvrılarak çıkıyor. Bu güven simgesini ölene kadar saklayacağım. Upuzun bir dalga gibi, yuvarlanan su kütleleri gibi üzerimden geçti o, onun tahrip edici varlığı – beni çekip açtı, ruhumun sahilindeki çakıltaşlarını açıkta bıraktı. Aşağılayıcıydı bu; küçük taşlara bölünmüştüm. Bütün benzerliklerin üstü yıkanmıştı. ‘Sen Byron değilsin; sen kendinsin.’ Bir başkası tarafından tek bir varlıkta özetlenmek – ne tuhaf.</p>

      <p class="paragraf">“İkimizin arasında gerili olan ipin incecik liflerinin aramıza giren dünyanın puslu alanlarının üzerinden uzandığını hissetmek ne tuhaf. O gitti; ben burada, elimde onun şiiriyle duruyorum. Aramızda bu ip var. Ama şimdi, o yabancı varlığın uzaklaştığını, beni inceleyen bakışların karardığını ve üstünün örtüldüğünü hissetmek ne kadar rahatlatıcı, ne kadar yatıştırıcı! Perdeleri çekmek ve içeri başka hiçbir varlığı sokmamak; onun üstün gücüyle saklanmaya zorladığı burasının o perişan sakinlerinin, tanıdıklarımın, sığındıkları yerlerden çıkıp döndüklerini hissedince nasıl da minnet duyuyorum. Kriz çıktığında ve bıçak saplanırken başımda nöbet tutmuş olan alaycı, dikkatli ruhlar yeniden dönüyorlar yuvalarına, sürü halinde. Onların da eklenmesiyle Bernard oluyorum; Byron oluyorum; bu, şu ve öteki oluyorum. Bunlar havayı karartıp tuhaflıklarıyla, yorumlarıyla beni güçlendiriyorlar eskiden olduğu gibi, benim duygusal ânımın narin sadeliğini örtüyorlar. Çünkü bende Neville’in sandığından daha fazla ben var. Bizler, arkadaşlarımızın ihtiyaçlarına uyacak ölçüde basit değilizdir. Ancak aşk basittir.</p>

      <p class="paragraf">“Geri döndüler artık, buranın sakinleri, tanıdıklarım. Şimdi o bıçak yarası, Neville’in o şaşırtıcı incelikteki kılıcıyla savunmamda açtığı o yarık onarıldı. Artık neredeyse bir bütünüm; bakın ne kadar neşeliyim, Neville’in bende görmezden geldiği her şeyi harekete geçiriyorum. Perdeleri aralayıp pencereden bakarken, ‘Bu ona zevk vermez ama beni neşelendiriyor’ diye hissediyorum. (Kendi önemimizi ölçmek için arkadaşlarımızı kullanırız.) Benim ufkum Neville’in asla ulaşamayacağı yerlere uzanıyor. Yollarda bağıra bağıra av türküleri söyleniyor. Okuldaki hademelerle yarışıp eğleniyorlar. Fayton köşeyi dönerken her zaman aynı anda dönüp bakan, başları kepli oğlanlar birbirlerinin sırtına vurup böbürleniyorlar. Ama Neville, onların arasına girmekten incelikle kaçınıyor, gizlice, bir işbirlikçi gibi odasına dönüyor hızla. Onun koltuğuna gömülüp gözlerini o anda mimari bir sağlamlık edinmiş olan ateşe diktiğini görüyorum. Eğer hayat, diye düşünüyor, o sürekliliği götürebilse, eğer hayat öyle bir düzene sahip olabilse – çünkü her şeyden önce düzen arzuluyor Neville ve benim Byron’vari dağınıklığımdan hiç hoşlanmıyor; ve perdesini çekiyor; ve kapısını sürgülüyor. Gözleri (çünkü âşık; uğursuz aşk figürü bizim buluşmamızda mevcuttu) özlemle doluyor; yaşlarla doluyor. Şömine maşasını alıp yanan kömürlerin o bir anlık sağlamlığını bir vuruşta yıkıyor. Her şey değişiyor. Ve gençlik ve aşk. Tekne salkımsöğütlerin kubbesinin altından geçti ve şimdi köprünün altında. Percival, Tony, Archie ya da bir başkası Hindistan’a gidecek. Bir daha görüşmeyeceğiz. Sonra elini defterine doğru uzatıyor –damarlı kâğıtla kaplanmış temiz bir defter– ve hararetle uzun dizeler yazıyor, o anda en çok kime hayransa onun üslubuyla.</p>

      <p class="paragraf">“Ama ben burada oyalanmak istiyorum; pencereden sarkmak; dinlemek. İşte şu şamatacı koro yeniden geliyor. Tabak çanağı kırıyorlar – bu da gelenek. Kayaların üzerinden atlayan, yaşlı ağaçlara vahşice saldıran bir sele benzeyen koro muhteşem bir teslimiyetle doğruca uçurumların üstüne boşalıyor. Sonra yuvarlanıyor; dörtnala gidiyorlar; av köpeklerinin peşinden, futbol toplarının peşinden; un çuvalları gibi küreklerin yanına yapışıp bir yukarı bir aşağı pompalanıyorlar. Bütün farklılıklar eriyor; tek bir kişi gibi hareket ediyorlar. Sert ekim rüzgârı bu curcunayı ses ve sessizlik nöbetleri halinde avluda savuruyor. İşte yine kırıyorlar tabak çanağı – gelenek bu. Elinde çantasıyla yaşlı, titrek bir kadın ateş kırmızısı pencerelerin altından ağır adımlarla evine gidiyor. Üzerine saldıracaklarından ve onu su oluğuna devireceklerinden korkuyor. Yine de duruyor, kemikli, romatizmalı ellerini, havaya kıvılcımlar ve dönen kâğıt parçaları püskürten şenlik ateşinde ısıtmak ister gibi. Yaşlı kadın ışıklı pencerenin önünde duruyor. Bir çelişki. Ben görüyorum bunu; Neville ise görmüyor; ben hissediyorum bunu, Neville ise hissetmiyor. Bu yüzden o mükemmelliğe ulaşacak, bense başarısız olacağım ve arkamda kumlanmış yarım cümlelerden başka hiçbir şey bırakmayacağım.</p>

      <p class="paragraf">“Şimdi Louis’i düşünüyorum. Louis bu solan sonbahar akşamına, tabak çanağın kırılmasına, bağıra çağıra söylenen av türkülerine, Neville’in, Byron’ın ve buradaki hayatımızın üzerine hangi kötücül ama araştırıcı ışığı tutardı? İncecik dudakları büzülmüş biraz; yanakları solmuş; bir büroda ne olduğu belirsiz ticari bir belgeye dikmiş gözlerini. ‘Brisbane’de banker olan babam’ –utandığı için sürekli ondan söz ediyor– iflas etti. Bir büroda oturuyor, okulun en iyi öğrencisi olan Louis. Ama zıtlıklar arayan ben sık sık üzerimizde hissediyorum onun gözlerini, alaycı gözlerini, çılgın gözlerini, bürosunda oturup sürekli hesapladığı bir genel toplamdaki önemsiz sayılar gibi üst üste koyup topluyor bizi. Ve günün birinde, eline zarif bir kalem alıp kırmızı mürekkebe batıracak ve toplama işlemi tamamlanacak; toplamımız açıklanacak; ama yeterli olmayacak.</p>

      <p class="paragraf">“Çat! Duvara bir sandalye fırlattılar. Lanetlendik o zaman. Benim durumum da kuşkulu. Yersiz duygulara kapılmıyor muyum? Evet, pencereden sarkarken ve fırlattığım sigaram ve döne döne yere inerken Louis’in sigaramı bile gözlediğini hissediyorum. Ve Louis, ‘Bunun bir anlamı var. Ama ne?’ diyor.”</p>

      <p class="paragraf">“İnsanlar geçmeye devam ediyorlar,” dedi Louis. “Bu yemek evinin önünden sürekli geçiyorlar. Otomobiller, kamyonlar, otobüsler; ve yine otobüsler, kamyonlar, otomobiller – geçiyorlar pencerenin önünden. Arka planda dükkânlar ve evler görüyorum; ve kentteki bir kilisenin gri kulelerini. Ön tarafta çörekler ve salamlı sandviçler olan tabakların durduğu cam raflar var. Bir çaydanlığın buharı bütün bunları bir parça gizliyor. Sığır ve koyun, sosis ve kıymanın buharlı et kokusu nemli bir ağ gibi yemek evinin ortasından aşağı sarkıyor. Kitabımı bir Worcester sosu şişesine dayıyorum ve ötekiler gibi görünmeye çalışıyorum.</p>

      <p class="paragraf">“Ama yapamıyorum. (Geçmeye devam ediyorlar, karmakarışık bir biçimde geçmeye devam ediyorlar.) İkna olmadım, ne kitabımı okuyabiliyorum ne de sığır etimi ısmarlayabiliyorum. ‘Ben sıradan bir İngiliz’im; ben sıradan bir memurum,’ diye yineliyorum, ama onların yaptığını yaptığıma emin olmak için yan masadaki küçük adamlara bakıyorum. Kıpırtılı suratları, duygularının çokluğu yüzünden sürekli seğiren kırışık ciltleriyle, maymunlar gibi yakalamaya hazır durumda, tam da bu an için bilenerek, el kol hareketleri eşliğinde bir piyanonun satışını tartışıyorlar. Piyano holü tıkıyor; adam bir onluğa razıymış. İnsanlar geçmeye devam ediyor; kilisenin kulelerinin, salamlı sandviçlerin durduğu tabakların önünden geçmeye devam ediyorlar. Bilincimin flamaları titreşiyor, sürekli yırtılıyorlar, onların düzensizliğinden rahatsız oluyorlar. Bu yüzden yemeğime veremiyorum dikkatimi. ‘Bir onluk alırım. Kasası güzel ama holü tıkıyor.’ Tüyleri yağdan kayganlaşmış martılar gibi dalıp inişe geçiyorlar. Bu standardı aşan her şey gösteriş sayılır. Bu ölçüdür; bu ortalamadır. Bu arada şapkalar yükselip alçalıyor; kapı sürekli açılıp kapanıyor. Akıntının, düzensizliğin farkındayım; yokoluşun ve çaresizliğin. Eğer her şey buysa, bu değersiz. Bununla birlikte yemek evinin ritmini hissediyorum. Bir vals müziği gibi, yükselip alçalıyor, dönüp duruyor. Ellerindeki tepsileri dengede tutan garson kızlar girip çıkıyor, dönüp duruyor, tabak tabak sebzeyi, kayısıları ve kremayı getiriyor, doğru zamanda doğru müşterilere sunuyorlar. Kızların ritimlerini kendi ritimlerine katan ortalama erkekler (Bir onluk alırım; çünkü holü tıkıyor) sebzelerini alıyorlar, kayısılarını ve kremalarını alıyorlar. O zaman bu süreklilik hangi noktada kesiliyor? Arasından felaketi gördüğümüz çatlak ne? Halka kopmamış; ahenk eksiksiz. Merkezi ritim burada; ortak itki burada. Onun genişlediğini, daraldığını görüyorum; sonra yeniden genişliyor. Ama ben ona dahil değilim. Onların aksanlarına öykünerek konuştuğumda kulaklarını dikip yeniden konuşmamı bekliyorlar, kökenimi anlayabilmek için, Kanada’dan mı geliyorum, Avustralya’dan mı, ben ki her şeyden önce sevgiyle kucaklanmak isterim, yabancı kalıyorum, dışarda kalıyorum. Sıradanlığın koruyucu dalgalarının üzerime kapandığını hissetmek isterken gözümün ucuyla uzak ufuklar görüyorum; sürekli bir karmaşa içinde yükselip alçalan şapkalar görüyorum. Başıboş dolaşan, dalgın bir ruhun yakınmaları bana yöneltilmiş (çürük dişli bir kadın tezgâhın önünde duraksıyor), ‘Bizi sürümüze geri götür, tabak tabak salamlı sandviçler sergilenen vitrinlerin önünden böyle karmakarışık, sallana sallana geçen bizleri.’ Evet; sizi düzene indirgeyeceğim.</p>

      <p class="paragraf">“Worcester sosu şişesine dayalı duran kitabı okuyacağım. İçinde birtakım sahte izlenimler, bazı kusursuz ifadeler, birkaç kelime var, ama şiir. Siz, hepiniz, görmezden geliyorsunuz. Ölü şairin dediklerini unuttunuz. O sözleri size tercüme edemem ki etkileyici gücü sizi kendine bağlasın, amaçsız olduğunuzu kafanıza soksun; ritmin bayağı ve değersiz olduğunu göstersin; ve böylece amaçsızlığınızın farkında olmadığınız sürece içinize işleyen ve henüz gençken sizi yaşlandıran o aşağılanmadan sizi kurtarsın. O şiiri kolayca okunacak şekilde tercüme etmeye çalışmalıyım. Platon’un ve Vergilius’un yoldaşı olan ben, damarlı meşe kapıyı çalacağım. Dövülmüş çelikten bu tüfeği gelip geçen her şeyin karşısına çıkaracağım. Melon şapkaların, Homburg şapkaların bu amaçsız geçişlerine boyun eğmeyeceğim ve kadınların başlarındaki bütün o tüylü ve rengârenk şeylere. (Benim saygı duyduğum Susan olsa yaz gününde basit bir hasır şapka takardı.) Ve bu gıcırdama ve gelişigüzel damlalar halinde pencerenin camlarından akan bu buhar; otobüslerin duruşu ve sarsılarak kalkışı; ve tezgâhların önündeki duraksamalar; insani bir anlamı olmadan ruhsuzca sürüklenen kelimeler; sizi düzene sokacağım.</p>

      <p class="paragraf">Köklerim, kurşun ve gümüş damarlardan, kokular salan nemli, bataklığımsı yerlerden geçip ortasından bağlanmış meşe köklerinden yapılma bir düğüme doğru gidiyor. Mühürlenmiş ve kördüm, kulaklarıma toprak dolmuştu, yine de savaşlardan söz edildiğini duydum; ve bülbülden; yazın peşinde göç eden kuş sürüleri gibi uygarlığı arayan pek çok insanın oraya buraya koşuşturduğunu hissettim; Nil kıyılarına kırmızı testiler taşıyan kadınlar gördüm. Bir bahçede uyandım, enseme yediğim tokatla, sıcak bir öpücük, Jinny’den; şaşkın çığlıkları, devrilen sütunları ve bir gece yangınındaki kırmızılı siyahlı ışıkları hatırlar gibi hatırlıyorum bütün bunları. Durmadan uyuyup uyanıyorum. Şimdi uyuyorum; şimdi uyanıyorum. Parıldayan çaydanlığı görüyorum; açık sarı sandviçlerle dolu vitrinleri; tezgâhın başında taburelere tünemiş kısa paltolu adamları; ve onların arkasında da sonsuzluğu. Titreyen etime kızgın demirle kukuletalı bir adam tarafından vurulan bir damga bu. Bu yemek evini geçmişin birbirine sokulmuş, çırpınan kuş kanatlarının, bol tüylü, kapalı kanatların önünde görüyorum. Dudaklarımın büzülmesi, benzimin solması bu yüzden; porsuk ağaçlarının altında gezinen, koltuk miras alan ve kitaplarına lambanın ışığı vursun diye perdelerini sıkıca kapayan Bernard ile Neville’e doğru yüzümü nefretle, öfkeyle çevirirken nahoş ve itici görünmem bu yüzden.</p>

      <p class="paragraf">“Susan’a saygı duyuyorum; çünkü o oturmuş dikiş dikiyor. Sakin bir lambanın ışığında dikiş dikiyor, penceresinin hemen dibinde iç çeken mısırların bana kendimi güvende hissettirdiği bir evde. Çünkü içlerinde en zayıfı, en genci benim. Ben ayaklarına ve akıntının çakıltaşlarının arasında oluşturduğu dereciklere bakan bir çocuğum. Bu bir sümüklüböcek, diyorum; bu bir yaprak. Sümüklüböceklere bayılıyorum; yaprağa bayılıyorum. Ben hep en gencim, en masum, en güvenilir. Hepiniz korunuyorsunuz. Ben çıplağım. Saçlarını örüp başına dolanmış garson kız yanımızdan salınarak geçerken size kayısılarınızı ve kremanızı tereddütsüz veriyor, tıpkı bir kız kardeş gibi. Sizler onun erkek kardeşlerisiniz. Ama ben ayağa kalkıp yeleğimdeki kırıntıları silkelerken dolgun bir bahşiş bırakıyorum tabağımın altına, bir şilin, ben gidene kadar bulmamalı o parayı, ve parayı kahkahalarla gülerek alırken küçümsemesi ben sallanır kapılardan geçene kadar ulaşmamalı bana.”</p>

      <div>
        <div>
          <p class="dipnot"><a href="#footnote-225-3-backlink" id="footnote-225-3">3</a> <span>Thomas Gray (1716-1771) İngiliz şiirinin romantizm öncesi dönemde önemli şiirlerinden ‘Elegy written in a country church-yard’ı (Kırsaldaki bir kilise mezarlığında yazılan ağıt) yazmıştır.</span> <span>(ç.n.)</span></p>
        </div>
      </div>
    </div>
  </div>
</body>
</html>