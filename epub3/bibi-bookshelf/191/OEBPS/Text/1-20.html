<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-20.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-20.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Güneş artık tam tepede değildi. Işınları yere dik değil, eğik vuruyordu. Bir bulutun kıyısına tutunuyor, onu tutuşturup ışıktan bir levhaya, hiçbir ayağın basamayacağı, alev alev yanan bir adaya çeviriyordu. Sonra bir başka bulut yakalanıyordu ışığa ve bir başkası ve bir başkası, öyle ki alttaki dalgalar, titreşen maviliğin üzerinden gelişigüzel geçen, tüyleri ateşten oklarla deliniyordu.</span></p>

      <p class="paragraf"><span class="char-style-override-2">Ağacın en üstteki yaprakları güneşte kıvrılmıştı. Rastgele esen meltemde sertçe hışırdıyorlardı. Kafalarını hızla iki yana çevirmeleri dışında kuşlar sessizce oturuyorlardı. Şimdi, sanki sese doymuşlar gibi, sanki öğle vaktinin doluluğu boğazlarını tıkamış gibi şarkılarını yarıda kestiler. Yusufçuk bir kamışın üzerinde hareketsiz kaldı, sonra mavi ilmeğini havada daha da ileriye fırlattı. Uzaklardaki vızıltı ufukta kalkıp inen narin kanatların kırık titreyişinden oluşuyor gibiydi. Nehrin suyu, sanki çevrelerinde sertleşen cam varmış gibi kamışları dimdik tutuyordu; ve sonra cam sallandı ve kamışlar boyunlarını büktü. Derin derin düşünen sığırlar, başlarını eğerek çayırlarda durdular ve ayaklarını sırayla, hantal hantal hareket ettirdiler. Evin yakınındaki tulumbanın musluğu, sanki kova dolmuş gibi, artık damlamadı, sonra musluktan bir, iki, üç damla düştü, birbiri peşi sıra.</span></p>

      <p class="paragraf"><span class="char-style-override-2">Pencerelerde art arda benek benek yangınlar, bir dalın dirseği ve sonra da dupduru bir boşluk göründü. Perde, pencerenin kenarında kıpkırmızı sarkıyordu, odanın içinde ışık hançerleri iskemlelere ve masalara saplanıyor, onların cilasını ve verniğini çatlatıyorlardı. Yeşil kap iyice şişiyor, yan yüzündeki beyaz pencere yayvanlaşıyordu. Karanlığı önüne katan ışık, köşelere ve kabartmalara bolca boşalıyordu; yine de karanlığı biçimsiz kütleler halinde istifliyordu.</span></p>

      <p class="paragraf"><span class="char-style-override-2">Dalgalar üst üste bindiler, kabardılar ve çatladılar. Küçük taşları ve çakıltaşları püskürttüler havaya. Kayaların çevresini yaladılar, havaya fışkıran su öncesinde kuru olan bir mağaranın duvarlarına sıçradı ve içeride gölcükler bıraktı, karaya vurmuş bir balık kuyruğuyla suları kamçıladı dalga geri çekilirken.</span></p>
    </div>
  </div>
</body>
</html>