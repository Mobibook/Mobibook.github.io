<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-24.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-24.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Güneş batıyordu. Günün sert taşı çatlamıştı, aralıklarından ışık boşalıyordu dışarıya. Karanlıkta tüylenmiş oklar gibi kırmızı ve altın, hızla vurup deliyordu dalgaları. Işınlar kararsızlık içinde parlayıp sönüyor, batmış adalardan gelen sinyaller gibi ya da gülen, utanmaz oğlanların defne ağaçlarının arasından attıkları dart okları gibi ilerliyorlardı. Ama dalgalar, sahile yaklaşırken ışıksız kalıyorlardı ve devrilen bir duvar, hiçbir ışığın sızmadığı gri taştan bir duvar gibi, tek ve uzun bir sarsıntıyla kırılıyorlardı.</span></p>

      <p class="paragraf"><span class="char-style-override-2">Bir meltem çıktı; yapraklar titreşti; ve böyle kıpırdayınca kahverengi yoğunluklarını yitirdiler, grileştiler ya da beyazlaştılar, ağaç kütlesinin yerini değiştirdi, göz kırpıp kubbeli tekdüzeliğini yitirdi. En üstteki dalda oturan şahin gözlerini kırpıştırdı, dikleşti, kanatlarını açtı ve uzaklara süzüldü. Yabani yağmurkuşu bataklıkta bağırdı, uzaklaştı, daireler çizdi, uzaklarda yine bağırdı yalnızlık içinde. Trenlerin ve bacaların dumanı uzadı, parçalandı, denizin ve çayırların üstünde asılı duran yumuşacık örtüyle bütünleşti.</span></p>

      <p class="paragraf"><span class="char-style-override-2">Buğdaylar biçilmişti şimdi. Onların kaymalarından ve dalgalanmalarından geriye sadece sert anızlar kalmıştı. İri bir baykuş karaağaçtan ağır ağır bıraktı kendini, döndü ve yere sarkan bir ipe tırmanır gibi, sedir ağacı boyunca yükseldi. Tepelerdeki yavaş gölgeler, geçerlerken kâh genişlediler, kâh daraldılar. Bozkırın tepesindeki göl boş görünüyordu. Oradan bakan hiçbir tüylü surat yoktu, ya da su sıçratan bir nal ya da suya sokulan sıcak bir hayvan ağzı. Külrengi bir ince dala tünemiş bir kuş gaga dolusu soğuk su içti. Otlama sesi yoktu, tekerlek gürültüsü de, duyulan sadece yelkenlerini şişiren, otların tepesine sürtünen rüzgârın ani uğultusuydu. Denizin parlattığı ince bir dal gibi ışıldayana kadar yağmurda hırpalanmış, güneşte solmuş bir kemik duruyordu orada. İlkbaharda yanıp tilki kırmızısı rengini almış ve yaz ortasında yumuşak yapraklarını güney rüzgârında eğmiş olan bir ağaç şimdi demir kadar kara, onun kadar çıplaktı.</span></p>

      <p class="paragraf"><span class="char-style-override-2">Kara öylesine uzaktaydı ki ne parıldayan bir dam ne de ışıltılı pencere görülebiliyordu artık. Gölgeli dünyanın muazzam ağırlığı öyle narin zincirleri, salyangoz kabuğu kadar ince öyle engelleri yutmuştu ki. Şimdi sadece bulutun akışkan gölgesi, yağmurun darbeleri, hızla geçen bir tek güneş ışığı ya da yağmur fırtınasının bıraktığı ani berelenmeler kalmıştı. Tek tek ağaçlar birer dikili taş gibi belirginleştiriyordu uzaktaki dağları.</span></p>

      <p class="paragraf"><span class="char-style-override-2">Sıcaklığını kaybetmiş, yakıcılığının odak noktası dağılmış olan akşam güneşi sandalyelerle masaları yumuşatıyor, üzerlerini kahverengi ve sarı, eşkenar dörtgenlerle dolduruyordu. Gölgelerle çerçevelenince ağırlıkları artmış görünüyordu, sanki renk yana yatıp bir tarafta toplanmıştı. Bıçak, çatal ve bardak vardı burada, ama boyları uzamış, şişmiş, olağanüstü olmuşlardı. Altın bir daireye alınmış ayna, hiç silinmeyecekmiş gibi bu sahneyi gözlerinde sabitlemişti.</span></p>

      <p class="paragraf"><span class="char-style-override-2">O arada sahilde gölgeler uzamış, karanlık koyulaşmıştı. Kapkara çizme lacivert bir göle dönüşmüştü. Kayalar sertliklerini yitirdiler. Eski teknenin çevresindeki suyun rengi, içine midyeler doldurulmuş gibi koyulaşmıştı. Köpüğün rengi kurşuniye dönmüştü, donuk kumların şurasında burasında beyaz bir inci parıltısı bırakıyordu.</span></p>
    </div>
  </div>
</body>
</html>