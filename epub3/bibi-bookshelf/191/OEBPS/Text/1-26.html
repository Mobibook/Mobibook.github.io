<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-26.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-26.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Artık güneş batmıştı. Gökyüzüyle deniz birbirinden ayırt edilemiyordu. Kıyıya vuran dalgalar beyaz yelpazelerini sahilin ta içerilerine kadar yayıyor, yankılı mağaraların kuytularına beyaz gölgeler gönderiyor, sonra iç çekerek çakılların üzerinden geri çekiliyorlardı.</span></p>

      <p class="paragraf"><span class="char-style-override-2">Ağaç dallarını salladı ve yapraklar dağılarak yere düştüler. Orada, büyük bir dinginlik içinde, yok olmayı bekleyecekleri yere yerleştiler. Bir zamanlar kırmızı ışık barındıran kırık çanaktan bahçeye siyah ve gri gönderildi. Sapların arasındaki tünelleri kara gölgeler kararttı. Ardıçkuşu suskundu ve solucan daracık</span> <span class="char-style-override-2">deliğine çekildi yeniden. Ara sıra, ağarmış ve içi boş bir saman eski bir kuş yuvasından uçuyor ve çürümüş elmaların arasındaki karanlık otların arasına düşüyordu. Alet deposunun duvarındaki ışık solmuştu, kancada sallanan engereğin derisi boştu. Odadaki bütün renkler sınırlarından taşmıştı. Kesin hatlı fırça darbesi kabarmıştı ve yamuktu; dolapların ve sandalyelerin kahverengi kütleleri erimiş, kocaman bir karanlığa akmıştı. Yerden tavana kadar, titreşen karanlığın enli perdeleri asılıydı. Sarkan sarmaşıkların gölgelendirdiği bir mağara ağzı kadar silikti ayna.</span></p>

      <p class="paragraf"><span class="char-style-override-2">Tepelerin katılığındaki öz yok olmuştu. Gezgin ışıklar, görülmeyen ve çökmüş yolların arasından tüylü bir kama geçiriyorlardı, ama tepelerin katlanmış kanatlarının arasında hiçbir ışık görülmüyor, daha ıssız bir ağaç arayan bir kuşun çığlıkları dışında hiçbir ses duyulmuyordu. Kayalığın kıyısında, ormanların içinden sürtünüp geçmiş bir havanın, okyanusun ortasındaki binlerce camsı çukurun içinde serinletilmiş suya denk fısıltısı vardı.</span></p>

      <p class="paragraf"><span class="char-style-override-2">Havada karanlık dalgalar varmış gibi ilerledi karanlık, denizin dalgalarının batık bir geminin iki yanını yalaması gibi evleri, tepeleri, ağaçları kapladı. Karanlık, sokaklardan aktı, tek başına yürüyenlerin etrafında dolandı, onları yuttu; yazın gürleşmiş yapraklarıyla, karaağaçların sel gibi inen karanlığı altında birbirine kenetlenen çiftleri sildi. Karanlık, dalgalarını ot bürümüş, ağaçsız orman yollarında, çayırların kırışık derilerinin üstünden geçirdi, münzevi dikenli çalılığı ve dibindeki boş sümüklüböcek kabuklarını içine aldı. Daha da yukarı çıkarak, üstteki tepelerin çıplak yamaçları boyunca esti karanlık, vadileri akarsular ve sarı asma yaprakları doldursa da, karın sonsuza dek sert kayaların üzerinde kaldığı dağın yıpranmış ve aşınmış tepeleriyle buluştu, verandalarda oturan kızlar, yüzlerini yelpazelerinin arkasına gizleyerek başlarını kaldırıp kara baktılar. Karanlık onları da örttü.</span></p>
    </div>
  </div>
</body>
</html>