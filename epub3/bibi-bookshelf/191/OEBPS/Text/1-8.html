<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-8.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-8.html" xml:lang="tr-TR">
    <div>
      <p class="split"></p>

      <p class="paragraf">“Kaç ay,” dedi Susan, “kaç yıl çıktım bu merdivenlerden koşarak, kışın kasvetli günlerinde, ilkbaharın serin günlerinde? Şimdi yaz ortası. Tenis oynamak için beyaz kıyafetlerimizi giymek üzere üst kata çıkıyoruz – Jinny ile ben, Rhoda da arkamızdan geliyor. Çıkarken her basamağı sayıyorum, her basamağı sayınca o işi tamamlamış oluyorum. Her gece de biten günü takvimden koparıyorum ve buruşturup top yapıyorum. Öç alırcasına yapıyorum bunu, Betty ile Clara dizüstü çökmüşlerken. Dua etmiyorum. Günden öcümü alıyorum. Hıncımı onun imgesinden alıyorum. Öldün artık sen, diyorum, okul günü, nefret edilesi gün. Haziranın bütün günlerini –şimdi ayın yirmi beşi– pırıl pırıl ve muntazam yapmışlar, gonklarla, derslerle, yıkanmak, giysileri değiştirmek, çalışmak, yemek yemek için verdikleri talimatlarla. Çin’den gelen misyonerleri dinliyoruz. Konser dinlemek için faytonlara binip konser salonlarına gidiyoruz. Galeriler ve resimler gösteriliyor bize.</p>

      <p class="paragraf">“Evimin olduğu yerde, kuru otlar çayırlarda kabararak dalgalanıyor. Babam tahta kapıya yaslanmış sigara içiyor. Yaz havası boş koridorlarda eserken evin içinde bir kapı çarpıyor, sonra biri daha. Duvardaki eski resimlerden biri sallanıyor belki. Vazodaki gülden bir taçyaprağı düşüyor. El arabalarından çitlere tutam tutam saman saçılıyor. Bütün bunları görüyorum, hep görürüm, merdiven sahanlığındaki aynanın önünden geçerken, Jinny önde, Rhoda da ağır aksak peşimizde. Jinny dans ediyor. Jinny holdeki çirkin, cilalı taşların üzerinde hep dans eder; oyun alanında taklalar atar; yasaklanmış bir çiçeği koparır, kulağının arkasına takınca Miss Perry’nin siyah gözleri hayranlıkla parlar, Jinny’ye karşı, bana değil. Miss Perry, Jinny’yi sever; ben de sevebilirdim, ama şimdi babamdan başka kimseyi sevmiyorum, bir de güvercinlerimden ve evdeki çocuk baksın diye kafeste bıraktığım sincaptan başka.”</p>

      <p class="paragraf">“Merdivendeki küçük aynadan nefret ediyorum,” dedi Jinny. “Sadece başlarımız görünüyor onda; kafalarımızı kesip alıyor. Dudaklarım çok geniş ve gözlerim birbirine çok yakın; gülerken dişetlerim çok görünüyor. Vahşi görünümüyle, şairlerin seveceği çimen yeşili gözleriyle, dedi Bernard, çünkü beyaz nakışına indiriyor onları, Susan’ın kafası beni gölgede bırakıyor; Rhoda’nın dalgın, boş bakışlı yüzü bile eksiksiz, çanakta yüzdürdüğü o beyaz taçyaprakları gibi tıpkı. Basamakları sıçrayarak çıkıp yanlarından geçiyorum, bir sonraki sahanlıkta boy aynası var ve kendimi baştan ayağa görüyorum. Başımla bedenimi bir bütün halinde görüyorum; çünkü bu serj kıyafette bile tek parça halindeler, bedenimle başım. Bakın, başımı oynatınca sıska bedenim baştan aşağı kımıldıyor; incecik bacaklarım bile rüzgâra kapılmış çiçek sapları gibi titreşiyor. Susan’ın inatçı suratıyla Rhoda’nın belirsizliği arasında gidip geliyorum; topraktaki yarıkların arasında sıçrayan alevler gibiyim; hareket ediyorum, dans ediyorum; hareket etmekten ve dans etmekten hiç vazgeçmiyorum. Çocukken çitte kıpırdayıp beni korkutan yaprak gibi hareket ediyorum. Ateşin ışığının çaydanlığın üzerinde dans etmesi gibi ben de bu çizgili, bu kişiliksiz, tempera boyalı, sarı süpürgelikli duvarların üstünde dans ediyorum. Kadınların buz gibi soğuk gözlerinden bile ateş alıyorum. Okurken, kitabın siyah kenarı boyunca mor bir bant dolaşıyor. Yine de hiçbir sözcükteki değişimleri izleyemiyorum. Tek bir düşüncenin peşinden bile şimdiden geçmişe gidemiyorum. Evimi hatırlarken Susan gibi gözlerimde yaşlarla çaresiz kalmıyorum; ya da eğreltiotlarının arasında buruşmuş Rhoda gibi, yeşil yeşil lekelenen pembe pamuklu giysimle uzanıp yatmıyor, denizin altında açan çiçekleri, aralarında balıkların salına salına yüzdüğü kayaları hayal etmiyorum. Hayal kurmam ben.</p>

      <p class="paragraf">“Şimdi acele edelim. Şimdi ilk ben çıkarayım üstümden şu kaba giysileri. İşte temiz beyaz çoraplarım burada. Yeni ayakkabılarım da. Saçlarıma beyaz bir kurdele bağlayacağım, avludan sıçrayarak geçerken kurdele bir anda çözülecek, ama boynuma dolanacak, tam yerine oturacak. Saçımın tek bir teli bile bozulmamalı.”</p>

      <p class="paragraf">“Şu benim yüzüm,” dedi Rhoda, “Susan’ın omzunun arkasındaki aynada görünen – o yüz benim yüzüm. Ama ben yüzümü gizlemek için Susan’ın arkasına sineceğim, çünkü burada yokum ben. Yüzüm yok. Başkalarının yüzleri var; Susan’la Jinny’nin yüzleri var. Onlar buradalar. Onların dünyası gerçek dünya. Kaldırdıkları şeyler ağır. Evet, diyorlar, Hayır, diyorlar; oysa ben yer değiştiriyorum ve değişiyorum ve bir saniyede içim okunuyor. Onlar bir hizmetçiyle karşılaştıklarında kız onlara gülmeden bakıyor. Ama benimle alay ediyor. Onlar kendileriyle konuşulduğunda ne söyleneceğini biliyorlar. Gerçekten gülüyorlar; gerçekten kızıyorlar; oysa benim önce bakmam ve başkalarının ne yaptığını görüp onlar gibi yapmam gerekiyor.</p>

      <p class="paragraf">“Bakın şimdi Jinny çoraplarını nasıl da kendinden emin şekilde giyiyor, tenis oynamak için. Buna hayranım işte. Ama Susan’ın tarzı daha çok hoşuma gidiyor, çünkü o daha kararlı, başkalarından farklı olmayı da Jinny kadar kafasına takmıyor. Her ikisi de kendilerine öykünüyorum diye benden hoşlanmıyorlar; ama Susan bazen bana yol gösterir, örneğin kurdelenin nasıl bağlanacağını öğretir, oysa Jinny her şeyi bilir ama kendine saklar. Yanlarına oturabilecekleri arkadaşları var onların. Köşede bucakta gizlice söyleyecekleri şeyleri var. Bense sadece isimlere ve yüzlere tutunuyorum; ve onları felaketlerden koruyan nazarlık gibi aklımda tutuyorum. Holün karşı tarafında yabancı bir yüz seçiyorum kendime ve adını bilmediğim o kız karşımda oturduğu sürece çayımı içemiyorum. Boğazıma kaçıyor. Duygularımın şiddetiyle sarsılıyorum. Beni çalılıkların arkasından gözetleyen o isimsiz, o kusursuz insanları hayal ediyorum. Bana hayran olsunlar diye havaya sıçrıyorum. Gece, yatağımda yatarken, bana alabildiğine şaşırmalarını sağlıyorum. Benim için gözyaşı döksünler diye sık sık oklarla delik deşik edilerek ölüyorum. Eğer geçen tatilde Scarborough’daydık derlerse, ya da bavullarının üzerinde gördüğüm bir etiketten bunu anlarsam, bütün kasaba altın rengine bulanır, kaldırım baştan başa ışıklanır. Bu yüzden bana gerçek yüzümü gösteren aynalardan hiç hoşlanmam. Yalnızken çoğunlukla hiçliğe düşerim. Dünyanın kıyısından hiçliğe düşmeyeyim diye ayağımı usul usul oynatmam gerekir. Aklım başıma gelsin diye elimle sert bir kapıya vurmam gerekir.”</p>

      <p class="paragraf"><span>“Geç kaldık,” dedi Susan. “Oyun için sıramızı beklememiz gerekecek. Burada uzun otların arasına yerleşip Jinny ile Clara’yı, Betty ile Mavis’i seyrediyormuş gibi yapacağız. Ama onları seyretmeyeceğiz. Başkalarının oyunlarını seyretmekten nefret ederim. En çok nefret ettiğim şeylerin birer kopyasını yapıp hepsini toprağa gömeceğim. Bu parlak çakıltaşı Madam Carlo, yaltakçı ve sırnaşık tavrı yüzünden iyice derinlere gömeceğim onu, piyanoda gam çalışırken parmaklarımı düz tuttum diye bana verdiği altı penilik para yüzünden. Onun verdiği altı peniyi toprağa gömdüm. Bana kalsa bütün okulu gömerdim: spor salonunu; sınıfı; hep et kokan yemek salonunu; ve şapeli. Kızıl-kahve yer taşlarını ve yaşlı adamların yağlı portrelerini – bağışçıların, okulların kurucularının. Hoşlandığım ağaçlar var, kabuğunda topak topak berrak reçineleriyle kiraz ağacı; ve çatıdan uzaktaki tepelere bakınca gördüğüm manzara. Bunlar dışında hepsini gömerdim, tıpkı iskeleleriyle, gezintiye çıkmış turistleriyle bu tuzlu sahilin orasına burasına yayılmış bu çirkin taşları gömdüğüm gibi. Yaşadığım yerde, dalgalar kilometrelerce uzar. Kış gecelerinde onların uğultularını duyarız. Geçen Noel’de, at arabasında tek başına oturan bir adam boğulmuştu.”</span></p>

      <p class="paragraf">“Miss Lambert,” dedi Rhoda, “rahiple konuşarak geçerken ötekiler gülüyor ve arkasından kamburunu taklit ediyorlar; ama her şey değişiyor ve ışıl ışıl oluyor. Miss Lambert geçerken Jinny de daha yükseğe sıçrıyor. Onun şu papatyayı gördüğünü varsayın, o papatya değişir. Nereye gitse gözlerinin değdiği her şey değişiyor; ama o ayrıldığında o şey yeniden aynı olmuyor mu? Miss Lambert, rahibi küçük kapıdan geçirerek kendi özel bahçesine götürüyor; havuzun yanına geldiğinde bir yaprağın üzerinde bir kurbağa görecek ve kurbağa da değişecek. Onun koruluktaki bir heykel gibi durduğu yerde her şey çok ciddi, her şey çok silik. Miss Lambert kenarı püsküllü ipek pelerinini yere kaydırıyor, sadece mor yüzüğü hâlâ parlamakta, şarap rengi, ametist yüzüğü. Bizi terk eden insanlarda bir gizem oluyor. Bizi terk ettiklerinde havuza kadar eşlik edebilir ve onlara bir görkem katabilirim. Miss Lambert geçerken papatyanın değişmesine neden oluyor; sığır etini keserek servis ederken de sanki her şeyin içinden ateş akıyor. Aydan aya her şey sertliğini yitiriyor; benim bedenim bile şimdi ışığı geçiriyor; omurgam, mumun alevinin yanındaki balmumu gibi yumuşak. Hayal kuruyorum; hayal kuruyorum.”</p>

      <p class="paragraf"><span>“Oyunu kazandım,” dedi Jinny. “Şimdi sıra sizde. Kendimi yere atıp soluk almaya çalışmalıyım. Koşmaktan, zafer kazanmaktan soluğum kesildi. Bedenimin her noktası koşmaktan, zafer kazanmaktan inceldi sanki. Kanım parlak kırmızı herhalde, kaburgalarımda şaklıyordur köpürerek. Tabanlarım karıncalanıyor, sanki ayaklarımın içinde tel halkalar açılıp kapanıyor. Bütün otların saplarını açık seçik görüyorum. Ama alnımın içinde, gözlerimin gerisinde öyle bir zonklama var ki her şey dans ediyor – ağ, otlar; yüzleriniz kelebekler gibi sıçrıyor; ağaçlar sanki zıplayıp duruyorlar. Bu evrende hiçbir şey sabit değil, hiçbir şey yerine yerleşmemiş. Her şey kıpırdıyor, her şey dans ediyor; her şey telaş, her şey zafer. Ama sert toprakta tek başıma uzanıp yatarken, sizin oyununuzu izlerken, seçilme arzusu hissetmeye başlıyorum; çağrılma arzusu, benim çekiciliğime kapılan, benden uzakta duramayan, çevremde bir çiçek gibi kabaran giysimle yaldızlı koltuğumda otururken yanıma gelen, beni arayan biri tarafından adımın seslenilmesi arzusu. Ve bir köşeye çekilerek, bir balkonda yan yana oturarak sohbet ediyoruz.</span></p>

      <p class="paragraf"><span>“Şimdi sular alçalıyor. Şimdi ağaçlar yeryüzüne geliyor; kaburgalarıma vuran sert dalgaların salınımı yumuşuyor ve kalbim, yelkenleri yavaşça süzülerek beyaz güverteye inen bir yelkenli gibi demir atıyor. Oyun bitti. Artık çay içmeye gitmeliyiz.”</span></p>
    </div>
  </div>
</body>
</html>