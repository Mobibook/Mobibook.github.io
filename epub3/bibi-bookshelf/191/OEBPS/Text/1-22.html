<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-22.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-22.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Güneş gökte alçalmıştı. Bulut adaları yoğunlaşmıştı, güneşin önünden geçerlerken kayalar ansızın kararıyor, titreyen boğadikeni maviliğini yitirip gümüşe dönüyor, gölgeler gri örtüler gibi denizin üstüne uçuyorlardı. Dalgalar artık uzaktaki su birikintilerine gitmiyor ya da sahilde kesik kesik uzanan siyah çizgiye ulaşmıyorlardı. Kum inci beyazıydı, pürüzsüz ve ışıl ışıldı.</span></p>

      <p class="paragraf"><span class="char-style-override-2">Yükseklerde kuşlar birden alçalıyor, daireler çiziyorlardı. Bazıları rüzgârın yarıklarına dalıyor, dönüyor, o yarıklar binlerce parçaya bölünmüş tek bir bedenmiş gibi aralarından geçiyorlardı. Kuşlar ağaçların tepelerine bir ağ gibi iniyorlardı. Tek başına uçan bir kuş bataklığa doğru kanat çırpıyor, beyaz bir direğin tepesinde yapayalnız oturuyor, kanatlarını açıp kapıyordu.</span></p>

      <p class="paragraf"><span class="char-style-override-2">Bahçede dökülmüş taçyaprakları vardı. Deniz kabukları gibi yatıyorlardı yerde. Solan yaprak artık kendi ucunda sallanmıyor, kâh hızla, kâh dura dura çiçeklerden birinin sapına doğru savruluyordu. Bütün çiçeklerin içinden, ani bir gösteriş ve parıltıyla, gölün yeşil camını kesen bir yüzgeç gibi, aynı ışık dalgası geçiyordu. Ara sıra ölçülü ve mahir bir rüzgâr kümelenmiş yaprakları kaldırıp indiriyor, sonra rüzgâr azaldıkça her bir uzun yaprak kimliğine yeniden kavuşuyordu. Parlak yuvarlakları güneşte yanan çiçekler rüzgârda sağa sola savruldukça güneş ışığını üzerlerinden atıyorlardı, yeniden doğrulamayacak kadar ağır olan bazı başlar hafifçe yere eğiliyordu.</span></p>

      <p class="paragraf"><span class="char-style-override-2">İkindi güneşi tarlaları ısıtıyor, gölgelere mavilik akıtıyor, ekinleri kızartıyordu. Tarlaların üzerine cila gibi koyu bir parıltı yayılıyordu. Bir el arabası, bir at, bir ekinkargası sürüsü – tarlada hareket eden her şey altına bulanıyordu. Bir inek bacağını hareket ettirince kırmızı altın dalgacıklar kıpırdanıyor, boynuzları ışıkla çerçeveleniyordu. Çayırlardan gelen, kısa bacaklı ve ilkel görünüşlü, döküntülü at arabaları sürtündüğünde takılan soluk sarı, tüylü buğday püskülleri çalı çitlerin üzerinde duruyordu. Yuvarlak tepeli bulutlar döne döne giderken hiç küçülmüyor, hacimlerinin her bir atomunu muhafaza ediyorlardı. Şimdi, geçerlerken attıkları ağa bütün bir köyü alıyor ve giderken tekrar özgürce uçmaya bırakıyorlardı. Ufkun uzaklarında, mavi-gri tozun milyonlarca zerresinin arasında, bir pencere camı alev alıyordu, ya da tek bir kilise kulesinin ya da bir ağacın silueti yükseliyordu.</span></p>

      <p class="paragraf"><span class="char-style-override-2">Kırmızı perdeler ya da beyaz storlar içeri dışarı uçuşuyor, pencerenin kenarına çarpıyorlardı, düzensiz çırpınışlarla ya da dilim dilim içeri giren ışık kahverengine çalıyordu, uçuşan perdelerin arasından kesik kesik vuruşunda bir terk edilmişlik vardı. Şuradaki dolabı kahverengine boyuyor, oradaki koltuğu kızartıyor, buradaki yeşil vazonun yüzeyindeki pencereyi titretiyordu.</span></p>

      <p class="paragraf"><span class="char-style-override-2">Bir an her şey titreşti, kararsızlık ve belirsizlik içinde eğildi, sanki odanın içinde uçan iri bir pervane, koltukların ve masaların muazzam sağlamlığını havada süzülen kanatlarıyla gölgelemişti.</span></p>
    </div>
  </div>
</body>
</html>