<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-5.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-5.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Güneş daha da yükseldi. Mavi dalgalar, yeşil dalgalar sahilin üstünden hızla bir yelpaze geçirdiler, boğadikenlerinin kıyısından dolaştılar, kumun şurasında burasında sığ ışık gölleri bıraktılar. Arkalarında soluk siyah bir iz kaldı. Puslu ve yumuşak kayalar sertleştiler, kırmızı çatlaklar oluştu üzerlerinde.</span></p>

      <p class="paragraf"><span class="char-style-override-2">Çimenlerin üzerine çizgi çizgi koyu gölgeler düştü, çiçeklerin ve yaprakların uçlarında dans eden çiy taneleri bahçeyi, henüz bir bütün haline gelememiş, tek tek kıvılcımların mozaiğine dönüştürdü. Göğüsleri açık sarı ve kırmızı benekli kuşlar, kol kola girip eğlenen patenciler gibi, çılgınca bir-iki ezgi söylediler, ve ansızın sustular, birbirlerinden ayrıldılar.</span></p>

      <p class="paragraf"><span class="char-style-override-2">Güneş evin üstüne daha yayvan ışınlar gönderdi. Işık, pencerenin köşesinde yeşil bir şeye değdi ve onu bir zümrüt parçasına, çekirdeksiz meyve gibi yemyeşil bir çukura dönüştürdü. Sandalyelerin, masaların kenarlarını keskinleştirdi, beyaz masa örtülerini incecik altın tellerle bezedi. Işık çoğalırken şurada burada bir gonca patladı, yeşil damarlı ve titreyen çiçekler fırladı içinden, sanki açılmak için harcadıkları çaba sarsmıştı onları, narin çan dilleri beyaz duvarlarına çarparken hafif bir ezgi duyuldu. Her şey yumuşadı, şeklini kaybetti, sanki tabağın porseleni akmış, bıçağın çeliği sıvılaşmıştı. Kıyıda çatlayan dalgalar, düşen kütükler gibi boğuk gümbürtülerle vurmaktaydı sahile.</span></p>
    </div>
  </div>
</body>
</html>