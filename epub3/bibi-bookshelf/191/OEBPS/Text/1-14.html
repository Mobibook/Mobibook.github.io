<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-14.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-14.html" xml:lang="tr-TR">
    <div>
      <p class="split"></p>

      <p class="paragraf"><span class="char-style-override-2">Güneş doğdu. Sarı ve yeşil çubuklar sahile vurdu, köhne sandalın kaburgalarını yaldızlayarak, boğadikenlerini ve zırhlı yapraklarını çelik mavisi ışıldatarak. Yelpaze gibi yayılarak sahile hızla ulaşan incecik dalgaları neredeyse delip geçti ışık. Başını sallayıp bütün mücevherleri, topazı, akvamarini, içlerinde kıvılcımlar yanan su rengindeki mücevherleri dans ettirmiş olan kız şimdi alnını açtı ve iri iri açılmış gözleriyle dalgaların üzerinde düzgün bir yol çizdi. Kıpırtılı dalgaların uskumru parıltıları karardı; öbeklendiler; yeşil çukurları derinleşti ve koyulaştı ve balık sürüleri geçebildi aralarından. Şıpırtılarla vurdukları sahilden geri çekilirken ince dalların ve mantarların siyah hattını bıraktılar orada ve saman çöpleri ve tahta parçaları da, sanki hafif, küçük bir yelkenli su alıp batmış, iki yanı parçalanmıştı ve içindeki denizci karaya yüzmüştü, kayalığa tırmanmış ve narin yükünü sularla sahile sürüklenmeye terk etmişti.</span></p>

      <p class="paragraf"><span class="char-style-override-2">Şafak sökerken şu ağaçta, bu çalılıkta gelişigüzel ve ayrı ayrı şakımış olan kuşlar şimdi hep birlikte cıvıldıyorlardı bahçede, tiz ve keskin bir sesle; kâh birlikte, ötekilerle birlikte şakıdıklarının farkındaymış gibi, kâh açık mavi gökyüzüne söylermiş gibi tek başlarına. Kara kedi çalıların arasında kımıldayınca ve aşçı kül yığınına cürufları fırlatıp onları ürkütünce hepsi birden sürü halinde uçup gittiler. Korku vardı şarkılarında ve acıyı tanımak ve hemen, bu anda yakalanacak neşe. Duru sabah havasında, karaağacın tepesinde dönerek yarışırcasına öttüler, birbirlerinin peşinden giderken birlikte ötüştüler, yükseklerde dönenirken kaçtılar, birbirlerini izlediler, gagaladılar. Sonra takipten ve kaçmaktan yorulup tatlı tatlı alçaldılar, zarifçe yere yaklaştılar, inip bir ağacın, bir duvarın üzerine sessizce tünediler, parlak gözleriyle bakarak başlarını bir o yana bir bu yana çevirdiler; dikkatli, tetikte; dikkatleri özellikle bir şeyin, bir nesnenin üzerinde olarak.</span></p>

      <p class="paragraf"><span class="char-style-override-2">Belki bir sümüklüböcek kabuğuydu, otların arasında gri bir katedral gibi yükselen, siyah halkalı, kabaran bir yapı, otların yeşiliyle gölgelenmiş. Belki de gördükleri çiçek tarhlarının üstüne, çiçek saplarının arasından mor gölgeli karanlık tüneller geçirten, akışkan mor bir ışık yayan çiçeklerin görkemiydi. Ya da belki gözlerini dans ederken engellenen, pembe uçlu çiçeklerin arasında kaskatı parıldayan küçük, parlak elma yapraklarına dikmişlerdi. Ya da sallanan ama devrilmeyen çite vuran yağmuru gördüler, gerisinde yamulmuş koca bir ev ve yüksek karaağaçlar olan çite ya da doğruca güneşe baktıkları için gözleri altın boncuklara dönüştü.</span></p>

      <p class="paragraf"><span class="char-style-override-2">Bir o yana bir bu yana göz atarak daha derine baktılar, çiçeklerin altına, karanlık caddelerin sonuna, yaprakların çürüdüğü ve çiçeklerin döküldüğü ışıksız dünyaya. Sonra içlerinden biri, muhteşem bir fırlayışla, hedefini bularak, savunmasız solucanın yumuşak, iri bedenini deldi, tekrar tekrar gagaladı ve onu kokuşmaya bıraktı. Diplerde, çiçeklerin çürüdüğü köklerin arasında, kötü kokular esiyordu; şişmiş şeylerin kabarık yüzlerinde damlalar birikiyordu. Çürümüş meyvelerin kabukları yarılıyor, sızan öz akamayacak kadar koyu oluyordu. Sümüklüböcekler sarı salgılar çıkarıyorlar, ara sıra her iki ucunda birer kafası olan biçimsiz bir yaratık ağır ağır iki yana sallanıyordu. Yaprakların arasında gidip gelen altın gözlü kuşlar bu irinlenmeyi, bu ıslaklığı şaşkınlıkla izliyorlardı. Ara sıra gagalarının ucunu bu yapışkan karışıma sertçe daldırıyorlardı.</span></p>

      <p class="paragraf"><span class="char-style-override-2">Şimdi doğan güneş de pencereye geldi, kırmızı kenarlı perdeye değdi, daireler ve çizgiler çizmeye başladı. Işık artarken güneşin beyazlığı tabakta toplandı; parıltısı bıçağın ağzında yoğunlaştı. Arkada sandalyeler ve dolaplar göründü, her biri ayrı durmasına rağmen yine de ayrılmaz biçimde iç içe geçmiş gibiydiler. Aynanın duvardaki havuzu ağardı. Pervazdaki gerçek çiçeğin yanında bir de hayalet çiçek duruyordu. Ama bu hayalet, çiçeğin bir parçasıydı, çünkü ne zaman bir gonca açsa aynadaki rengi soluk çiçekte de bir gonca açıyordu.</span></p>

      <p class="paragraf"><span class="char-style-override-2">Rüzgâr şiddetlendi. Dalgalar sahili dövdü, türbanlı savaşçılar gibi, kollarını kaldırıp havada sallayarak zehirli mızraklarıyla otlayan sürülerin, beyaz koyunların üzerine saldıran türbanlı adamlar gibi.</span></p>
    </div>
  </div>
</body>
</html>