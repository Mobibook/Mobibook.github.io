<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-4.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-4.html" xml:lang="tr-TR">
    <div>
      <p class="split"></p>

      <p class="paragraf">Güneş henüz doğmamıştı. Deniz gökyüzünden ayırt edilemiyordu, tek fark denizin buruşuk bir örtü gibi hafifçe kırışmış olmasıydı. Gökyüzü ağarırken ufukta yavaş yavaş, denizle gökyüzünü birbirinden ayıran kara bir çizgi belirdi ve gri örtünün üzerine peş peşe giden, yüzeyin altında, birbirini izleyen, durmaksızın birbirini kovalayan kalın çubuklar çizildi.</p>

      <p class="paragraf">Kıyıya yaklaştıkça her bir çubuk yükseldi, kabardı, kırıldı ve kumların üzerine boydan boya beyaz sulardan incecik bir tül gerdi. Dalga hareketsiz kaldı ve sonra yeniden geriye çekildi, uyurken bilinçsizce soluk alıp veren biri gibi iç geçirdi. Eski bir şarap şişesindeki tortunun dibe çöküp şişenin yeşil rengini ortaya çıkarması gibi ufuktaki kara çubuğun rengi yavaş yavaş açıldı. Arkasındaki gökyüzü de ağardı, sanki oradaki beyaz tortu dibe çökmüştü ya da ufkun altında çömelip bekleyen bir kadının kolu bir lambayı yukarı kaldırmıştı da beyaz, yeşil ve sarı yassı çubuklar, bir yelpazenin kanatları gibi gökyüzüne yayılmışlardı. Sonra lambasını daha da yukarı kaldırdı kadın ve hava sanki tel tel oldu, yeşil yüzeyden kopar gibiydi, bir şenlik ateşinden çatırtılarla yükselen dumanlı alevler gibi titreşti, kırmızılı sarılı liflerle yandı. Şenlik ateşinin lifleri yavaş yavaş tek bir pusun, yumuşacık gri gökyüzünün ağırlığını kendi üstüne kaldıran, onu milyonlarca açık mavi renkte atoma dönüştüren bir akkorun içinde eridi. Denizin yüzeyi ağır ağır saydamlaştı, kıpır kıpır oynadı, ışıldadı, sonunda koyu renkli çizgiler hemen hemen silindi. Lambayı tutan kol onu daha da yükseğe kaldırdı, daha da yükseğe, sonunda büyük bir alev göründü; ufkun kıyısında yay şeklinde bir ateş tutuştu, çevresindeki deniz altın gibi parladı.</p>

      <p class="paragraf">Işık bahçedeki ağaçlara vurdu, yaprağın biri saydamlaştı, sonra bir diğeri. Yükseklerde bir kuş şakıdı; bir sessizlik oldu; daha aşağıda bir başka kuş şakıdı. Güneş evin duvarlarını belirginleştirdi, beyaz bir perdenin üstüne yerleşti bir yelpazenin ucu gibi ve yatak odası penceresinin yanındaki yaprağın altına mavi bir parmak izi gölgesi düşürdü. Perde hafifçe kıpırdadı, ama içerisi tamamen loş ve gerçekdışıydı. Dışarıda kuşlar uyaksız ezgilerini şakıyorlardı.</p>

      <p class="paragraf">“Bir halka görüyorum,” dedi Bernard, “tepemde asılı duruyor. Titreşiyor ve bir ışık çemberinin içinde asılı duruyor.”</p>

      <p class="paragraf">“Ben açık sarı bir levha görüyorum,” dedi Susan, “yayılıp gidiyor ve sonunda mor bir çizgiyle buluşuyor.”</p>

      <p class="paragraf">“Ben bir ses duyuyorum,” dedi Rhoda, “cik cik, cik cik; yükselip alçalıyor.”</p>

      <p class="paragraf">“Ben bir küre görüyorum,” dedi Neville, “bir tepenin devasa yamaçlarının önünde bir damla şeklinde asılı duruyor.”</p>

      <p class="paragraf">“Ben bir kızıl püskül görüyorum,” dedi Jinny, “simli ipliklerle bükülmüş.”</p>

      <p class="paragraf">“Ben tepinen bir şey duyuyorum,” dedi Louis. “İri bir hayvanın ayağına zincir takılmış. Hayvan tepiniyor, tepiniyor, tepiniyor. “</p>

      <p class="paragraf">“Balkonun köşesindeki örümcek ağına bak,” dedi Bernard. “Üzerinde su damlacıkları var, beyaz ışık damlaları.”</p>

      <p class="paragraf">“Pencerenin çevresinde toplanan yapraklar sivri kulaklara benziyorlar,” dedi Susan.</p>

      <p class="paragraf">“Patikaya bir gölge vurmuş,” dedi Louis, “kıvrılmış bir dirseğe benziyor.”</p>

      <p class="paragraf">“Çimenlerin üzerinde ışık adaları yüzüyor,” dedi Rhoda. “Ağaçların arasından düşmüşler.”</p>

      <p class="paragraf">“Yaprakların arasındaki boşluklarda kuşların gözleri parlıyor,” dedi Neville.</p>

      <p class="paragraf">“Bitkilerin sapları sert, kısa tüylerle kaplı,” dedi Jinny, “ve üzerlerine su damlaları takılı kalmış.”</p>

      <p class="paragraf">“Bir tırtıl yeşil bir çember gibi kıvrılmış,” dedi Susan, “kertik kertik ayakları küt.”</p>

      <p class="paragraf">“Gri kabuklu salyangoz yolda sürünüyor ve üzerinden geçtiği sivri yapraklar yassılıyor,” dedi Rhoda.</p>

      <p class="paragraf">“Ve pencere camlarında tutuşan ışıklar otların üzerinde parlayıp sönüyor,” dedi Louis.</p>

      <p class="paragraf">“Ayağımın altındaki taşlar buz gibi,” dedi Neville. “Her birini, yuvarlak ya da sivri, tek tek hissediyorum.”</p>

      <p class="paragraf">“Elimin üstü yanıyor,” dedi Jinny, “ama avcumun içi çiyden yapış yapış ve nemli.”</p>

      <p class="paragraf">“Şimdi horoz, sular bembeyaz yükselirken kaskatı ve kırmızı püsküren su gibi ötüyor,” dedi Bernard.</p>

      <p class="paragraf">“Kuşlar dört bir yanımızda, yukarıda ve aşağıda, içeride ve dışarıda şakıyor,” dedi Susan.</p>

      <p class="paragraf">“Hayvan tepiniyor; ayağından zincirli fil; sahildeki iri hayvan tepiniyor,” dedi Louis.</p>

      <p class="paragraf">“Şu eve bak,” dedi Jinny, “bütün pencerelerinde beyaz perdeler var.”</p>

      <p class="paragraf">“Bulaşıkhanedeki musluktan soğuk su akmaya başlıyor,” dedi Rhoda, “tasın içindeki uskumrunun üstüne.”</p>

      <p class="paragraf"><span>“Duvarlarda altın rengi çatlaklar var,” dedi Bernard, “ve pencerelerin altında yaprakların mavi, parmak biçiminde gölgeleri var.”</span></p>

      <p class="paragraf">“Mrs. Constable kalın siyah çoraplarını yukarı çekiyor,” dedi Susan.</p>

      <p class="paragraf">“Duman yükselirken uyku da bacadan kıvrılarak çıkar, pus gibi,” dedi Louis.</p>

      <p class="paragraf">“Kuşlar ilkin hep birlikte şakıdılar,” dedi Rhoda. “Bulaşık-hanenin kapısı sürgülenmemiş. Uçup gidiyor kuşlar. Etrafa serpilen tohumlar gibi uçup gidiyorlar. Ama bir tanesi yatak odasının penceresinde tek başına şakıyor.”</p>

      <p class="paragraf">“Tavanın dibinde kabarcıklar oluşuyor,” dedi Jinny. “Sonra gitgide hızlanarak, gümüş bir zincir oluşturarak tavanın kenarına kadar yükseliyorlar.”</p>

      <p class="paragraf">“Şimdi Biddy tırtıklı bir bıçakla balıkların pullarını tahta bir tablaya kazıyor,” dedi Neville.</p>

      <p class="paragraf">“Yemek odasının penceresi laciverde dönmüş,” dedi Bernard, “ve bacaların üstündeki hava titreşmekte.”</p>

      <p class="paragraf">“Paratonerin üzerine bir serçe konmuş,” dedi Susan. “Biddy de kovayı mutfak taşlarının üzerine çarptı.”</p>

      <p class="paragraf">“Kilise çanının ilk vuruşu bu,” dedi Louis. “Arkasından ötekiler gelecek; bir, iki; bir, iki; bir, iki.”</p>

      <p class="paragraf">“Masa örtüsüne bak, beyaz beyaz uçuşuyor masa boyunca,” dedi Rhoda. “İşte yuvarlak beyaz porselenler, her tabağın yanında da gümüş çubuk var.”</p>

      <p class="paragraf">“Ansızın bir arı uğulduyor kulağımın içinde,” dedi Neville. “Şimdi var; şimdi yok.”</p>

      <p class="paragraf">“Yanıyorum, donuyorum,” dedi Jinny, “bu güneşten çıkıp, bu gölgeye giriyorum.”</p>

      <p class="paragraf">“Şimdi herkes gitti,” dedi Louis. “Yalnızım. Kahvaltı için eve girdiler, ben de duvarın dibinde, çiçeklerin arasında kaldım. Vakit çok erken, ders öncesi. Yeşilliğin derinliklerini çiçekler birer birer benekledi. Taçyaprakları birer soytarı. Altlarındaki kara boşluklardan saplar yükseliyor. Karanlık, yeşil suların üstünde ışıktan balıklar gibi yüzüyor çiçekler. Elimde bir sap tutuyorum. Kendim sapım. Köklerim dünyanın derinliklerine iniyor, tuğlaların kuruttuğu toprakların ve nemli toprakların içinden, kurşun ve gümüş damarların içinden geçiyor. Baştan aşağı tel telim ben. Bütün titremeler sarsıyor beni ve dünyanın ağırlığı kaburgalarıma biniyor. Yukarıda, gözlerim birer yeşil yaprak, kör. Gri flanel giysili bir oğlanım, burada, yukarıda, belimde pirinç bir yılanlı tokası olan bir kemer var. Aşağıda gözlerim, Nil kıyısındaki bir çölde, taş bir heykelin<span class="dipp"><a href="#footnote-225-1" id="footnote-225-1-backlink">1</a></span> gözkapaksız gözleri. Kırmızı testilerle nehir kıyısına giden kadınlar görüyorum; iki yana salınan develer ve türbanlı adamlar görüyorum. Her yanımda yeri döven ayaklar, titreyişler, kımıltılar duyuyorum.</p>

      <p class="paragraf">“Burada Bernard, Neville, Jinny ve Susan (ama Rhoda yok) çiçek tarhlarının üzerinden ağlarını geçiriyorlar. Çiçeklerin bükülmüş tepelerindeki kelebekleri sıyırıyorlar. Dünyanın yüzeyine sürtünüp geçiyorlar. Ağları çırpınan kanatlarla dolu. ‘Louis! Louis! Louis!’ diye haykırıyorlar. Ama beni göremezler. Ben çitin öbür tarafındayım. Yaprakların arasında sadece küçük delikler var öbür tarafın görülebileceği. Tanrım, bırak geçsinler. Tanrım, kelebeklerini çakılların üzerine serili bir mendile koysunlar, ne olur. Kaplumbağa kabuklarını saysınlar, kırmızı amiral kelebeklerini ve iri beyazmelekleri. Ama beni görmesinler. Ben, çitin gölgesindeki bir porsuk ağacı kadar yeşilim. Saçlarım yapraklardan. Köklerim dünyanın ortasında. Bedenim bir çiçek sapı. Bastırıyorum ona. Ağzındaki delikten bir damla sızıyor ve ağır ağır, dolu dolu, irileşiyor gitgide. Şimdi pembe bir şey geçiyor gözetleme deliğinin önünden. Yarığın arasından bir bakış geçiyor. O bakış bana çarpıyor. Ben gri flanel elbiseli bir çocuğum. O kız beni buldu. Enseme vurdu. Beni öptü. Her şey paramparça.”</p>

      <p class="paragraf">“Koşuyordum,” dedi Jinny, “kahvaltıdan sonra. Çitteki bir delikten yaprakların kımıldadığını gördüm. ‘Yuvasında oturan bir kuş olmalı,’ diye düşündüm. Yaprakları aralayıp baktım; ama yuvasında oturan bir kuş yoktu. Yapraklar kımıldamaya devam etti. Korkmuştum. Susan’ın, Rhoda’nın yanından koşarak geçtim, aletlerin durduğu depoda konuşmakta olan Neville ile Bernard’ın yanından da. Gitgide hızlanarak koşarken ağlıyordum. Yaprakları kımıldatan neydi? Yüreğimi kımıldatan ne, bacaklarımı? Ve buraya daldım, Louis, seni bir çalılık gibi yeşil görünce, bir dal gibi, çok sakindin, gözlerin sabit bakıyordu. “Öldü mü acaba?” diye düşündüm ve öptüm seni, pembe elbisemin altında kalbim, onları kımıldatacak bir şey olmasa da hâlâ kımıldanan yapraklar gibi çırpınıyordu. Sardunya kokusu geliyor burnuma; gübreli toprağın kokusu geliyor. Dans ediyorum. Yükselip alçalıyorum. Işıktan bir ağ gibi fırlatılıyorum senin üzerine. Senin üstünde titreşerek yatıyorum.”</p>

      <p class="paragraf">“Çitteki aralıktan,” dedi Susan, “onun Louis’i öptüğünü gördüm. Başımı saksımdan kaldırdım ve çitteki bir yarıktan öbür tarafa baktım. Onun Louis’i öptüğünü gördüm. Jinny ile Louis’i öpüşürken gördüm. Ben şimdi acımı mendilime saracağım. Sıkışıp top gibi olacak. Kayın ormanına tek başıma gideceğim, dersten önce. Masaya oturup toplama yapmayacağım. Jinny’nin yanına da Louis’in yanına da oturmayacağım. Istırabımı alıp kayın ağaçlarının dibindeki köklerin üstüne sereceğim. Istırabımı inceleyeceğim ve parmaklarımın arasına alacağım. Beni bulamayacaklar. Ceviz yiyeceğim ve böğürtlen çalılarının arasında yumurta arayacağım ve saçlarım donuklaşacak ve çitlerin altında uyuyacağım ve hendeklerden su içip oracıkta öleceğim.”</p>

      <p class="paragraf">“Susan yanımızdan geçti,” dedi Bernard. “Elinde buruşturduğu mendiliyle alet deposunun yanından geçti. Ağlamıyordu ama gözleri, ki çok güzeldir, atlamaya hazırlanan kedilerin gözleri gibi kısılmıştı. Onun peşinden gideceğim, Neville. Usul usul gideceğim peşinden, öfkeyle parlayıp, ‘Yalnızım ben’ diye düşündüğü anda onun yanında olacağım, merakımla.”</p>

      <p class="paragraf">“Şimdi salınarak yürüyor kırlarda, umursamazca, amacı bizi kandırmak. Sonra çukura geliyor; görülmediğini sanıyor; yumruk yaptığı elleri önünde, koşmaya başlıyor. Buruşturduğu mendilin içinde birbirine değiyor tırnakları. Işığın dışındaki kayın ağaçlarına doğru gidiyor. Onlara yaklaşınca bir yüzücü gibi kollarını açıyor ve gölgelerine sığınıyor. Ama ışıktan gözleri kamaşmış, ayağı takılıyor, ağaçların dibindeki köklerin üzerine fırlıyor, orada ışık soluk alıp verir gibi, soluk alıp verir gibi. Dallar yükselip alçalıyor. Burada huzursuzluk ve sorun var. Kasvet var. Işık kesik kesik. Istırap var. Kökler yere iskelet gibi yayılıyor, sararmış yapraklar aralarda yığılmış. Susan ıstırabını çıkarıp yaymış. Mendili kayın ağaçlarının köklerinin üzerine serili, düştüğü yerde büzülmüş otururken hıçkırıyor Susan.”</p>

      <p class="paragraf">“Jinny’nin onu öptüğünü gördüm,” dedi Susan. “Yaprakların arasından baktım ve onu gördüm. Dans ederek geldi, elmaslarla bezenmişti, tüy gibi hafifti. Bense güdüğüm Bernard, boyum kısa. Gözlerim yere yakın, otların arasındaki böcekleri görüyorum. Jinny’nin Louis’i öptüğünü görünce böğrümdeki sarı sıcak taş kesti. Otları yiyeceğim ve içinde kurumuş yaprakların çürüdüğü bir çukurdaki pis sularda öleceğim.”</p>

      <p class="paragraf"><span>“Seni giderken gördüm,” dedi Bernard. “Sen alet deposunun kapısının önünden geçerken, ‘Mutsuzum’ diye bağırdığını duydum. Bıçağımı elimden bıraktım. Neville ile odunlardan kayık yapıyorduk. Saçlarım da karmakarışık, çünkü Mrs. Constable bana saçlarımı taramamı söylediğinde bir ağın içine bir sinek takılmıştı, ben de, ‘Sineği oradan kurtarayım mı? Yoksa bırakayım da yesinler mi?’ diye sordum. Hep geç kalırım ben. Saçlarım dağınıktır, arasına odun kıymıkları kaçmıştır. Senin ağladığını duyunca peşinden geldim, mendilini yere serdiğini gördüm, buruşturulmuştu, öfke, nefret içinde düğümlenmişti. Ama yakında biter bu. Bedenlerimiz birbirine yakın artık. Soluklarımı duyuyorsun. Sırtında yaprak taşıyan böceği de görüyorsun. Bir bu yana koşuyor, bir o yana, böceği seyrederken senin bir tek şeye sahip olma (şimdi Louis bu) arzun bile gidip geliyor, kayın ağacının yapraklarının arasına dalıp çıkan ışık gibi; ve sonra, zihninin derinliklerinde gizlice hareket eden sözcükler, mendilinin içinde topaklaşmış bu sert düğümü çözecekler.”</span></p>

      <p class="paragraf">“Seviyorum,” dedi Susan, “ve nefret ediyorum. Tek bir arzum var. Gözlerim sert bakışlı. Jinny’nin gözleri bin ışığa bölünüyor. Rhoda’nınkiler, akşamları pervanelerin üşüştüğü o soluk çiçekler gibi. Seninkiler irileşiyor, dopdolu ve asla dağılmıyor. Ama ben yapacağım işi kafama koydum. Otların içinde böcekler görüyorum. Annem hâlâ bana beyaz çoraplar örse de, önlüklerin kenarını kıvırsa da ve çocuk olsam da, seviyorum ve nefret ediyorum.”</p>

      <p class="paragraf">“Ama birlikte, yan yana oturduğumuzda,” dedi Bernard, “birbirimizin içinde cümlelerle eriyoruz. Pusla kuşatılıyoruz. Manevi bir alan oluşturuyoruz.”</p>

      <p class="paragraf">“Böceği görüyorum,” dedi Susan. “Siyah olduğunu görüyorum; yeşil olduğunu görüyorum; tek tek sözcüklerle bağlanmış durumdayım. Ama sen uzaklaşıyorsun; kayıp gidiyorsun; sözcüklerle ve cümlelerdeki sözcüklerle gitgide yükseliyorsun.”</p>

      <p class="paragraf">“Şimdi,” dedi Bernard, “araştıralım. Ağaçların arasındaki şu beyaz ev var. Ta aşağıda, çok uzakta duruyor. Ayak parmakları yere ancak değen yüzücüler gibi batacağız. Yaprakların yeşil havasının içinden geçerek batacağız, Susan. Koşarken batacağız. Dalgalar üzerimize kapanıyor, kayınların yaprakları başlarımızın üstünde buluşuyor. Ahırda yaldızlı kolları parıldayan bir saat var. Şunlar, büyük evin damlarının düzlükleri ve çıkıntıları. Ahır yamağı lastik çizmelerini avluda gıcırdatıyor. Şurası da Elvedon.</p>

      <p class="paragraf">“Ağaçların tepelerinin arasından yere düştük şimdi. Hava, uzun, mutsuz, mor dalgalarını artık üstümüze göndermiyor. Toprağa değiyor, yeri çiğniyoruz. Şu, hanımların bahçelerinin iyice budanmış çiti. Öğlenleri ellerinde makaslarla orada dolaşırlar, gül toplarlar. Şimdi çitle, duvarla çevrili ormandayız. Burası, Elvedon. Kavşakta, bir kolunda ‘Elvedon’a Gider’ yazan yol levhaları gördüm. Oraya giden olmamış. Eğreltiotlarının kokusu yoğun, altlarında kırmızı mantarlar bitmiş. Şimdi hiç insan görmemiş küçük kargaları uyandırıyoruz; şimdi eskiyip kızarmış, kayganlaşmış, çürük yaş mazıların üzerine basıyoruz. Bu ormanın etrafı duvarla çevrili; kimse girmiyor içine. Dinle! Ağaçların dibindeki otların içinde çırpınan dev bir karakurbağasının sesi bu; şu da eğreltiotlarının içine düşüp çürüyecek çok eski bir köknar kozalağının pıtırtısı.</p>

      <p class="paragraf">“Bu tuğlanın üzerine bas. Duvarın üstünden bak. Elvedon şurası. Hanımefendi iki yüksek pencerenin arasında oturmuş, yazı yazıyor. Bahçıvanlar kocaman süpürgelerle çimenleri temizliyorlar. Buraya ilk gelen biziz. Bilinmeyen bir ülkeyi keşfediyoruz. Kımıldama; bahçıvanlar bizi görürlerse vururlar. Kakımlar gibi ahır kapısına çivilerler. Bak! Kımıldama. Duvarın üzerindeki eğreltiotlarına sıkı sıkı tutun.”</p>

      <p class="paragraf">“Yazı yazan hanımefendiyi görüyorum. Bahçıvanların süpürdüğünü görüyorum,” dedi Susan. “Burada ölecek olsak kimse bizi gömmez.”</p>

      <p class="paragraf">“Koş!” dedi Bernard. “Koş! Kara sakallı bahçıvan gördü bizi! Vurulacağız! Kestane kargaları gibi vurulacak ve duvara çivileneceğiz! Düşman bir ülkedeyiz. Kayın ormanına kaçmalıyız. Ağaçların altına saklanmalıyız. Buraya gelirken dallardan birini büktüm. Gizli bir patika var. Eğilebildiğin kadar eğil. Arkana bakmadan peşimden gel. Bizi tilki sanırlar. Koş!</p>

      <p class="paragraf">“Artık güvendeyiz. Artık doğrulabiliriz. Artık kollarımızı bu yüksek gölgelikte, bu geniş ormanda gerebiliriz. Hiçbir şey duymuyorum. Bu, sadece dalgaların havadaki sesi. Şu da kayın ağaçlarının tepesinde sığındığı yerden çıkan bir orman güvercini. Güvercin havayı dövüyor; güvercin havayı tahta kanatlarla dövüyor.”</p>

      <p class="paragraf">“Sürüklenip gidiyorsun,” dedi Susan, “cümleler kurarak. Balonun ipi gibi yükseliyorsun, kat kat yaprakların arasından, gitgide yukarılara, ulaşamayacağım yerlere. Duraklıyorsun şimdi. Eteğimi çekiştirip arkana bakıyorsun, cümleler kuruyorsun. Benden kaçtın. İşte bahçe. İşte çit. İşte Rhoda, patikada, kahverengi çanağında taçyapraklarını iki yana sallıyor.”</p>

      <p class="paragraf"><span>“Bütün gemilerim beyaz,” dedi Rhoda. “Gülhatmilerin ya da sardunyaların kırmızı taçyapraklarını istemiyorum. Çanağı yana eğdiğim zaman suyun üstünde yüzen beyaz taçyaprakları istiyorum. Kıyıdan kıyıya yüzen bir donanmam var şimdi. Boğulan bir denizciye sal olsun diye bir dal atacağım şimdi suya. Bir taş atacağım ve denizin dibinden yükselen kabarcıkları göreceğim. Neville gitti, Susan da gitti; Jinny mutfak bahçesinde belki de Louis ile birlikte frenküzümü topluyordur. Miss Hudson okuldaki masanın üzerine defterlerimizi yayarken yalnız kalabileceğim kısa bir süre var. Kısa bir özgürlük ânı. Dökülmüş bütün taçyapraklarını topladım ve onları yüzdürdüm. Bazılarının içine yağmur damlaları koydum. Bir deniz feneri yerleştireceğim buraya, bir beyaz ballıca çiçeği. Kahverengi çanağı bir o yana bir bu yana eğeceğim ki gemilerim dalgaları aşabilsinler. Bazıları batacak. Bazıları kayalara çarpacak. Biri tek başına yüzüyor. O benim gemim. Beyaz ayının bağırdığı ve sarkıtların yeşil zincirler gibi sarktığı soğuk mağaralara giriyor. Dalgalar yükseliyor; tepeleri kıvrılıyor; direklerin ucundaki ışıklara bak. Hepsi dağılmış, hepsi batmış, bir tek benim gemim dalgayı aşıyor ve fırtınada sürükleniyor ve adalara varıyor, papağanların gevezelik ettiği ve sarmaşıkların...”</span></p>

      <p class="paragraf">“Bernard nerede?” dedi Neville. “Bıçağım onda. Alet deposunda kayık yapıyorduk, Susan geçti kapının önünden. Bernard kayığını elinden bıraktı, benim bıçağımı, teknenin omurgasını yonttuğum keskin bıçağı alarak Susan’ın peşinden koştu. Sarkan bir tel gibi Bernard, kopuk bir çan ipi gibi, durmadan vızıldıyor. Pencerenin dışında sarkan yosun gibi, kâh nemli, kâh kuru. Yarı yolda bırakıyor beni; Susan’ın peşinden gidiyor; ve eğer Susan ağlarsa Bernard benim bıçağımı alacak ve ona masallar anlatacak. Bıçağın büyük ağzı bir imparator; kırık ağzı bir zenci. Sarkan şeylerden nefret ederim; nemli şeylerden nefret ederim. Gezinmekten ve her şeyi birbirine karıştırmaktan nefret ederim. Zil çalıyor, geç kalacağız. Oyuncaklarımızı bırakmalıyız şimdi. Birlikte içeri girmeliyiz şimdi. Defterler yeşil çuha kaplı masanın üzerinde yan yana dizilmiş.”</p>

      <p class="paragraf">“Bernard söyleyene kadar,” dedi Louis, “fiil çekimi yapmayacağım ben. Babam Brisbane’de banker, ben de Avustralya aksanıyla konuşuyorum. Bekleyip Bernard’a öyküneceğim. O İngiliz. Hepsi İngiliz. Susan’ın babası din adamı. Rhoda’nın babası yok. Bernard’la Neville’in babaları soylu kişiler. Jinny Londra’da büyükannesiyle yaşıyor. Şimdi kalemlerinin tepesini emiyorlar. Defterlerini büküyorlar ve Miss Hudson’a yan yan bakarak onun mor yeleğinin düğmelerini sayıyorlar. Bernard’ın saçlarının arasında bir kıymık var. Susan’ın gözleri kırmızı. İkisinin de yanakları kızarmış; ama ben solgunum; ben düzenliyim, golf pantolonumun belini yılan şeklinde pirinç tokası olan bir kemer tutuyor. Dersi ezbere biliyorum. Onların bilebilecekleri her şeyden fazlasını biliyorum. İsmin hallerini ve isimlerin cinsiyetlerini biliyorum; isteseydim dünyadaki her şeyi bilirdim. Ama ben öne çıkıp dersimi söylemeyi istemiyorum. Köklerim, bir saksıdaki incecik kökler gibi dünyanın etrafına döne döne sarılmış. Öne çıkıp, sarı yüzlü, tiktaklayıp duran bu büyük saatin ışığında yaşamak istemiyorum. Jinny ve Susan, Bernard ve Neville bir araya gelip ince, kösele bir şerit oluyorlar beni kırbaçlamak için. Benim düzenli halimle, Avustralya aksanımla alay ediyorlar. Usul usul, peltek peltek Latince konuşan Bernard’ı taklit etmeye çalışacağım şimdi.”</p>

      <p class="paragraf">“Onlar beyaz sözcükler,” dedi Susan, “deniz kıyısında topladığımız taşlar gibi.”</p>

      <p class="paragraf">“Ben onları söylerken kuyruklarını sağa sola savuruyorlar,” dedi Bernard. “Kuyruklarını sallıyorlar; kuyruklarını savuruyorlar; havadan sürüler halinde geçiyorlar, kâh bu yana, kâh şu yana, hep birlikte hareket ediyorlar, kâh birbirlerinden ayrılıyor, kâh bir araya geliyorlar.”</p>

      <p class="paragraf">“Onlar sarı sözcükler, onlar ateşli sözcükler,” dedi Jinny. “Ateş gibi bir giysim olsun isterdim, sarı bir giysim, akşamları giymek için koyu sarı bir giysim.”</p>

      <p class="paragraf">“Her zaman kipinin,” dedi Neville, “farklı anlamı var. Bu dünyanın bir düzeni var; ayrımlar var, farklılıklar var bu dünyada, onların sınırına adım atıyorum. Çünkü bu sadece bir başlangıç.”</p>

      <p class="paragraf">“Şimdi,” dedi Rhoda, “Miss Hudson kitabı kapattı. Şimdi dehşet başlıyor. Tebeşirini alıp tahtaya rakamlar yazıyor, altı, yedi, sekiz ve sonra bir çarpı işareti ve bir çizgi. Yanıt ne? Ötekiler bakıyor; anlayışla bakıyorlar. Louis yazıyor; Susan yazıyor; Neville yazıyor; Jinny yazıyor; hatta Bernard bile yazmaya başlamış. Ama ben yazamıyorum. Ben sadece rakamlar görüyorum. Ötekiler yanıtlarını veriyorlar, birer birer. Sıra bende. Ama benim yanıtım yok. Ötekilerin gitmesine izin veriliyor. Kapıyı çarparak çıkıyorlar. Miss Hudson gidiyor. Ben yalnız kalıyorum yanıt bulmak üzere. Şimdi rakamların hiçbir anlamı yok. Anlam kaybolmuş. Saat tıkırdıyor. Saatin iki kolu bir çölden geçen iki konvoy. Saatin yüzündeki siyah çubuklar birer yeşil vaha. Uzun kol önden gitmiş su bulmak için. Öteki, çöldeki sıcak taşların arasından zahmetle, tökezleyerek geçiyor. Çölde ölecek. Mutfağın kapısı çarpılıyor. Uzaklarda vahşi köpekler havlıyor. Bakın, rakamın yuvarlağının içine zaman dolmaya başlıyor; içinde dünyayı barındırıyor o yuvarlak. Bir şekil çizmeye başlıyorum, dünya o halkanın içine hapsoluyor, bense halkanın dışındayım; şimdi katılıyorum oraya –böyle– ve kapatıyorum boşluğu, orayı bütünlüyorum. Dünya bir bütün, bense onun dışındayım, “Ah, sonsuza kadar zamanın halkasının dışına atılmaktan kurtarın beni!” diye bağırıyorum.</p>

      <p class="paragraf">“Rhoda oturmuş, yazı tahtasına bakıyor,” dedi Louis, “derslikte, bizse, Bernard hikâye anlatırken, boş boş dolaşıyoruz, şuradan bir parça kekik koparıyoruz, buradan bir karapelin yaprağı. Rhoda’nın kürekkemikleri sırtında ufak bir kelebeğin kanatları gibi birleşiyor. Tebeşirle çizilmiş şekillere bakarken ruhu o beyaz dairelerin içine yerleşiyor, o beyaz halkaların içinden geçip boşluğa adım atıyor, tek başına. Bunlar onun için hiçbir anlam taşımıyor. Onlar için yanıtı yok. Ötekiler gibi bedeni yok Rhoda’nın. Ve Avustralya aksanıyla konuşan ben, babası Brisbane’de banker olan ben, ötekilerden korktuğum kadar korkmuyorum Rhoda’dan.”</p>

      <p class="paragraf"><span>“Haydi sürünelim,” dedi Bernard, “frenküzümü yapraklarının kubbesinin altına ve masallar anlatalım. Yeraltı dünyasına yerleşelim. Sarkan ve bir yanları kızıl kızıl, bir yanları siyah siyah parlayan frenküzümlerinin şamdan gibi aydınlattığı gizli bölgemizi ele geçirelim. Gel Jinny, eğer birbirimize sokulursak frenküzümü yapraklarının kubbesinin altında oturabiliriz ve iki yana sallanan tütsü kaplarını seyredebiliriz. Burası bizim evrenimiz. Ötekiler araba yolundan geçiyorlar. Miss Hudson ile Miss Curry’nin etekleri mum söndürücüler gibi hızla geçip gidiyorlar. Şunlar Susan’ın beyaz çorapları. Çakıltaşlarına sertçe basan da Louis’in güzel kum ayakkabıları. Dağılan yaprakların, çürümekte olan bitkilerin sıcak esintileri geliyor. Bir bataklıktayız şimdi; sıtmalı bir cangılda. Kurtçuklardan bembeyaz olmuş bir fil var şurada, gözüne saplanan bir okla vurulup ölmüş. Seken kuşların –kartallar, akbabalar– parlak gözleri görünüyor. Bizi devrilmiş ağaçlar sanıyorlar. Bir solucanı didikliyorlar –bir gözlüklüyılan şu– irinli kahverengi bir yara açıyorlar üzerinde, aslanlar gelip hırpalasın diye. Bizim dünyamız bu, hilallerle, ışıklı yıldızlarla aydınlanmış; yarı saydam iri taçyaprakları mor pencereler gibi örtüyorlar delikleri. Her şey tuhaf. Her şey çok iri ve çok küçük. Çiçeklerin sapları meşe ağacı kadar kalın. Yapraklar, büyük katedrallerin kubbelerinin boyunda. Burada yatan devleriz biz, ormanları titretebiliriz.”</span></p>

      <p class="paragraf"><span>“Burada,” dedi Jinny, “Şimdi. Ama yakında gideceğiz. Az sonra Miss Curry düdüğünü çalacak. Yürüyeceğiz. Birbiri-mizden ayrılacağız. Sen okula gideceksin. Beyaz kravatlı, haç taşıyan öğretmenlerin olacak. Benim Doğu Sahili’ndeki bir okulda Kraliçe Aleksandra’nın portresinin altında oturan bir kadın öğretmenim olacak. Oraya gidiyorum ben, Susan ve Rhoda da. Sadece burada bu; sadece şimdi. Frenküzümü çalılarının altında yatıyoruz ve rüzgârın her esişinde baştan aşağı leke içinde kalıyoruz. Elim yılan derisi gibi. Dizlerim suda yüzen pembe adalar. Senin suratın, altına ağ gerilmiş elma ağacı gibi.”</span></p>

      <p class="paragraf">“Sıcaklık,” dedi Bernard, “cangılı terk ediyor. Yapraklar üstümüzde kara kanatlar çırpıyorlar. Miss Curry düdüğünü terasta çaldı. Frenküzümü yapraklarının gölgesinden sürünerek çıkıp ayağa kalkmalıyız. Saçında ince dallar var, Jinny. Ensende yeşil bir tırtıl var. İkişerli sıra olmalıyız. Miss Hudson masasında oturmuş hesaplarını düzene koyarken Miss Curry bizi enerjik bir yürüyüşe çıkarıyor.”</p>

      <p class="paragraf">“Çok sıkıcı,” dedi Jinny, “kestirmeden giderken bakacak pencere olmaması, kaldırıma dikili mavi camdan sulanmış gözler olmaması.”</p>

      <p class="paragraf">“İkişerli sıra yapıp,” dedi Susan, “sırayı bozmadan, ayaklarımızı sürümeden, geride kalmadan yürümeliyiz, Louis öne geçip yol göstermeli, çünkü gözünü açar o, aklı başka yerde değildir.”</p>

      <p class="paragraf">“Onlarla birlikte gidemeyecek kadar,” dedi Neville, “narin olduğum düşünüldüğünden, çünkü çabuk yoruluyor ve sonra da hastalanıyorum, bu yalnızlık saatinden, sohbetlere ara verilmesinden yararlanacak, evin civarında dolaşarak ve merdiven sahanlığının orta yerindeki aynı basamakta durarak, eğer becerebilirsem, dün gece aşçı ocağın ızgaralarını sokup çıkarırken sallanır kapının arasından ölü adamın bahsini duyduğum sırada hissettiklerimi yeniden hissetmeye çalışacağım. Boğazı kesilmiş olarak bulunmuş. Elma ağacının yaprakları gökte sabitlendi; ay ışıl ışıldı; ayağımı üstteki basamağa kaldıramıyordum. Adam su oluğunda bulunmuş. Kanı oluktan aşağı guruldayarak akıyormuş. Çenesi ölü bir balık gibi bembeyazmış. Ben bu kısıtlanmaya, bu katılığa sonsuza kadar ‘elma ağaçlarının arasında ölüm’ diyeceğim. Gökte soluk gri bulutlar sürükleniyordu; ve acımasız ağaç; zırhlı gümüşsü kabuğuyla amansız ağaç. Hayatım boşuna kımıldaşıyordu. Geçip gidemiyordum. Bir engel vardı. “Bu anlaşılmaz engeli aşamıyorum,” dedim. Ötekiler geçtiler. Ama hepimiz, elma ağaçlarına mahkûm edilmişiz, yanından geçip gidemediğimiz acımasız ağaca.</p>

      <p class="paragraf">“Artık kısıtlanma ve sertlik bitti; ikindi vakti, güneş batarken, güneş muşambanın üzerine yağlı benekler kondururken, ve duvarda kırılan bir ışın iskemlelerin bacaklarını kırıkmış gibi gösterirken evin civarını araştırmaya devam edeceğim.”</p>

      <p class="paragraf">“Mutfağın bahçesinde Florrie’yi gördüm,” dedi Susan, “biz yürüyüşten dönerken; çamaşırlar çevresinde uçuşuyordu, pijamalar, donlar, gecelikler havalardaydı. Ernest öptü onu. Yeşil çuha önlüğü vardı üzerinde, gümüşleri parlatıyordu; dudakları para kesesi gibi kırış kırış büzülmüştü, Florrie’yi kavradığında hızla savrulan pijamalar girdi aralarına. Boğa kadar kördü, Florrie de acıdan bayılır gibiydi, sadece beyaz yanaklarında yol yol ince kırmızı damarlar vardı. Şimdi çay saatinde tereyağlı ekmek tabaklarını ve süt fincanlarını elden ele geçirseler de toprakta bir çatlak görüyorum, kızgın buhar fışkırıyor dışarı; semaver Ernest gibi kükrüyor, ben de pijamalar gibi sertçe savruluyorum, hatta dişlerimi yumuşacık tereyağlı ekmeğe batırırken ve tatlı sütü şapır şupur içerken bile. Ne sıcaktan korkuyorum ne de kışın soğuğundan. Rhoda süte batırdığı ekmek kabuğunu emerken hayal kuruyor; Louis karşıdaki duvara salyangoz yeşili gözlerle bakıyor; Bernard ekmeğinden ufak topaklar yoğurup onlara ‘insanlar’ diyor. Temiz ve kararlı tarzıyla yemeğini bitirdi Neville. Peçetesini yuvarlayıp gümüş peçete halkasına soktu. Jinny’nin masanın üzerinde oynattığı parmakları güneşte dans eder, bale yapar gibiler. Ama ben ne sıcaktan korkuyorum ne de kışın soğuğundan.”</p>

      <p class="paragraf">“Şimdi,” dedi Louis, “hepimiz yerimizden kalkalım; ayakta duralım. Miss Curry küçük orgun üzerinde siyah kitabı açacak. Şarkı söylerken, biz küçük çocukları uyurken korusun diye Tanrı’ya dua ederken ağlamamak zor. Üzgünken, endişeyle titrerken birlikte şarkı söylemek çok hoş, ben Susan’a, Susan Bernard’a doğru hafifçe eğilirken, el ele tutuşarak, pek çok şeyden korkarak, ben aksanımdan, Rhoda rakamlardan; ama başarmaya kararlıyız.”</p>

      <p class="paragraf">“Taylar gibi topluca ilerliyoruz yukarıya doğru,” dedi Bernard, “banyoyu sırayla kullanmak üzere takır tukur, ayaklarımızı yere vura vura, peş peşe yürüyerek. Sert, beyaz yatakların üzerinde boğuşuyoruz, cebelleşiyoruz, zıplıyoruz. Sıra bende. Şimdi ben geliyorum.”</p>

      <p class="paragraf">“Banyo havlusuna sarınan Mrs. Constable limon renkli süngerini alıp suya batırıyor; sünger çikolata rengini alıyor; içinden sular damlıyor; ve ben kendisinin altında tir tir titrerken, süngeri başımın üstünde tutarak sıkıyor. Belkemiğimin çukurundan aşağı su süzülüyor. Her iki yanından parlak duyu okları fırlıyor. Sıcak etle kaplanıyorum. Kuru kuytularım nemleniyor; soğuk bedenim ısınıyor; ıslanıyor, parlıyor. Su üzerimden akıyor ve beni bir yılanbalığı gibi kaplıyor. Sıcak havlular sarıyor beni, sırtımı ovalarken havluların sertliğinden kanım hırıldıyor. Ruhumun çatısında zengin ve ağır duyular şekilleniyor; gün aşağıya boşalıyor – ormanlar; ve Elvedon; Susan ve güvercin. Ruhumun duvarlarından aşağı boşalan, bir araya toplanan gün, bereketli ve muhteşem oluyor. Pijamamı gevşekçe bağlıyorum bedenime ve bu ince katmanın altında, bir dalganın gözlerimin üstüne çektiği bir su tabakasına benzeyen sığ ışığın içinde süzülüyorum. O tabakanın arasından uzaklarda, çok uzaklarda, koronun başladığını hayal meyal duyuyorum: tekerlekler; köpekler; bağıran adamlar; kilise çanları; koro başlıyor.”</p>

      <p class="paragraf">“Ceketimi ve gömleğimi katlayıp kaldırır gibi,” dedi Rhoda, “Susan olmak, Jinny olmak için beslediğim umarsız arzuyu bir kenara bırakıyorum. Ama ayak parmaklarımı uzatacağım ki yatağın ayakucundaki parmaklığa değebilsinler; parmaklığa değerken sert bir şeye değdiğime inandıracağım kendimi. Artık suya gömülemem; o ince tabakanın içinden geçip düşemem artık. Bu narin şiltenin üzerinde yayılıyorum ve havada asılı kalıyorum. Yerin üstündeyim şimdi. Artık dik durmuyorum, darbe alamam ve zarar göremem. Her şey yumuşak ve esnek. Duvarlar ve dolaplar ağarıyor ve sarı dörtgenlerini eğiyorlar, bunların üstünde soluk bir cam parlıyor. Artık ruhum benden dışarı akabilir. Donanmalarımın kabaran dalgalı denizde yol aldıklarını düşünebiliyorum. Sert temaslardan ve çarpışmalardan kurtuldum. Beyaz kayalıkların altında tek başıma yol alıyorum denizde. Ah, ama batıyorum ben, düşüyorum! Dolabın köşesi bu; bu da çocuk odasındaki ayna. Ama geriliyorlar onlar, uzuyorlar. Uykunun siyah tüylerine gömülüyorum; uykunun kalın kanatları gözlerime bastırıyor. Karanlıkta yol alırken uzayıp giden çiçek tarhlarını görüyorum, Mrs. Constable yabani otların otlarının arkasından koşup geliyor, teyzemin bir arabayla beni almaya geldiğini söylüyor. Tırmanıyorum; kaçıyorum; topuğu yaylı botlarımla ağaçların tepesine çıkıyorum. Ama şimdi holün kapısının önünde duran arabanın içine düştüm, teyzem orada cilalı misketler gibi sert gözlerle sarı tüylerini sallıyor bir aşağı bir yukarı. Ah, hayallerden uyanmak! Bakın, şurada şifonyer var. Bu sulardan çıkayım ben. Ama üstüme yığılıyor sular; iri omuzlarının arasında alıp götürüyorlar beni; döndüm; yuvarlandım; bu uzun ışıkların, bu uzun dalgaların, bu sonu gelmeyen patikaların arasında gerildim, peşimde insanlar, insanlar.”</p>

      <div>
        <div>
          <p class="dipnot"><a href="#footnote-225-1-backlink" id="footnote-225-1">1</a> <span>Sfenks. (ç.n.)</span></p>
        </div>
      </div>
    </div>
  </div>
</body>
</html>