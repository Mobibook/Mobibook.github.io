<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-13.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-13.html" xml:lang="tr-TR">
    <div>
      <p class="split"></p>

      <p class="paragraf">“Artık yola çıktık,” dedi Louis. “Şimdi, hiçbir yere bağlı olmadan havada asılı duruyorum. Hiçbir yerdeyiz. Bir trenle geçiyoruz İngiltere’den. İngiltere pencerenin önünden geçerken hep değişiyor, dağlardan ormanlara, ırmaklardan ve salkımsöğütlerden yeniden kasabalara. Ve gideceğim sağlam bir zemin yok. Bernard ve Neville, Percival, Archie, Larpent ve Baker Oxford’a ya da Cambridge’e, Edinburgh’a, Roma’ya, Paris, Berlin ya da bir Amerikan üniversitesine gidecekler. Bense belirsiz bir biçimde gidiyorum, belirsiz bir biçimde para kazanmak için. Bu yüzden bu altın anızların, bu gelincik kırmızısı kırların, sınırlarını asla aşmayan, ama kıyısına kadar dalgalanarak uzayan bu buğdayların üzerine keskin bir gölge, yoğun bir vurgu var. Bu, yeni bir hayatın ilk günü, yükselen tekerleğin bir başka çubuğu. Ama benim bedenim bir kuşun gölgesi gibi amaçsızca geçip gidiyor. Beynimi başımın içinde şekillenmeye zorlamasam, çayırlara vuran bir gölge gibi gelip geçici olurdum, kâh solan, kâh kararan ve ormanla birleştiği yerde yok olan. Yazılmamış bir şiirin bir tek dizesiyle bile olsa bu ânı ifade etmeye zorluyorum kendimi; Mısır’da, firavunların zamanında, kadınların Nil kıyısına kırmızı testiler taşıdıkları günlerde başlayan uzun, upuzun hikâyedeki bu birkaç santimi tanımlamak için. Binlerce yıldır yaşamış gibiyim. Ama şimdi gözlerimi kapatırsam, geçmişle şimdinin kesişme noktasını, tatil için evlerine dönen oğlan çocuklarıyla dolu üçüncü mevki bir tren kompartımanında oturduğumu kavrayamazsam, insanlık tarihi bu anın görüntüsü kadar aldatılmış olur. Benim içimi görecek olan gözü kapanır – eğer şimdi uyursam, şapşallık edip, ya da korkaklık, kendimi geçmişe, karanlığa gömerek; ya da Bernard’ın yaptığı gibi hikâyeler anlatmaya razı olursam; ya da övünürsem, Percival, Archie, John, Walter, Lathom, Larpent, Roper, Smith’in övündüğü gibi – hep aynı adlar, övünen çocukların adları. Hepsi övünüyor, hepsi konuşuyor, Neville dışında, o ara sıra Fransızca bir romanın üstünden göz atıyor, her zaman yastıklı, şömine yanan salonlara kaçacak o, pek çok kitap ve bir arkadaşla, bense bir tezgâhın gerisinde bir döner sandalyede kaykılıp oturacağım. Sonra sinirlenip alay edeceğim onlarla. Ben Cockneylilerle ve memurlarla görüşüp kentin kaldırımlarını çiğnerken, onların yaşlı porsuk ağaçlarının gölgesindeki geleneklerin güvenli yollarına devam etmelerine gıpta edeceğim.</p>

      <p class="paragraf">“Ama şimdi bedenimden kopmuş durumda, kalacak bir yerim olmadan kırların üzerinden geçerken –(bir ırmak var; bir adam balık tutuyor; işte bir kulenin sivri tepesi, cumbası pencereli hanıyla köy yolu)– her şey düş gibi ve bulanık görünüyor gözüme. Bu acımasız düşünceler, bu kıskançlık, bu öfke, içimde yer etmiyor. Ben Louis’in hayaletiyim, zihnindeki düşlerin ve taçyapraklarının dipsiz derinliklerin üzerinde yüzdüğü ve kuşların cıvıldadığı sabahın erken saatlerinde bahçedeki seslerin ağırlık kazandığı gelip geçici bir yolcuyum. Çocukluğun berrak sularını püskürtüyorum, sıçratıyorum üstüme. Çocukluğun incecik tülü titreşiyor. Ama zincire vurulmuş hayvan sahilde tepinip duruyor.”</p>

      <p class="paragraf">“Louis de, Neville de,” dedi Bernard, “sakin oturuyorlar. İkisi de düşüncelere dalmış. İkisi de başkalarının varlığının araya duvar gibi girdiğini hissediyorlar. Ama başkalarının yanında bulunursam, sözcükler hemen duman halkaları oluşturmaya başlıyor – bakın sözcükler hemen nasıl kıvrılarak çıkıyor dudaklarımın arasından. Sanki bir kibrit yakılmış; bir şey yanıyor. Yaşlıca ve belli ki varlıklı bir adam, bir yolcu giriyor içeri şimdi. Ve hemen ona yaklaşmak istiyorum; içgüdüsel olarak rahatsız oluyorum o varlığı hissetmekten, soğuk ve yabancı aramızda. Ben ayrılığa inanmam. Yalnız başımıza değiliz. Aynı zamanda, insan hayatının gerçek doğası üzerine değerli gözlemler koleksiyonumu çoğaltmak istiyorum. Kitabım mutlaka birkaç cilt olacaktır, erkek ve kadına dair bilinen bütün türleri kapsayacaktır. Zihnimi, bir odanın ya da tren kompartımanının içinde ne varsa onunla dolduruyorum, tıpkı mürekkep şişesinden dolmakalemi doldurur gibi. Süregiden, gideremediğim bir susuzluğum var. Şu anda değil ama daha sonra yorumlayacağım, zor sezilir işaretlerden onun direncinin kırılmakta olduğunu hissediyorum. Yalnızlığının çatladığına dair izler var. Kırdaki bir ev hakkında bir şey söyledi. Dudaklarımdan bir duman halkası çıkıyor (hasata dair) ve onu sarmalıyor, onunla aramızda temas kuruyor. İnsan sesinin kişiyi savunmasız kılan bir yanı var – (tek tek değiliz, bir tek kişiyiz). Kır evleri hakkında bu az ama dostça sözleri söylerken onu donatıyorum, somutlaştırıyorum. Hoşgörülü bir eş, ama sadık değil; yanında birkaç kişi çalıştıran ufak çaplı bir inşaatçı. Yaşadığı toplumun önemli bir mensubu; belediyede danışman olmuş bile, belki zamanla belediye başkanı da olur. Kökünden sökülmüş iki dişe benzeyen, kocaman mercan bir süs takılı saatinin kösteğinde. Walter J. Trumble diye bir ad ona uygun düşerdi. Karısıyla birlikte Amerika’ya bir iş gezisine gitmiş, küçükçe bir oteldeki çift kişilik oda bir aylık maaşına mal olmuş. Ön dişi altın kaplama.</p>

      <p class="paragraf"><span>“İşin aslı şu ki, büyük bir düşünme yeteneğim yok. Her şeyde somutluk istiyorum. Ancak böyle avcuma alabiliyorum dünyayı. Ama iyi bir cümlenin bağımsız bir varlığı varmış gibi geliyor bana. Yine de en iyilerinin yalnızken kurulabileceğini düşünüyorum. Nihai bir soğutulmaya ihtiyaçları var ki ben bunu onlara veremem, çünkü ben hep ılık, eriyebilen sözcüklerin arasında çırpınırım. Bununla birlikte benim yöntemimin onlarınkiler karşısında bazı avantajları var. Trumble’ın kabalığını itici bulur Neville. Çevresine bir turna gibi kibirle bakan, onun gibi ayaklarını kaldıra kaldıra yürüyen Louis sözcükleri şeker maşasıyla tutarcasına yakalar. Onun gözlerinin –çılgın, gülen, yine de umarsız– bizim tahmin edemediğimiz bir şeyi ifade ettiği doğru. Neville’de de, Louis’de de bir kesinlik var, bir mutlaklık, ben buna hayranım ama asla sahip olamayacağım. Şimdi artık eyleme geçmek gerektiğinin farkına varmaktayım. Bir kavşağa yaklaşıyoruz; kavşakta aktarma yapmalıyım. Edinburgh’a giden trene binmeliyim. Bu olguyu tam olarak biçimlendiremiyorum – düşüncelerimin arasında başıboş duruyor, bir düğme, ufak bir bozuk para gibi. İşte biletleri toplayan ihtiyar. Vardı biletim – vardı mutlaka. Ama önemi yok. Ya bulacağım onu ya da bulamayacağım. Cüzdanıma bakıyorum. Bütün ceplerimi arıyorum. Bunlar, durup dinlenmeden tam bu âna uyacak mükemmel bir cümle arayışımı sürekli bölen şeyler.”</span></p>

      <p class="paragraf"><span>“Bernard gitti,” dedi Neville, “bileti olmadan. Bizden kaçtı, bir cümle kurarak, elini sallayarak. At yetiştiricisiyle ya da tesisatçıyla da aynı bizimle konuştuğu gibi konuştu. Tesisatçı onu çok takdir etti. ‘Eğer onun gibi bir oğlu olsaydı,’ diye düşünüyordu, ‘ne yapar eder onu Oxford’a gönderirdi.’ Ama Bernard tesisatçı hakkında ne hissediyordu? Kendine anlatmaktan asla vazgeçmediği hikâyenin devamını getirmek istemiyor muydu sadece? Çocukluğunda ekmeğini koparıp topak yaparken başlamıştı ona. Topaklardan biri bir erkekti, öteki de kadın. Hepimiz birer topağız. Hepimiz Bernard’ın hikâyesindeki cümleleriz, defterine A ya da B’nin altına yazdığı. Hikâyemizi olağanüstü bir anlayışla anlatıyor, en derin duygularımız dışında. Çünkü bize ihtiyacı yok. Hiçbir zaman bize muhtaç değil. İşte orada, peronda kollarını sallıyor. Tren onsuz gitti. Aktarmasını kaçırdı. Biletini kaybetti. Ama bunun önemi yok. Barmen kızla insan yazgısının doğası hakkında konuşacak. Biz gidiyoruz; o bizi unuttu bile; görüş açısından çıkıyoruz; yola devam ediyoruz, hissettiklerimiz silinmeden, yarı acı yarı tatlı duygulanmalar, çünkü her nasılsa acınası biri o, dünyayı yarım kalmış cümlelerle göğüslüyor, üstelik biletini kaybetmiş: Ayrıca sevilmeli de o.</span></p>

      <p class="paragraf">“Şimdi yine okuyormuş gibi yapıyorum. Kitabımı kaldırıyorum, gözlerimi örtene kadar. Ama at yetiştiricilerinin ya da tesisatçıların yanında okuyamıyorum. Kendimi kimseye sevdiremiyorum. O adama bayılmıyorum; o da bana bayılmıyor. Bırakın da en azından dürüst olayım. Bu saçma, önemsiz, kendinden hoşnut dünyayı kınayayım; at kılından yapılma bu koltukları; rıhtımları ve geçit törenlerini gösteren bu renkli fotoğrafları. Saat kösteklerinden mercan süsler sarkan at yetiştiricileri üreten bu dünyanın böyle gururlanıp kendini beğenmesi, bu sıradanlığı karşısında çığlık atabilirim. İçimde onları tümüyle ortadan kaldıracak bir şey var. Kahkaham, onları oturdukları yerde kıvrandıracak; önüm sıra uluyarak gidecekler. Yo, onlar ölümsüz. Onlar galip gelir. Bir trenin üçüncü mevki kompartımanında Catullus okumamı hep olanaksız kılacaklar. Ekim ayında üniversitelerden birine sığınmaya zorlayacaklar beni, orada öğretim görevlisi olacağım; ve okuldaki öğretmenlerle birlikte Yunanistan’a gideceğim; ve Partenon harabeleri üzerine konferans vereceğim. Yanımda yüce gönüllü bir eşle, şu üniversiteli kadınlardan biriyle, Sofokles ve Euripides’in kafataslarına kurtçuk gibi girip çıkmaktansa at yetiştirmek ve o kırmızı villalardan birinde oturmak daha iyi. Ne var ki benim alınyazım böyle olacak. Acı çekeceğim. Daha on sekizimde öylesine hor görebiliyorum ki at yetiştiricileri benden nefret ediyor. Zaferim bu benim; uzlaşmıyorum. Çekingen değilim; aksanlı konuşmuyorum. Louis gibi, ‘Brisbane’li banker babam’ hakkında insanlar ne düşünür diye korkarak kılı kırık yarmam.</p>

      <p class="paragraf">“Şimdi uygar dünyanın merkezine yaklaşıyoruz. Bildik gazölçerler var burada. Asfalt yollarla bölünmüş parklar var. Kurumuş çimenlerin üzerinde utanmadan dudak dudağa yatan sevgililer var. Percival İskoçya’ya varmak üzere. Treni kırmızı bozkırlardan geçiyor. Sınırdaki dağların ve Romalılardan kalma duvarın uzayan hattını görüyor. Bir polisiye okuyor, ama her şeyi anlıyor.</p>

      <p class="paragraf">Londra’ya, merkeze yaklaşırken tren yavaşlayıp uzuyor, benim yüreğim de, korkuyla, sevinçle kabarıyor. Karşılaşacağım şey – ne? Hangi olağanüstü serüven bekliyor beni, bu posta arabalarının, bu hamalların, araba çağıran bu insan sürülerinin arasında? Kendimi önemsiz hissediyorum, kayıp, ama çok sevinçli. Küçük bir sarsıntıyla duruyoruz. Ötekilerin benden önce inmelerini bekleyeceğim. O karmaşanın, o hengâmenin içine girmeden önce bir an sakince oturacağım burada. Olacakları önceden tahmin etmeyeceğim. O müthiş gürültü kulaklarıma doluyor. Bu cam tavanın altında, kabaran bir deniz gibi çınlıyor durmadan. Çantalarımızla birlikte perona fırlatılıyoruz. Birbirimizden uzaklara savruluyoruz. Kimlik duygum neredeyse kayboluyor; nefretim de. Emiliyorum, yere çarpılıyorum, havaya fırlatılıyorum. Perona adım atıyorum, neyim varsa sıkı sıkı tutarak – bir tek çanta.”</p>
    </div>
  </div>
</body>
</html>