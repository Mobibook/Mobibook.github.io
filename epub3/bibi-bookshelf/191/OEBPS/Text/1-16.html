<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-16.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-16.html" xml:lang="tr-TR">
    <div>
      <p class="split"></p>

      <p class="paragraf">“Şimdi rüzgâr perdeyi havalandırıyor,” dedi Susan. “Kava-nozlar, kâseler, şilteler ve delinmiş, yıpranmış koltuk artık açıkça görülebiliyor. Her zamanki solmuş fiyonklar beneklemiş duvar kâğıdını. Kuşların korosu bitmiş, şimdi sadece bir tek kuş yatak odası penceresinin dibinde şakıyor. Çoraplarımı giyip sessizce yatak odasının penceresinin yanından geçeceğim, aşağıda mutfaktan, sonra dışarı çıkıp bahçeden, seranın yanından geçecek, kırlara çıkacağım. Henüz sabahın erken saatleri. Sis bataklığın üzerine çökmüş. Gün, kefen gibi sert ve katı. Ama yumuşar; ısınır. Bu saatte, bu erken saatte çayır olduğumu düşünüyorum, ahır olduğumu, ağaçlar olduğumu; kuş sürüleri bana ait, tam üzerine basacakken son anda sıçrayan şu yavru tavşan da. Kocaman kanatlarını tembelce açan balıkçıl bana ait; ağzındakini katur kutur çiğneyerek bir ayağını ötekinin önüne koyarken inildeyen inek de; ve ansızın saldıran vahşi kırlangıç; ve gökyüzündeki soluk kırmızı; ve kırmızı solduğunda yerini alan yeşil; sessizlik ve çan; kırlardan koşum atlarını toplayan adamın seslenişi – bütün bunlar bana ait.</p>

      <p class="paragraf">“İkiye bölünemem ya da bir kenarda tutulamam. Okula gönderilmiştim; eğitimimi tamamlayayım diye İsviçre’ye gönderilmiştim. Muşambadan nefret ederim; köknar ağaçlarından ve dağlardan nefret ederim. Şimdi kendimi bulutların ağır ağır geçtiği soluk bir göğün altındaki bu düz toprağa atmak istiyorum. Yaklaşan at arabası gitgide büyüyor. Koyunlar çayırın ortasında toplanıyorlar. Kuşlar yolun ortasında toplanıyorlar – hemen uçmaları gerekmiyor. Odun dumanı yükseliyor. Şafağın katılığı şimdi çözülüyor. Gün kımıldıyor. Renk geri dönüyor. Bütün ekinleriyle sarı sarı dalgalanıyor gün. Yeryüzü benim altımda ağırca sarkıyor.</p>

      <p class="paragraf">“Ama bu bahçe kapısına yaslanan ve daireler çizerek burnuyla yerleri koklayan av köpeğimi izleyen ben kimim? Bazen bir kadın değil de (henüz yirmisinde bile değilim) bu bahçe kapısına, bu toprağa düşen ışık olduğumu düşünüyorum. Mevsimlerim ben, diye düşünüyorum bazen, ocak, mayıs, kasım aylarıyım; çamurum, sisim, şafağım. Sağa sola fırlatılamam, ya da havada usulca süzülemem ya da başka insanların arasına karışamam. Yine de şimdi, kapının izi koluma çıkana kadar burada böyle yaslanmış dururken yan tarafıma çökmüş ağırlığı hissediyorum. Bir şey biçim almış, ben okuldayken, İsviçre’deyken, sert bir şey. İnlemeler ya da kahkahalar değil; dolambaçlı, ustaca kurulmuş cümleler değil; Rhoda’nın gözlerini üzerimizden aşırarak, arkamızdaki bir yere bakarak söylediği tuhaf şeyler değil; ya da Jinny’nin kolları, bacakları ve bedeniyle bir bütün halinde ayakuçlarında dönmeleri de değil. Benim verdiğim şey, acımasız. Usulca süzülerek başka insanların arasına karışamam. En çok yolda karşılaştığım çobanların bakışlarını seviyorum; bir çukurda, bir at arabasının yanında, benim kendi çocuklarımı emzireceğim gibi çocuklarını emziren Çingene kadınlarının bakışlarını. Çok geçmeden, öğlen sıcağında, arılar gülhatmilerin çevresinde vızıldarken sevgilim gelecek. Sedir ağacının altında duracak. Söylediği tek kelimeye tek kelimeyle yanıt vereceğim. İçimde oluşanı ona vereceğim. Çocuklarım olacak; önlüklü hizmetçilerim olacak; eli yabalı adamlarım; hasta kuzuları sepetlerin içinde ısınsınlar diye getirdikleri, jambonların asılı olduğu, soğanların parladığı bir mutfağım. Mavi önlüğüyle sessizce dolapları kilitleyen annem gibi olacağım.</p>

      <p class="paragraf">“Şimdi karnım acıktı. Av köpeğimi çağıracağım. Ekmek kırıntılarını ve tereyağlı ekmekleri ve güneşli bir odadaki beyaz tabakları düşünüyorum. Çayırlardan geçerek geri döneceğim. Sert, düzenli adımlarla bu çimenli yolda yürüyeceğim, kâh bir su birikintisine basmamak için yoldan çıkacağım, kâh bir tümseğe atlayacağım kolayca. Kaba etekliğimin üzerinde ter damlacıkları oluşuyor; ayakkabılarım gevşeyip kararıyor. Günün katılığı kalmamış; gri, yeşil ve koyu kahveye boyanmış. Kuşlar artık asfalt yola konmuyor.</p>

      <p class="paragraf">“Şimdi geri dönüyorum, bir kedi gibi ya da tüyleri kırağıdan grileşmiş, pütürlü toprağa basan tabanları sertleşmiş bir tilki gibi. Lahanaları iterek aralarından geçiyorum, yaprakları hışırdıyor, üzerlerindeki damlalar düşüyor. Babamın ayak seslerini bekleyerek otururken o koridorda parmaklarının arasında bir otu ezerek, ayaklarını sürüyerek yürüyor. Taçyaprakları açılmamış çiçekler masanın üzerinde, reçel kapları, ekmek dilimleri ve tereyağın arasında dimdik dururlarken ben fincanlara durmadan çay koyuyorum. Susuyoruz.</p>

      <p class="paragraf">“Sonra dolaba gidip içinde çekirdeksiz, iri kuru üzümlerin durduğu nemli torbaları alıyorum. Ağır unu kaldırıp tertemiz mutfak masasının üzerine koyuyorum. Yoğuruyorum; çekiştiriyorum; ellerimi hamurun sıcaklığına daldırarak hamuru uzatıyorum. Soğuk suyu yelpaze gibi açtığım parmaklarımın arasından akıtıyorum. Ateş kükrüyor; sinekler vızıldayarak daireler çiziyorlar. Bütün kuşüzümlerim ve pirincim, gümüş rengi torbalar ve mavi torbalar yeniden dolaba konulup kilitlenmiş. Et fırına sürülmüş; temiz peçetenin altında ekmek yumuşak bir kubbe gibi kabarmış. İkindi vakti nehre iniyorum. Bütün dünya düşünceler içinde. Sinekler ottan ota uçuyor. Çiçekler polenlerle şişmiş. Nehirde kuğular tek sıra halinde yüzüyorlar. Artık ısınan, güneşle beneklenen bulutlar tepelere sürtünerek geçerken suya altın bırakıyorlar, kuğuların boyunlarına altın bırakıyorlar. Bir ayaklarını ötekinin önüne koyan inekler çayırda otlayarak ilerliyorlar. Otların arasında beyaz tepeli mantarı arıyorum; sapını kırıyor, yanı başında yetişmiş mor orkideyi koparıyorum, orkideyi kökü topraklı mantarın yanına bırakıyorum, sonra eve gidiyorum, babam için çay masasının üzerindeki yeni kızarmış güllerin arasında çay pişirmek üzere.</p>

      <p class="paragraf">“Ama akşam oluyor, lambalar yakılıyor. Ve akşam olup lambalar yakılınca sarmaşıkların arasında sarı bir yangın başlıyor. Elimde dikişimle masanın başında oturuyorum. Jinny’yi düşünüyorum; Rhoda’yı; çiftliğin atları eve dönerken taşların üzerinde tekerleklerin tıkırtısını duyuyorum; akşam rüzgârında trafiğin uğultusunu duyuyorum. Karanlık bahçede titreşen yapraklara bakıyorum ve ‘Londra’da dans ediyorlar. Jinny, Louis’i öpüyor’ diye düşünüyorum.”</p>

      <p class="paragraf">“Ne tuhaf,” dedi Jinny, “insanların uyuması, ışıkları söndürüp üst kata çıkmaları. Elbiselerini çıkardılar, beyaz gecelikler giydiler. Bu evlerin hiçbirinde ışık yok. Gökyüzüne karşı bir sıra baca külahı var; bir-iki tane de sokak lambası yanıyor, kimsenin ihtiyacı yokken yanan lambalar gibi. Sokakta sadece telaşla yürüyen yoksul insanlar var. Bu sokakta ne gelen var ne giden; gün sona erdi. Köşe başlarında birkaç polis memuru duruyor. Oysa gece başlıyor. Karanlıkta parladığını hissediyorum. Dizlerimde ipek. İpek bacaklarım yavaşça birbirine sürtünüyor. Bir gerdanlığın taşları soğuk soğuk duruyor boynumda. Ayakkabılarım ayaklarımı sıkıyor. Saçlarım koltuğun sırtına değmesin diye dimdik oturuyorum. Süslendim. Hazırım. Bu, anlık bir bekleyiş; karanlık an. Kemancılar yaylarını kaldırdılar.</p>

      <p class="paragraf">“Şimdi araba kayarak yaklaşıyor ve duruyor. Kaldırımın bir kısmı aydınlanmış. Kapı açılıp kapanıyor. İnsanlar gelmekte; konuşmuyorlar; hızla içeri giriyorlar. Giriş holünde çıkarılan paltoların hışırtısı var. Bu prelüd, bu başlangıç. Bakıyorum, gizlice seyrediyorum, yüzümü pudralıyorum. Her şey düzenli, hazır. Saçım iri bir dalga halinde taranmış. Dudaklarım kıpkırmızı. Merdivendeki erkeklerle kadınlara katılmaya hazırım şimdi, akranlarıma. Yanlarından geçiyorum, gözleri üzerimde, benim gözlerim de onlarda. Şimşek çakıyor sanki bakışlarımızda, ama ne yumuşuyor ne de tanıdığımızı belli eden bir işaret veriyoruz. Bedenlerimiz iletişimde. Benim görevim bu. Benim dünyam bu. Her şey kararlaştırılmış ve hazır; orada burada duran hizmetkârlar adımı alıyorlar, taze, bilinmedik adımı ve önüme fırlatıyorlar. İçeri giriyorum.</p>

      <p class="paragraf">“Boş, beklenti içindeki salonlarda yaldızlı iskemleler var ve duvarların önünde yeşil yeşil, beyaz beyaz yayılan çiçeklerden daha sessiz, daha görkemli çiçekler. Bir sehpanın üzerinde ciltli bir kitap duruyor. İşte bunun düşünü gördüm ben; bunu bildim önceden. Ben burada evimdeyim. Kalın halılara doğallıkla basıyorum. Cilalı zeminde rahatça kayıyorum. Kıvrılmış yaprakları açılan bir eğreltiotu gibi açılmaya başlıyorum şimdi bu rayihada, bu ışıltıda. Duruyorum. Bu dünyayı seyrediyorum. Tanımadığım insanların arasında durup bakınıyorum. Parlak yeşil, pembe, inci grisi kadınların arasında erkeklerin bedenleri dimdik duruyor. Onlar siyah ve beyaz; elbiselerinin altındaki bedenlerinde derin çatlaklar var. Tüneldeki pencereye vuran yansımayı tekrar hissediyorum; hareket ediyor. Tanımadığım adamların siyah-beyaz bedenleri bana bakıyor ben öne eğilirken; bir resme bakmak için yana döndüğümde onlar da dönüyorlar. Elleri hızla kravatlarına gidiyor. Yeleklerini, mendillerini elliyorlar. Çok gençler. İyi bir izlenim bırakmayı arzu ediyorlar. İçimde binlerce yeteneğin fışkırdığını hissediyorum. Sırayla kurnaz, neşeli, tembel, melankolik oluyorum. Köklerim yere sabitlenmiş ama akıyorum. Saf altın gibi o yöne akarken onlardan birine, ‘Gel,’ diyorum. Simsiyah çağlarken bir başkasına ‘Olmaz,’ diyorum. Bir tanesi cam vitrindeki yerinden ayrılıyor. Yaklaşıyor. Bana doğru geliyor. Şimdiye dek yaşadığım en heyecanlı an bu. Çırpınıyorum. Titriyorum. Nehirdeki bir bitki gibi akıyorum, kâh bu yöne, kâh şu yöne, ama yerimden ayrılmadan ki o bana gelebilsin. ‘Gel,’ diyorum, ‘gel.’ Gelen solgun, siyah saçlı kişi melankolik, romantik. Bense kurnaz, konuşkan ve huysuzum; çünkü o melankolik, romantik. Burada şimdi; yanımda duruyor.</p>

      <p class="paragraf">“Küçük bir sarsıntıyla, kayadan çekilip alınan bir sümüklüböcek gibi, koptum şimdi: O kişiyle birlikte düşüyorum; alınıp götürülüyorum. Bu ağır sele kapılıyoruz. Bu duraksamalı müziğe bırakıyoruz kendimizi, sonra çıkıyoruz dışına. Dansın akışını kayalar engelliyor; takılıyor dans, titriyor. Bu büyük figürün bir içine sürükleniyoruz, bir dışına; bizi bir arada tutuyor o; onun kıvrımlı, kararsız, dik ve bizi kuşatan duvarlarının dışına çıkamıyoruz. Onun sert, benim gevşek bedenlerimiz o figürün bedeninin içinde birbirine bastırılıyor; o bizi bir arada tutuyor, sonra uzayarak, pürüzsüzce, kat kat kıvrılarak bizi arasına alıyor, alıyor. Ansızın susuyor müzik. Kanım damarlarımda akmaya devam ediyor ama bedenim kıpırtısız. Salon gözlerimin önünde dönüyor. Duruyor.</p>

      <p class="paragraf">“Gel, öyleyse, döne döne yaldızlı iskemlelere gidelim. Beden düşündüğümden daha güçlü. Başım sandığımdan daha çok dönüyor. Dünyada hiçbir şey umurumda değil. Adını bilmediğim bu adam dışında kimseye aldırdığım yok. Kabul edilebilir değil miyiz biz, ay? Burada böyle birlikte otururken sevimli değil miyiz, ben satenler içinde, o siyah-beyaz? Şimdi akranlarım bana bakabilirler. Ben doğrudan size bakıyorum, erkekler ve kadınlar, sizlerden biriyim. Burası benim dünyam. Şimdi bu ince saplı bardağı alıp yudumluyorum. Şarabın sert, buruk bir tadı var. İçerken elimde olmadan irkiliyorum. Rayiha ve çiçekler, pırıltı ve ısı onun içinde damıtılıp ateşli, sarı bir sıvıya dönüşmüşler. Tam sırtımın arkasında kuru, gözleri iri iri açılmış bir şey, usulca kapanıyor, mırıl mırıl uykuya dalıyor. Mest oluş bu, ferahlayış. Boğazımın derinliklerinde sürgü kapanıyor. Kelimeler yığılıyor, birikiyor, birbiri üstüne biniyor. Hangisinin üstte olduğu önemli değil. İtişiyorlar, birbirlerinin omuzlarına çıkıyorlar. Tek olanla yalnız olan birleşiyor, boğuşuyor ve birçok oluyor. Ne söylediğimin önemi yok. Kanat çırparak dalan bir kuş gibi aramızdaki boşluktan bir cümle geçiyor. Onun dudaklarına konuyor. Bardağımı tekrar dolduruyorum. İçiyorum. Aramızdaki perde iniyor. Bir başkasının sıcaklığına ve mahremiyetine dahil oluyorum. Birlikteyiz, yükseklerde, Alpler’deki bir geçitte. Yolun tepesinde melankolik bir şekilde duruyor. Eğiliyorum. Mavi bir çiçek alıp, boyuna yetişmek için ayak parmaklarımın üzerinde yükselip onun yakasına takıyorum. İşte! Kendimden geçtiğim an bu. Şimdi bitti artık.</p>

      <p class="paragraf"><span>“Şimdi bir tembellik ve umursamazlık çöküyor üstümüze. İnsanlar sürtünerek geçiyor yanımızdan. Masanın altında birleşen bedenlerimizin bilincinde değiliz artık. Mavi gözlü sarışın erkeklerden de hoşlanırım. Kapı açılıyor. Kapı açılmaya devam ediyor. Bir daha açıldığında bütün hayatım değişecek, diye düşünüyorum. Gelen kim? Sadece bir uşak, bardakları getiriyor. Yaşlı bir adam –onun yanında çocuk kalıyorumdur. Bu, büyük bir hanımefendi – onun yanında başka türlü görünmeliyim. Benim yaşımda kızlar var, saygın bir düşmanlığın kılıçlarının çekilmiş olduğunu hissediyorum onlara karşı. Çünkü bunlar benim akranlarım. Ben bu dünyada yaşıyorum. Tehlikelerim de burada, serüvenlerim de. Kapı açılıyor. ‘Gel bakalım,’ diyorum bu gelene, tepeden tırnağa altınsı parlayarak. ‘Gel’, o da bana yaklaşıyor.”</span></p>

      <p class="paragraf">“Onların arkasına sokulup gideceğim,” dedi Rhoda, “tanıdığım birini görmüş gibi. Ama kimseyi tanımıyorum. Perdeyi yana çekip aya bakacağım. Unutmanın esintileri heyecanımı bastıracak. Kapı açılıyor; kaplan sıçrıyor. Kapı açılıyor, terör dalıyor içeri; terör üstüne terör, peşimden geliyor. Bir kenara koyduğum hazinelerin yanına gideyim gizlice. Dünyanın öbür tarafında, mermer sütunları yansıtan göller var. Kırlangıç kanadını karanlık göllere daldırıyor. Buradaysa kapı açılıyor ve insanlar giriyor içeri; bana doğru geliyorlar. Acımasızlıklarını, umursamazlıklarını örtmek için hafifçe gülümseyerek yakalıyorlar beni. Kırlangıç kanatlarını daldırıyor; ay, mavi denizlerden tek başına geçiyor. Onun elini tutmalıyım; yanıt vermeliyim. Ama ne olacak yanıtım? Geri fırlatılıyorum, bu hantal, bu uyumsuz bedende yanmak için, onun kayıtsızlığının ve küçümsemesinin oklarına hedef olmak için; ben ki mermer sütunlar arzuluyorum ve dünyanın öbür tarafında, kırlangıcın kanatlarını daldırdığı göller.</p>

      <p class="paragraf">“Gece, baca külahlarının üstünden biraz daha ötelere yol aldı. Pencereden, onun omzunun üstünden bakınca sakin bir kedi görüyorum, ışığa boğulmayan, ipeklere dolanmayan, istediği gibi duran, gerinen ve yeniden harekete geçen. Bireysel yaşamın bütün ayrıntılarından nefret ediyorum. Ama burada tutukluyum ve dinlemek zorundayım. Üzerimde müthiş bir baskı var. Yüzyılların ağırlığının yerini değiştirmeden kımıldayamam. Bir milyon ok deliyor beni. Küçümsemeler ve alaya almalar delik deşik ediyor. Göğsünü fırtınalara açabilecek olan ben, sellerde boğulmaya neşeyle katlanacak olan ben, buraya mıhlandım; her şeye açığım. Kaplan sıçrıyor. Kırbaç gibi diller üzerimde şaklıyor. Kıpır kıpır, durmaksızın iniyorlar üstüme. Kaçamaklı konuşmak ve onları yalanlarla savuşturmak zorunda kalıyorum. Bu felakete karşı bir nazarlık var mı? Bu sıcağın üzerine uzanıp serinletsin diye hangi yüzü getirebilirim buraya? Bavulların üzerindeki isimleri düşünüyorum; etekleri açılmış dizlerinden sarkan anneleri; çok cepheli dik dağların indiği çayırları. Saklayın beni, diye bağırıyorum, koruyun beni, çünkü hepinizin en genci benim, en çıplağı. Jinny bir dalganın tepesindeki martı gibi, gözlerini ustalıkla bir oraya bir buraya çeviriyor, şunu ya da bunu söylüyor, inanarak. Bense yalan söylüyorum; kaçamaklı konuşuyorum.</p>

      <p class="paragraf"><span>“Tek başımayken çanağımı iki yana sallıyorum; kendi donanmamın efendisiyim. Ama burada, ev sahibemin penceresindeki brokar perdenin püsküllerini elimde çevirirken ayrı parçalara bölünüyorum; artık bir bütün değilim. Öyleyse Jinny’nin dans ederken sahip olduğu bilgi ne; Susan’ın, lambanın ışığının altında sessizce öne eğilirken ve beyaz ipliği iğnesinin deliğine geçirirken emin olduğu şey ne? Evet, diyorlar; hayır, diyorlar; masanın üzerine yumruk indiriyorlar. Ama ben kuşkuluyum; titriyorum; dikenli yaban çalısının çölde gölgesini silkelediğini görüyorum.</span></p>

      <p class="paragraf"><span>“Şimdi, bir hedefim varmış gibi, tentenin altındaki balkona gideceğim. Ayın aniden ışıldamasıyla hafifçe tüylenmiş gökyüzünü görüyorum. Meydandaki parmaklıkları da görüyorum, ve suratları olmayan iki de insan, gökyüzünün karşısında heykel gibi duruyorlar. Demek ki değişikliğe karşı bağışık bir dünya var. Beni bıçak gibi kesen, kekeleten, yalan söyleten dillerin titreştiği bu salondan geçtikten sonra hatları silinmiş, güzellikle donatılmış yüzler buluyorum. Âşıklar çınar ağacının altına çömelmişler. Polis memuru köşe başında nöbet tutuyor. Bir adam geçiyor. Demek ki değişikliğe karşı bağışık bir dünya var. Ama ben, ateşin kenarında ayak parmaklarımın ucunda, sıcak nefesten hâlâ kavrulmuş halde dururken, kapının açılmasından ve kaplanın sıçramasından hâlâ korkarken, bir tek cümle kuracak kadar bile sakin değilim. Ne söylesem sürekli karşı çıkılıyor. Ne zaman kapı açılsa sözüm kesiliyor. Yirmi birimde bile değilim henüz. Kırılacağım. Hayatım boyunca alay edilecek benimle. Yüzleri seğiren, yalanlar söyleyen bu erkeklerle kadınların arasında, fırtınalı denizdeki bir şişe mantarı gibi oraya buraya fırlatılacağım. Kapı ne zaman açılsa bir yosun dalı gibi uzaklara savruluyorum. Kayaların en uçtaki kenarlarını yalayan ve bembeyaz yapan köpüğüm; aynı zamanda bir kızım, burada, bu odada.”</span></p>
    </div>
  </div>
</body>
</html>