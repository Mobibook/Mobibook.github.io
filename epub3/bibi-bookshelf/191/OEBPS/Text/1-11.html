<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-11.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-11.html" xml:lang="tr-TR">
    <div>
      <p class="split"></p>

      <p class="paragraf">“Öğretmenlerimizin bize vereceği her şeyi,” dedi Louis, “artık aldık. Çünkü son dönemin son günündeyiz –Neville’in ve Bernard’ın ve benim son günüm– artık aldık. Sunuş yapıldı; dünya tanıtıldı bize. Onlar kalıyor, biz gidiyoruz. Dünyada en çok saydığım kişi olan, masaların, ciltli kitapların arasında hafifçe bir o yana bir bu yana sallanan büyük doktor, Horace’ı, Tennyson’u, Keats’in ve Matthew Arnold’un bütün yapıtlarını paylaştırdı, uygun birer ithafla. Onları dağıtan ele saygı duyuyorum. Tamamıyla inanarak konuşuyor. Kendi sözlerini doğru buluyor, ama biz bulmuyoruz. Derin duyguları yansıtan boğuk bir sesle, sertçe, yumuşakça, gitmek üzere olduğumuzu söyledi bize. ‘Erkek gibi davranmamızı’ istedi bizden. (Onun ağzından çıkınca, İncil’den de, <span class="char-style-override-2">Times</span> gazetesinden de alıntılar aynı şekilde görkemli geliyor kulağa.) Kimileri bunu yapacak, kimileri şunu. Kimileri bir daha hiç karşılaşmayacak. Neville, Bernard ve ben burada bir daha karşılaşmayacağız. Hayat bizi birbirimizden ayıracak. Ama bazı bağlar geliştirdik aramızda. Çocuksu, sorumsuz yıllarımız geride kaldı. Ama bazı bağlar kurduk biz. Hepsinden öte, gelenekleri miras aldık. Bu kaldırım taşları altı yüz yıldır çiğneniyor. Bu duvarlara büyük savaşçıların adları kazılı, devlet adamlarının, bazı mutsuz ozanların (benim adım da olacak onların arasında). Bütün geleneklere, bütün korumalara, bütün sınırlamalara şükürler olsun! Siz siyah cüppeli adamlara minnettarım, ve size, ölmüşler, yol gösterdiğiniz, bizi koruduğunuz için; yine de sorun orta yerde duruyor. Farklılıklara henüz çözüm bulunmadı. Pencerenin önündeki çiçekler başlarını savuruyorlar. Vahşi kuşlar görüyorum, benim çılgın yüreğimde en vahşi kuştan bile daha vahşi dürtüler doğuyor. Gözlerim vahşi; dudaklarım sımsıkı kapalı. Kuş uçuyor; çiçek dans ediyor; ama ben hep dalgaların boğuk vuruşunu duyuyorum; ve zincire vurulmuş hayvan sahilde tepiniyor. Tepiniyor da tepiniyor.”</p>

      <p class="paragraf">“Bu son tören,” dedi Bernard. “Bütün törenlerimizin sonuncusu bu. Tuhaf duygular içindeyiz. Elinde işaret bayrağını tutan görevli düdüğünü çalmak üzere; buhar soluyan tren az sonra hareket edecek. Duruma tam uygun düşen bir şey söylemek istiyor insan, bir şey hissetmek istiyor. Ruh hazır, dudaklar büzülmüş. Ve sonra bir arı giriyor içeri ve General’in karısı Lady Hampton’un, kendisine gösterilen nezaketten hoşlandığını göstermek için koklayıp durduğu buketteki çiçeklerin çevresinde vızıldıyor. Ya arı burnunu sokarsa? Hepimiz çok etkilendik; ama saygısızız; ama bitsin de kurtulsak diyoruz; ama yine de ayrılmak istemiyoruz. Arı dikkatimizi dağıtıyor; onun gelişigüzel uçuşu bizim gerilimimizle alay eder gibi. Belli belirsiz vızıldayarak, geniş daireler çizerek sonunda karanfile konuyor. Pek çoğumuz bir daha karşılaşmayacağız. Gece yatıp yatmamakta serbest olduğumuzda, mumların diplerini ya da ahlaksız yazıları artık gizlice içeri sokmama gerek kalmadığında, zevk aldığımız bazı şeyleri yeniden yaşamayacağız. Arı şimdi büyük doktorun başının çevresinde vızıldıyor. Larpent, John, Archie, Percival, Baker ve Smith – onlardan çok hoşlandım. Bir tek çılgın oğlan tanıdım. Sadece bir tek adi oğlandan nefret ettim. Şimdi düşününce, müdürün masasındaki kızarmış ekmekli ve marmelatlı berbat kahvaltılar hoşuma gidiyor. Arıyı tek fark etmeyen, doktor. Burnunun ucuna konacak olsa, elini şöyle bir savurarak kovalardı onu. Şimdi esprisini yaptı; şimdi sesi neredeyse çatallaştı, ama tam değil. Şimdi bıraktılar bizi – Louis, Neville ve beni, sonsuza kadar. Küçük, kuru bir elyazısıyla adımıza imzalanmış pırıl pırıl kitaplarımızı alıyoruz. Ayağa kalkıyoruz, dağılıyoruz; baskı kalkıyor üzerimizden. Arı, önemsiz, umursanmayan bir böceğe dönüştü, açık duran pencereden dışarı, bilinmezliğe uçtu. Yarın gidiyoruz.”</p>

      <p class="paragraf">“Birbirimizden ayrılmak üzereyiz,” dedi Neville. “Bavullar burada; arabalar da burada. İşte Percival de burada, fötr şapkasıyla. Beni unutacak. Mektuplarımı yanıtlamaksızın sağda solda bırakacak, silahların ve köpeklerin arasında. Ben ona şiirler göndereceğim, o da belki bir kartpostalla yanıtlayacak beni. Ama ben onu bu yüzden seviyorum. Buluşmayı teklif edeceğim – bir saatin altında, herhangi bir haçın yanında; bekleyeceğim, ama o gelmeyecek. İşte onu bu yüzden seviyorum. Hiç hatırlamadan, neredeyse hiç bilmeden hayatımdan çıkacak. Ve ne kadar inanılmaz görünse de ben de başka hayatlara geçeceğim; bu sadece bir eğlence belki, bir başlangıç. Doktorun gösterişli yapmacıklığına ve sahte duygularına tahammül edemesem de, belli belirsiz sezmiş olduğumuz şeylerin yaklaştığını hissetmeye başladım. Fenwick’in sopasını havaya kaldırmış olduğu bahçeye girmekte özgür olacağım. Beni hor görmüş olanlar üstünlüğümü kabul edecekler. Ama benim yaradılışımın anlaşılmaz bir kuralı gereği üstünlük ve güç sahibi olmak yetmeyecek bana; hep perdelerin arkasına geçip mahremiyete sığınacak, sadece bana fısıldanacak sözcükler isteyeceğim. Bu yüzden kuşkular içinde ama neşeyle gidiyorum; dayanılmaz acılar çekeceğimin farkındayım; ancak serüvenlere atılıp büyük acılar çektikten sonra galip gelmeye kararlıyım, kalbimdeki arzunun ne olduğunu sonunda mutlaka keşfetmeye kararlıyım. Dini bütün kurucumuzun başının çevresinde güvercinler uçuşan heykelini son kez görüyorum. Şapelde org inlerken kuşlar onun başının çevresinde sonsuza kadar dönecekler, onu ağartacaklar. Yerime oturuyorum; bize ayrılan kompartımanın köşesindeki yerimi bulduğumda gözyaşımı gizlemek için gözlerimi kitapla kapatacağım; etrafı gözlemek, bir suratı gözetlemek için gözlerimi gizleyeceğim. Yaz tatilinin ilk günü bu.”</p>
    </div>
  </div>
</body>
</html>