<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-6.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-6.html" xml:lang="tr-TR">
    <div>
      <p class="split"></p>

      <p class="paragraf">“Artık,” dedi Bernard, “vakit geldi. Gün bu gündür. Taksi kapıda. Benim kocaman bavulum George’un çarpık bacaklarını daha da çarpıtıyor. Korkunç merasim sona erdi, tavsiyeler ve salondaki vedalaşmalar. Şimdi de annemin boğazının düğümlenmesi merasimiyle babamla el sıkışma merasimi var; köşeyi dönene kadar el sallamalıyım, el sallamalıyım. Şimdi o merasim sona erdi. Çok şükür bütün merasimler sona erdi. Yalnızım; ilk kez okula gideceğim.</p>

      <p class="paragraf">“Herkes sırf bu an için bir şeyler yapıyor gibi; bir daha asla yapmayacaklar. Asla. Bütün bunların kaçınılmazlığı korkutucu. Benim okula gittiğimi herkes biliyor, okula yeni başladığımı. ‘Şu çocuk okula yeni başlıyor,’ diyor hizmetçi, merdivenleri süpürürken. Ağlamamalıyım. Onlara umursamadan bakmalıyım. İstasyonun devasa kapıları açılıyor şimdi; ‘ay yüzlü saat bana bakıyor’. Cümleler kurmalıyım, cümleler ve böylece kendimle hizmetçilerin bakışları arasına, saatlerin bakışları, bana bakan suratların, kayıtsız suratların arasına sert bir şey sokmalıyım, yoksa ağlayacağım. İşte Louis, işte Neville, sırtlarında uzun paltoları, ellerinde çantalarıyla, bilet bürosunun yanındalar. Sakinler. Ama farklı görünüyorlar.”</p>

      <p class="paragraf"><span>“İşte Bernard,” dedi Louis. “Çok sakin; rahat. Yürürken çantasını sallıyor. Ben Bernard’ın peşinden gideceğim, çünkü korkmuyor o. Bilet bürosunun içinden perona sürükleniyoruz, bir ırmağın ince dalları ve saman çöplerini bir köprünün ayaklarının etrafına dolaması gibi. Çok güçlü, şişe yeşili makine işte şurada, boyunsuz, tamamı sırt ve kalça, buhar soluyor. Nöbetçi düdüğünü çalıyor; bayrak indiriliyor; çaba harcanmadan, kendi momentiyle, hafif bir itmeyle başlatılan bir çığ gibi öne atılıyoruz. Bernard yere bir kilim seriyor ve aşık oyunu oynuyor. Neville kitap okuyor. Londra ufalanıyor. Londra kabarıyor, taşıyor. Göz alabildiğine bacalar ve kuleler var. Şurada beyaz bir kilise; şurada da sivri kulelerin arasında bir gemi direği. Orada bir kanal. Asfalt yollu açık alanlar var, insanların şimdi oralarda yürümeleri ne tuhaf. Sıra sıra kırmızı evlerin olduğu bir tepe var şurada. Bir adam peşinden gelen köpeğiyle bir köprüden geçiyor. Kırmızı çocuk bir sülüne ateş etmeye başlıyor. Mavi çocuk onu kenara itiyor. “Benim amcam İngiltere’nin en iyi avcısı. Kuzenim de Zağar Eğiticisi.” Övünme başlıyor. Bense övünemem, çünkü babam Brisbane’de banker, ben de Avustralya aksanıyla konuşuyorum.”</span></p>

      <p class="paragraf">“Bütün bu curcunadan sonra,” dedi Neville, “bütün bu kargaşadan ve curcunadan sonra, sonunda vardık. Gerçekten de bir an bu – gerçekten de ciddi bir an. Bir hükümdar gibi geliyorum, kendisine ayrılmış mekâna giren. Şu bizim kurucumuz; ünlü kurucumuz, avluda bir ayağını kaldırmış duran. Kurucumuzu selamlıyorum. Bu ağırbaşlı avlularda soylu bir Roma havası esiyor. Sınıfların ışıkları yakılmış bile. Şunlar laboratuvar olabilir; şurası da kitaplık, orada Latincenin kusursuzluğunu araştıracağım, iyi planlanmış cümlelerin üzerine sağlam adımlarla basacağım, Vergilius’un, Lucretius’un sarih, güzel tınılı altı ayaklı dizelerini söyleyeceğim; asla muğlak ya da biçimsiz olmayan bir tutkuyla Catullus’un aşklarının şarkısını, kocaman bir kitaptan, kenarlarında notlar olan sekiz sayfalık bir kitaptan okuyacağım. Kırlarda, bacaklarımı gıdıklayan otların arasında yatacağım da. Yüksek karaağaçların altında arkadaşlarımla birlikte uzanıp yatacağım.</p>

      <p class="paragraf"><span>“Bakın, okul müdürü. Heyhat, ne kadar da gülünç görünüyor gözüme. Pek gösterişli, pırıl pırıl her yeri ve siyah, parklardaki heykeller gibi. Yeleğinin, gergin, davul gibi gergin yeleğinin sol tarafında bir haç sallanıyor.”</span></p>

      <p class="paragraf">“Yaşlı Crane,” dedi Bernard, “bize hitap etmek için ayağa kalkıyor. Yaşlı Crane, okul müdürü, burnu batan güneşin altındaki dağa benziyor, çenesinde de mavi bir çukur var, gezintiye çıkan birinin ateşe verdiği ormanlık bir dağ geçidi gibi; tren penceresinden görünen ormanlık bir dağ geçidi gibi. Hafifçe iki yana sallanıyor, etkili ve ezgili sözlerini söylüyor. Etkili ve ezgili sözlerden hoşlanırım. Oysa onun sözleri dürüst olamayacak kadar candan. Ama o artık onların dürüstlüğünden emin. Ve iki yana devrilerek salondan çıkınca, sallanır kapıların arasından zorlukla geçince, bütün öğretmenler de iki yana devrilerek, zorlukla sallanır kapıların arasından geçiyorlar. Kız kardeşlerimizden uzak olarak okulda ilk gecemiz bu.”</p>
    </div>
  </div>
</body>
</html>