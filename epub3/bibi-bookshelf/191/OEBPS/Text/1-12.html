<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-12.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-12.html" xml:lang="tr-TR">
    <div>
      <p class="split"></p>

      <p class="paragraf">“Yaz tatilinin ilk günü,” dedi Susan. “Ama gün henüz açılmadı önümüzde. Akşam perona adım atmadan önce onu incelemeyeceğim. Kırların soğuk yeşil havasını solumadan önce onu koklamayacağım bile. Ama bunlar okuldaki kırlar değil artık; bunlar okulun çitleri değil; bu kırlardaki adamlar gerçek şeyler yapıyorlar; arabalara gerçek saman dolduruyorlar; şunlar da gerçek inekler, okul inekleri değil. Ama koridorların fenol kokusu, sınıfların tebeşir kokusu hâlâ burnumda. Parkelerin cilalı, parlak görüntüsü hâlâ gözlerimin önünde. Kırları ve çitleri beklemeliyim, ormanları ve çayırları, demiryolunun geçtiği, katırtırnaklarıyla bezeli yamaçları, tali raylardaki vagonları ve tünelleri, dış mahallelerde kadınların çamaşır astıkları bahçeleri ve sonra yine kırları ve bahçe kapılarında sallanan çocukları beklemeliyim nefret etmiş olduğum bu okulun üstünü örtsünler, derine gömsünler diye.</p>

      <p class="paragraf"><span>“Ne çocuklarımı okula göndereceğim ne de hayatım boyunca Londra’da bir gece geçireceğim. Burada, bu büyük istasyonda her şey yankılanıyor ve içi boş olarak gümbürdüyor. Işık, bir tentenin altındaki sarı ışık gibi. Jinny burada yaşıyor. Jinny köpeğini bu kaldırımlarda gezdiriyor. Burada insanlar sokaklarda sessizce koşturuyorlar. Mağaza vitrinlerinden başka bir şeye bakmıyorlar. Başları hemen hemen aynı seviyede kalkıp iniyor. Sokaklar, telgraf telleriyle birbirine bağlanmış. Evler baştan aşağı cam, baştan aşağı çelenk ve pırıltı; şimdi hep sokak kapıları ve tül perdeler, hep sütunlar ve beyaz basamaklar. Ama şimdi geçiyorum ben, Londra’dan çıkıyorum yine; kırlar başlıyor yeniden; ve evler, ve çamaşır asan kadınlar ve ağaçlar ve tarlalar. Londra kâh perdeleniyor, kâh yok oluyor, kâh ufalanıyor, kâh yıkılıyor. Fenol ve çıralı çam, kokularını yitirmeye başlıyorlar. Burnuma mısır ve şalgam kokusu geliyor. Bir parça beyaz iple bağlanmış bir kâğıt paketi açıyorum. Yumurta kabukları dizlerimin arasındaki boşluğa kayıyorlar. Her istasyonda duruyor, süt güğümlerini boşaltıyoruz. Kadınlar birbirlerini öpüyor ve sepetlere yardım ediyorlar. Şimdi pencereden dışarı sarkacağım. Burnumdan ve boğazımdan aşağı hava doluyor – şalgam tarlalarının kokusunu içinde taşıyan soğuk hava, tuzlu hava. İşte babam, sırtı dönük, bir çiftçiyle konuşuyor. Titriyorum, ağlıyorum. İşte babam, tozluklarıyla. İşte babam.”</span></p>

      <p class="paragraf">“Ben kendi köşemde rahatça oturuyor ve kuzeye gidiyorum,” dedi Jinny, “bu gümbürtülü hızlı tren de, öyle bir kayarak gidiyor ki çitleri yassıltıyor, tepeleri uzatıyor. İşaret kulelerinin yanından hızla geçiyoruz; toprağın hafifçe sallanmasına neden oluyoruz. Uzaklar durmadan daralıp bir noktada toplanıyor; ve biz de uzakları yeniden, durmadan genişletiyoruz. Sürekli telgraf direkleri fışkırıyor; biri yere seriliyor, öbürü dikiliyor. Şimdi kükreyerek bir tünele giriyoruz. Beyefendi camı kaldırıyor. Tüneli kaplayan parlak camda yansımalar görüyorum. Beyefendinin gazetesini indirdiğini görüyorum. Tüneldeki yansımama gülümsüyor. Bedenim hemen, kendiliğinden bir farbela oluşturuyor onun bakışlarının altında. Bedenimin kendi hayatı var. Pencerenin siyah camı yeniden yeşile dönüyor. Tünelden çıktık. Adam gazetesini okuyor. Ama bedenlerimizin onaylarını değiş tokuş ettik. Bedenlerden oluşan büyük bir topluluk var, benimki de takdim ediliyor onlara; benim bedenim yaldızlı iskemlelerin durduğu salona girmiş. Bakın – villaların bütün pencereleri ve beyaz fitilli perdeleri dans ediyor; mısır tarlalarındaki çitlerde, düğüm atılmış mavi mendilleriyle oturan erkekler de sıcağın ve coşkunun farkında, benim gibi. Yanından geçerken el ediyor biri. Villaların bahçelerinde kameriyeler ve çardaklar var ve kollarını sıvamış genç erkekler merdivenlere çıkmış gülleri buduyorlar. At sırtında bir adam dörtnala geçiyor çayırdan. Biz geçerken atı ileri fırlıyor. Binicisi de dönüp bize bakıyor. Yine kükreyerek karanlıktan geçiyoruz. Arkama yaslanıyorum; kendimi coşkuya bırakıyorum; tünelin sonunda, içinde koltuklar olan aydınlık bir salona girdiğimi düşünüyorum, koltuklardan birine çöküyorum, hayran hayran bakıyorlar bana, elbisem çevremde kabarıyor. Ama o da ne, başımı kaldırınca huysuz bir kadınla göz göze geliyorum, kendimden geçmemden kuşkulanıyor. Bedenim onun gözlerinin önünde kapanıyor, bir güneş şemsiyesi gibi, küstahça. Bedenimi açıyorum, bedenimi kapatıyorum, canım nasıl isterse. Hayat başlıyor. Şimdi başlıyorum biriktirdiğim hayatıma.”</p>

      <p class="paragraf">“Yaz tatilinin ilk günü,” dedi Rhoda. “Ve şimdi, tren bu kırmızı kayaların, bu mavi denizin yanından geçerken, biten ders yılı arkamda bir şekil alıyor. Onun rengini görüyorum. Haziran, beyazdı. Kırların papatyalarla beyaza büründüğünü görüyorum, ve elbiselerle beyaza büründüğünü; tenis kortlarının çizgileri de beyaz. Sonra rüzgâr çıktı ve şiddetli fırtına. Bir gece bulutların arasında geçen bir yıldız vardı, ben yıldıza, ‘Tüket beni,’ dedim. Bu dediğim, yaz ortasındaydı, bahçe partisinden ve benim o bahçe partisinde aşağılanmamdan sonra. Rüzgâr ve fırtına temmuzu renklendirdi. Ayrıca, ben elimde bir zarfla bir mesaj götürürken ortada, avluda, soluk, çirkin, gri bir su birikintisi vardı. Su birikintisinin yanına geldim. Öbür tarafına geçemiyordum. Kimliğimi bilemiyordum. Biz hiçbir şeyiz, dedim ve düştüm. Bir tüy gibi savruldum, tünellerden aşağı üfürüldüm. Sonra çok temkinli olarak ayağımı öbür tarafa koydum. Elimi tuğla bir duvara dayadım. Acılar içinde geri döndüm, o gri, soluk su birikintisinin üstünden kendimi tekrar bedenimin içine çektim. Öyleyse benim sürdürmek zorunda olduğum hayat bu.</p>

      <p class="paragraf">“Böylece ayırıyorum yaz dönemini. Bir kaplanın sıçrayışları kadar ani, gelip giden şoklarla, karanlık doruğunu denizden çıkararak görünüyor hayat. İşte buna bağlıyız biz; buna zincirliyiz, vahşi atlara zincirlenmiş bedenler gibi. Bununla birlikte yarıkları doldurmak ve bu çatlakları gizlemek için hileler icat ettik. İşte kondüktör. İşte iki adam; üç kadın; bir kedi var bir sepette; benim dirseğim pencerenin pervazında – bu, burada ve şimdi. İlerliyoruz, altın rengi başakların fısıltılı tarlalarından hızla geçiyoruz. Tarlalardaki kadınlar orada çapalarken geride bırakılmaktan şaşkın. Şimdi tren, tepelere tırmanırken ağırlaşıyor, hırıltılı soluk alıyor. Sonunda kırların tepesine varıyoruz. Burada sadece birkaç yabani koyun yaşıyor; tüyleri birbirine karışmış birkaç tay; ama rahatımız sağlanmış; gazetelerimizi koyacağımız masalar, bardaklarımızı oturtacağımız çemberler var. Bu araç gereci taşıyarak arazinin tepesine geliyoruz. Şimdi doruktayız. Arkamızı sessizlik kaplayacak. O kel kafanın üstünden bakınca sessizliğin çökmekte olduğunu ve boş arazide birbirini kovalayan bulutların gölgelerini görebiliyorum; sessizlik bizim hızlı geçişimizin üstüne çöküyor. Bu, şimdiki an diyorum; bu, yaz tatilinin ilk günü. Bu, ortaya çıkan ve bizim bağlı olduğumuz canavarın bir parçası.”</p>
    </div>
  </div>
</body>
</html>