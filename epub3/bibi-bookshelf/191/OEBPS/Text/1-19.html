<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-19.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-19.html" xml:lang="tr-TR">
    <div>
      <p class="split"></p>

      <p class="paragraf">“Öldü,” dedi Neville. “Düştü. Atının ayağı tökezledi. Onu üstünden attı. Dünyanın yelkenleri döndüler ve başıma çarptılar. Her şey bitti. Dünyanın ışıkları söndü. Yanından geçemeyeceğim ağaç şurada.</p>

      <p class="paragraf">“Ah, bu telgrafı avucumda buruşturabilsem –dünyanın ışığının geriye akmasını sağlayabilsem– bunun olmadığını söyleyebilsem! Ama neden başımızı sağa sola çeviriyoruz? Hakikat bu. Gerçek bu. Atı tökezledi; onu üstünden attı. Şimşek gibi parlayan ağaçlar ve beyaz parmaklıklar havaya fırladılar fıskiye gibi. Bir tufan oldu; onun kulakları uğuldadı. Sonra da o çarpma; dünya parçalandı; o zorlukla soluk aldı. Düştüğü yerde öldü.</p>

      <p class="paragraf">“Ahırlar ve kent dışındaki yaz günleri, oturduğumuz odalar – şimdi hepsi artık bitmiş olan o gerçekdışı dünyada. Geçmişim benden koparıldı. Koşarak geldiler. Onu alıp bir küçük kulübeye taşıdılar, binici çizmeli adamlar, kolonyal şapkalı adamlar; yabancı adamların arasında öldü. Yalnızlık ve sessizlikle çevrilirdi sık sık. Sık sık bırakıp giderdi beni. Sonra, dönünce, ‘İşte geliyor!’ derdim.</p>

      <p class="paragraf">“Pencerenin önünden kadınlar geçiyor ayaklarını sürüyerek, sanki sokak yarılıp bir uçurum açılmamış, sanki yanından geçemeyeceğimiz sert yapraklı ağaçlar yokmuş gibi. O zaman köstebek yuvalarına takılıp düşmeyi hak ediyoruz. Böyle gözlerimiz kapalı, ayaklarımızı sürüyerek geçerken son derece perişanız. Ama neden boyun eğeyim? Neden ayağımı kaldırıp merdivenden çıkmaya çalışayım? Burada duruyorum; burada, elimde telgrafla. Geçmiş, yaz günleri ve oturduğumuz odalar, içinde kırmızı gözler olan yanık kâğıtlar gibi geçip gidiyorlar. Neden buluşalım ve tekrar başlayalım ki? Neden konuşalım ve yemek yiyelim ve başka insanlarla başka birlikteliklere girişelim? Bu andan itibaren tek başımayım. Artık kimse tanımayacak beni. Üç mektubum var, ‘Az sonra bir albayla disk atmaya gideceğim, bu yüzden burada bırakalım,’ böylece bitiriyor arkadaşlığımızı, elini sallayıp kalabalığın arasında kendine yol açarak ilerliyor. Bu maskaralık resmi bir kutlama yapmaya değmez. Ama eğer biri sadece ‘Bekle’ demiş olsaydı, kemeri üç delik daha küçültseydi – elli yıl boyunca hüküm verebilir, mahkemede bulunurdu ve birliklerin başına tek başına geçip ilerler, korkunç bir zorbalığa karşı çıkar ve yanımıza geri dönerdi.</p>

      <p class="paragraf">“Şimdi diyorum, sırıtanlar var, kaçamaklı davrananlar. Arkamızdan alaya alıyorlar bizi. O çocuk arabaya atlarken neredeyse boşa basıyordu. Percival düştü, öldü, gömüldü ve ben geçen insanları seyrediyorum; otobüslerin parmaklıklarına sıkı sıkı tutunuyorlar; hayatlarını kurtarmaya azmetmişler.</p>

      <p class="paragraf">“Merdiveni tırmanmak için ayağımı kaldırmayacağım. Amansız ağacın altında bir an duracağım, boğazı kesilmiş adamla birlikte, o sırada aşağıda aşçı ocağın sürgüsünü açıp kapayacak. Merdiveni çıkmayacağım. Hepimiz lanetlendik. Ellerinde alışveriş torbalarıyla kadınlar geçiyor ayaklarını sürüyerek. İnsanlar geçmeye devam ediyor. Ama siz beni mahvedemeyeceksiniz. Bu anda, bu bir tek anda birlikteyiz. Seni göğsüme bastırıyorum. Gel, acı, benden beslen. Sivri dişlerini geçir bana. Beni parçala. Hıçkırıyorum, hıçkırıyorum.”</p>

      <p class="paragraf">“Bağlantı öyle anlaşılmaz, her şey öyle karmaşık ki,” dedi Bernard, “merdivenden inerken neyin keder, neyin neşe olduğunu bilemiyorum. Oğlum doğdu; Percival öldü. Beni her iki yandan güçlü duygularla desteklenmiş sütunlar ayakta tutuyor; ama hangisi keder, hangisi neşe diye soruyor ve bilmiyorum, bildiğim tek şey sessizliğe ihtiyacım olduğu, yalnız kalmak ve dışarı çıkmak, bir saat ayırıp dünyama ne olduğu, ölümün dünyama neler getirdiği üzerinde düşünmek istiyorum.</p>

      <p class="paragraf">“Percival’in artık görmediği dünya böyle demek. Bir bakayım. Kasap yandaki eve et getiriyor; iki yaşlı adam kaldırımda yalpalayarak yürüyor; serçeler yere konuyor. Öyleyse düzenek çalışıyor; ritmi fark ediyorum, zonklamayı, ama içinde yer almadığım bir şey olarak, çünkü Percival artık görmüyor onu. (Bir odada solgun ve sargılar içinde yatmakta.) Neyin büyük önemi olduğunu bulma fırsatım şimdi işte, ve dikkatli olmalıyım, yalan da söylememeliyim. Onun hakkındaki duygularım şöyleydi: her şeyin merkeziydi o. Artık o noktaya gitmiyorum. O yer boş.</p>

      <p class="paragraf">“Ah, evet, sizi temin ederim, siz fötr şapkalı beyler ve siz sepet taşıyan kadınlar – sizin için çok değerli olabilecek bir şeyi kaybettiniz. Peşinden gidebileceğiniz bir önderi kaybettiniz; içinizden biri de mutluluğu ve çocukları kaybetti. Bunları size verebilecek olan kişi öldü. Portatif bir yatakta yatıyor, sargılar içinde, Hindistan’daki sıcak bir hastanede, yere çömelmiş ameleler şu yelpazeleri sallıyorlar – neydi adları, unuttum. Ama bu önemli: ‘Sen kurtuldun,’ dedim, sanki bir gerçekmiş gibi, güvercinler damlara konarken ve oğlum doğarken. Küçük bir oğlanken onda tuhaf bir özgürlük havası olduğunu hatırlıyorum. Ve konuşmaya devam edip (gözlerim yaşlarla doluyor, sonra da kuruyor) ‘Ama bu beklediğimizden de iyi’ diyorum. Bulvarın sonunda gökte, gözsüz durumda, soyut olana hitap ederek, ‘Bundan fazlası gelmiyor mu elinden?’ diyorum. Öyleyse galibiz. Elinden geleni yaptın, diyorum, o boş ve vahşi yüze konuşarak (çünkü yirmi beş yaşındaydı ve seksenine kadar yaşamalıydı), ama beyhude. Yere yatıp ömrümün sonuna kadar gam çekip ağlamayacağım. (Cep defterime not etmeliyim bunu; anlamsız ölüm buyuranlara karşı nefret duymak.) Ayrıca şu da önemli; onu saçma sapan ve gülünç durumlara sokmalıyım, böylece kendini garip hissetmez iri bir atın sırtındayken. ‘Percival, çok gülünç bir ad’ diyebilmeliyim. Aynı zamanda şunu söylememe izin verin, siz metro istasyonuna koşan erkekler ve kadınlar, ona saygı duymanız gerekecekti. Tek sıra olup onun peşinden gitmeniz gerekecekti. Hayatı çukur gözlerle, yanan gözlerle görerek kalabalıklar arasında kendimize ite kaka yol açmamız ne kadar tuhaf.</p>

      <p class="paragraf">“İşaretler başlıyor bile, el etmeler, beni kandırıp geri döndürmek için çabalar. Merak sadece kısa bir süre saf dışı bırakılmış. Düzeneğin dışında belki de yarım saatten fazla yaşanamaz. Görüyorum ki bedenler sıradan görünmeye başlamışlar bile; ama arkalarındaki şey farklı – bakış açısı. Şu gazete afişinin arkasında hastane var; ipleri çeken siyah adamların olduğu uzun oda; ve sonra onu gömüyorlar. Ünlü bir kadın oyuncunun boşandığı söylenince, hemen ‘Hangisi?’ diye soruyorum. Yine de cebimden bozuk para çıkaramıyorum; gazete satın alamıyorum; ara vermeye dayanacak durumda değilim henüz.</p>

      <p class="paragraf">“Soruyorum, seni bir daha hiç görmeyeceksem ve gözlerimi bu noktaya dikeceksem birbirimizle nasıl iletişim kuracağız? Avlunun öbür ucuna gittin, gitgide uzaklaştın, aramızdaki ipliği sürekli incelterek. Ama bir yerde varsın sen. Senden bir şey kalıyor geride. Bir yargıç. Demek istiyorum ki, içimde yeni bir damar keşfedersem, onu özel olarak sana göstereceğim. Hükmün nedir? diye soracağım. Sen belirleyici olarak kalacaksın. Ama ne zamana kadar? Her şey açıklanması zor hale gelecek: yeni şeyler olacak; oğlum geldi bile. Şimdi bir deneyimin doruk noktasındayım. Ama azalacak. Artık inançla, “Ne şans!” diye bağırmıyorum bile. Büyük heyecan, alçalan güvercinlerin uçuşu bitti. Karmaşa, ayrıntı geri döndü. Dükkânların vitrin camlarına yazılan isimler beni artık şaşırtmıyor. Neden acele edeyim? Neden trenlere yetişeyim, diye hissetmiyorum. Düzen geri dönüyor; bir şey ötekine bağlanıyor – alışıldık düzen.</p>

      <p class="paragraf">“Evet, ama ben alışıldık düzene hâlâ kızıyorum. Olayların düzenini bana kabul ettirmelerine izin vermeyeceğim. Yürüyeceğim; durarak, bakarak zihnimin temposunu değiştirmeyeceğim; yürüyeceğim. Bu basamaklardan çıkarak üstü kapalı balkona gideceğim ve kendimi, düzenin dışındaki, benimki gibi zihinlerin etkilemesine bırakacağım. Soruyu yanıtlamaya az zaman kalıyor: Gücüm tükeniyor; gevşiyorum. İşte resimler. İşte soğuk madonnalar, sütunların arasında. Zihin gözünün durmak bilmeyen faaliyetini, sargılı başı, elleri ipli adamları durdursunlar, ben de alt tarafta görsel olmayan bir şey bulayım. İşte bahçeler; ve çiçeklerinin arasında Venüs; işte azizler ve mavi madonnalar. Çok şükür ki bu resimler akla bir şey getirmiyorlar, dürtmüyorlar, işaret etmiyorlar. Böylece onu daha geniş boyutta algılamamı sağlıyor ve onu bana farklı bir biçimde geri getiriyorlar. Onun güzelliğini hatırlıyorum. “Bakın, nereden geliyor,” dedim.</p>

      <p class="paragraf">“Çizgiler ve renkler neredeyse ikna edecekler beni, benim de kahramanlık yapabileceğime, ben ki kolayca cümle kurabilir, hemen baştan çıkartılır, önüme çıkanı sevebilir ve yumruğumu sıkamaz ama güçsüzce bocalayıp kendi koşullarıma uygun düşecek cümleler kurarım. Şimdi, kendi güçsüzlüğüm yoluyla onun bana ne ifade ettiğini hatırlayabiliyorum: Benim zıttım o. Doğuştan dürüst biri olduğu için bu aşırılıkların ne anlama geldiğini görmedi ve uygun olana dair doğal bir duyguyla gitti ileriye, yaşama sanatında gerçekten ustaydı, uzun yaşamış ve çevresine sükûnet dağıtmış görünüyor, hatta kayıtsızdı da diyebiliriz, en azından kendi kariyerine karşı, ayrıca çok da şefkatliydi. Oyun oynayan bir çocuk –bir yaz akşamı– kapılar açılıyor ve kapanıyor, açılıp kapanacak sürekli, onların arasından beni ağlatan manzaralar görüyorum. Çünkü onları anlatamam. Yalnızlığımız bu yüzden; perişanlığımız bu yüzden, zihnimdeki o noktaya dönüyor ve orasını boş buluyorum. Kendi eksikliklerim beni eziyor. O artık yok ki onlara karşı çıksın.</p>

      <p class="paragraf">“Bak şu mavi madonnaya, gözyaşları içinde. Bu benim cenaze törenim. Ayin yok, sadece belli bir amacı ve sonucu olmayan kişisel mersiyeler, ayrı ayrı çılgın duygulanımlar. Söylenen hiçbir şey bizim durumumuza uygun değil. National Gallery’de İtalyan Salonu’nda oturmuş parçaları topluyoruz. Tiziano’nun, bu farenin kemirmesini hissettiğinden kuşkuluyum. Ressamlar sistemli bir şekilde kendilerini vererek yaşarlar, fırça darbesi üstüne fırça darbesi vurarak. Şairlere benzemezler – günah keçileri değillerdir; kayaya zincirlenmemişlerdir. Sessizlikleri bu yüzden, yücelikleri bu yüzden. Bununla birlikte o kızıl renk Tiziano’nun midesini yakmış olmalı. Kuşkusuz güçlü kollarıyla o boynuz biçimli kabı tutarak ayağa kalkmış ve inerken düşmüştür. Ama bu sessizlik, gözün sürekli kışkırtılması beni eziyor. Bu baskı aralıklarla geliyor ve boğuk. Çok az şeyi ayırt edebiliyorum ve pek bulanık olarak. Zile basılıyor ve ben çalmıyorum ya da birbiriyle uyumsuz tıngırtılar çıkarmıyorum. Parlak bir şey beni yakışık almaz şekilde kışkırtabiliyor; yeşil astar üzerindeki kızıl fırfır; sütunların geçit töreni; zeytin ağaçlarının kara, dikilmiş kulaklarının arkasındaki turuncu ışık. Omurgamdan duygulanım okları fırlıyor, ama karmakarışık.</p>

      <p class="paragraf">“Ama benim yorumuma bir şey eklenmiş. Derinde yatan bir şey var. Bir an onu yakalamayı geçirdim aklımdan. Ama göm onu, göm onu; zihnimin kuytularında saklanarak çoğalsın, günün birinde meyve vermek üzere. Uzun bir ömü<a id="Anchor"></a>r sürdükten sonra, kendimi zorlamadan, bir aydınlanma anında, ona el atabilirim, ama şimdi bu düşünce elimde kırılıyor. Fikirler bin kez kırılır, ama bir tek kez yuvarlanıp bir bütün haline gelirler. Kırılırlar; üzerime dökülürler. ‘Çizgiler ve renkler kalıcıdır, bu yüzden...’</p>

      <p class="paragraf">“Esniyorum. Duygularla dolup taşıyorum. Bu çabalama ve kendimi düzeneğin dışında tek başıma tuttuğum uzun, uzun zaman –yirmi beş dakika, yarım saat– beni bitkin düşürdü. Uyuşuyorum; kaskatı kesiliyorum. Benim şefkat dolu yüreğime ters düşen bu uyuşukluğu nasıl bozacağım? Acı çeken başkaları da var – pek çok insan acı çekiyor. Neville acı çekiyor. Percival’i seviyordu o. Ama ben artık aşırılıklara tahammül edemiyorum; birlikte gülebileceğim, birlikte esneyebileceğim, başını nasıl kaşıdığını birlikte hatırlayabileceğim birini istiyorum; onun, yanında kendini rahat hissettiği, hoşlandığı birini (âşık olduğu Susan değil de Jinny olabilir bu kişi). Jinny’nin odasında da kefaretimi ödeyebilirim. O gün Hampton Court’a gitmemi istediğinde onu nasıl reddettiğimi sana anlattı mı, diye sorabilirim Jinny’ye. Gece yarısı korkuyla sıçrayarak uyanmama neden olan düşünceler bunlar – insanın dünyanın bütün pazaryerlerinde başı açık kefaret ödemek isteyeceği suçlar; o gün Hampton Court’a gitmemiş olmak.</p>

      <p class="paragraf">“Ama şimdi çevremde hayat istiyorum, ve kitaplar ve küçük biblolar ve satıcıların bildik seslerini, bu yorgunluktan sonra başımı onlara yaslayabilir, bu aydınlanmadan sonra gözlerimi yumabilirim. O zaman doğruca merdivenden aşağı ineceğim, önüme çıkan ilk arabayı çağırıp Jinny’ye gideceğim.”</p>

      <p class="paragraf">“Şurada bir su birikintisi var,” dedi Rhoda, “üzerinden geçemiyorum. Başımın birkaç santim uzağında büyük değirmentaşının hışırtısını duyuyorum. Rüzgârı yüzümde uğulduyor. Hayatın bütün elle tutulur, gözle görülür biçimlerinden yoksun kaldım. Uzanıp sert bir şeye dokunmadıkça ucu görünmeyen koridorlarda ölene kadar savrulacağım. O zaman neye dokunabilirim? Hangi tuğlaya, hangi taşa, ve o devasa uçurumu aşıp salimen bedenime girebilirim?</p>

      <p class="paragraf">“Şimdi gölge alçaldı, mor ışık aşağıya eğik vuruyor. Daha önce güzelliğe bürünen figür şimdi enkaz gibi. Dik yamaçlı tepelerin indiği ağaçlıkta duran figür parçalanıyor, onun merdivendeki sesini, eski ayakkabılarını ve birlikte geçirilen anları sevdiklerini söylediklerinde onlara anlattığım gibi.</p>

      <p class="paragraf">“Şimdi ben, şimşeğin parçaladığı bir dünyayı hayal ederek Oxford Street’te yürüyeceğim; yarılan ve tomurcuklanan dalın koptuğu yerleri kırmızılaşan meşelere bakacağım. Oxford Street’e gidip bir parti için çorap satın alacağım. Şimşek çakarken her zamanki şeyleri yapacağım. Çıplak topraktan menekşe toplayıp bir demet yapacağım ve onları Percival’e vereceğim, benden ona bir şey vermiş olacağım. Bakın Percival bana ne verdi. Percival öldüğüne göre sokağa bakın şimdi. Evlerin temelleri öylesine hafif ki, bir esintide uçup gidecekler. Arabalar gözüpekçe ve gelişigüzel yarışıyor, uğulduyor ve tazılar gibi ölümüne kovalıyorlar bizi. Düşman bir dünyada yapayalnızım. İnsan yüzü iğrenç. Bundan hoşlanıyorum. Reklam istiyorum ve şiddet ve bir taş gibi kayaların üzerine fırlatılmak. Fabrika bacalarından, vinçlerden ve kamyonlardan hoşlanıyorum. Önümden yüzlerin, yüzlerin ve yüzlerin geçmesinden hoşlanıyorum, şekilsizleşmiş, kayıtsız. Şirinlikten sıkıldım; mahremiyetten sıkıldım. Azgın sularda gidiyorum, batacağım, beni kurtaran kimse de olmayacak.</p>

      <p class="paragraf">“Percival ölümüyle bana bu armağanı sundu, bu dehşeti görünür kıldı, bu aşağılanmaya katlanmam için bıraktı beni – yüzler ve yüzler, aşçı yamakları tarafından çorba tabakları gibi sunulan; kaba saba, açgözlü, sıradan; ellerindeki paketleri sallayarak dükkânların vitrinlerine bakıyorlar; her şeye gözlerini dikiyorlar, sürtünüyorlar, bozuyorlar, kirli ellerini değdirip aşkımızı bile kirletiyorlar.</p>

      <p class="paragraf">“İşte çorap satılan dükkân burası. Güzelliğin bir kez daha sel gibi akacağına inanabilirim. Fısıltısı bu koridorlarda yaklaşıyor, bu dantellerin arasından, renkli kurdelelerle dolu sepetlerin arasında soluk alıyor. Bu velvelenin merkezine gömülü sıcak çukurlar var; güzelliğin kanadı altında arzuladığım hakikatten kaçıp sığınacağımız sessiz kuytular var. Bir satıcı kız çekmecelerden birini sessizce açarken ıstırap havada asılı kalıyor. Ve sonra konuşuyor kız; sesi beni uyandırıyor. Dibe çöküyorum, otların arasına ve o konuşurken, kumların üzerinde yengeçler gibi sürünen imrenişi, kıskançlığı, nefreti ve garezi görüyorum. Bunlar bizim arkadaşlarımız. Ben hesabımı ödeyip paketimi alacağım.</p>

      <p class="paragraf">“Burası Oxford Street. Burada nefret, kıskançlık, telaş ve kayıtsızlık köpürerek birleşir, hayatı andıran çılgın bir şeye dönüşürler. Bunlar bizim arkadaşlarımız. Birlikte oturup yemek yediğimiz arkadaşları bir düşün. Louis’i düşünüyorum, bir akşam gazetesinin spor sayfasını okuyan, gülünç duruma düşmekten korkan; kendini beğenmiş. Geçen insanlara bakarak, peşinden gelirsek bize yol göstereceğini söylüyor. Ona boyun eğersek bizi düzene sokarmış. Böylece Percival’in ölümünün üzerini gönlünce kapatacak, şişenin üstünden evlerin ötesine, gökyüzüne gözlerini dikerek. O arada Bernard kıpkırmızı gözleriyle kendini bir koltuğa bırakıyor. Not defterini çıkarıyor, Ö harfinin altına, ‘Arkadaşların ölümlerinde kullanılacak cümleler’ diye not düşüyor. Salonun karşısından bale adımlarıyla dönerek gelen Jinny, onun koltuğunun kolçağına oturup ‘Beni sevdi mi?’ diye soracak. ‘Susan’ı sevdiğinden daha mı çok?’ Köyündeki çiftçiyle nişanlı olan Susan bir an önünde telgrafla, elinde tabakla duracak; sonra topuğuyla vurup fırının kapısını çarparak kapatacak. Neville gözyaşlarının arasından pencereye baktıktan sonra etrafı görebilecek ve ‘Pencerenin önünden kim geçiyor?’ diye soracak. ‘Hangi tatlı oğlan?’ Bu benim Percival’e kefaretim; solmuş menekşeler, kararmış menekşeler.</p>

      <p class="paragraf">“Nereye gideyim öyleyse? Yüzüklerin cam vitrinlerde korunduğu, dolaplarla dolu, kraliçelerin giymiş olduğu elbiselerin bulunduğu bir müzeye mi? Yoksa Hampton Court’a gidip kırmızı duvarlara ve avlulara ve bir araya toplanmış, otların üzerinde, çiçeklerin arasında, simetrik siyah piramitler oluşturan porsuk ağaçlarının uygun olup olmadıklarına mı bakayım? Orada güzelliği yeniden bulup uçarı, dağılmış ruhumu düzene mi sokayım? Ama insan yalnızlığında ne yapabilir? Boş çimenlerde tek başıma durup ekinkargaları uçuyor demeliyim; biri geçiyor elinde çantayla; el arabasıyla bir bahçıvan görüyorum. Kuyrukta bekleyip ter kokusu almalıyım ve ter kokusu kadar kötü kokular; ve başka insanlarla birlikte, başka butların arasında but gibi asılı olmalıyım.</p>

      <p class="paragraf">“Burada bir salon var para ödenip girilebilen, sıcak bir öğle sonrasında buraya yemekten sonra gelmiş uykulu insanların arasında müzik dinleyebileceğiniz. Öyle çok biftek ve puding yedik ki bir hafta boyunca ağzımıza tek lokma koymasak olur. Bu yüzden bizi taşıyacak bir şeyin sırtına sinek kurtları gibi yapıştık. Terbiyeli, iri yapılı – şapkalarımızın altında dalgalı saçlarımız var; zarif ayakkabılar; küçük çantalar; tıraşlı yanaklar; şunda bunda bir asker bıyığı; yünlü giysilerimizin hiçbir yerinde tek bir toz zerresi bile bulunmasına göz yumulmamış. Programları sallayıp açarak, arkadaşları birkaç kelimeyle selamlayarak, kayalıklara çıkan fok balıkları gibi, denize yürüyemeyecek kadar ağır olan, bir dalganın gelip kendisini kaldırmasını bekleyen bedenler gibi yerimize oturuyoruz, ama çok ağırız, bizimle deniz arasında çok fazla kuru çakıltaşı var. Midemiz tıka basa yiyecek dolu tembel tembel yatıyoruz güneşte. Sonra, şişmiş durumda ama parlak satenler içinde deniz yeşili kadın geliyor bizi kurtarmaya. Dudaklarını büzüyor, dikkatini toplar gibi bir havaya giriyor, şişiniyor ve en doğru anda fırlatıyor kendini, sanki bir elma görmüş de sesi ‘Ah!’ notasına saplanan okmuş gibi.</p>

      <p class="paragraf">“Bir balta ağacı tam ortasına kadar ikiye böldü; ağacın göbeği ılık; kabuğun altında sesler titreşiyor. ‘Ah!’ diye bağırdı bir kadın sevgilisine, Venedik’teki evinin penceresinden sarkarak. ‘Ah, ah!’ diye bağırdı, ve yine bağırıyor ‘Ah!’ diye. Bize bir feryat sundu. Ama sadece bir feryat. Ama nedir feryat? Sonra böcek biçimli adamlar geliyorlar kemanlarıyla; bekle; say; başını eğ; ve iniyor kemanların yayları. Ağzındaki ince dalı ısıran bir deniz yolcusunun çok sırtlı dik tepelerin toprakla birleştiği yerde sahile çıkmasıyla birlikte zeytin ağaçları ve çok dilli, gri yaprakları dans eder gibi kıpırdanıyor ve kahkahalar duyuluyor.</p>

      <p class="paragraf">“‘Gibi’ ve ‘gibi’ ve ‘gibi’ – ama bir şeyin görüntüsünün altında yatan şey nedir? Şimdi yıldırım ağacı parçaladığına ve tomurcuklanan dal koptuğuna göre, Percival da ölümüyle bana bu armağanı verdiğine göre, o şeyi göreyim ben. Bir kare var; bir dikdörtgen var. Oyuncular kareyi alıp dikdörtgenin üzerine koyuyorlar. Kusursuzca koyuyorlar; mükemmel bir mesken yaratıyorlar. Pek az şey kalıyor dışarıda. Yapı şimdi görünüyor; önce henüz tohum olan, burada ifade edilmiş; o kadar çeşitli de değiliz o kadar acınacak durumda da; dikdörtgenler yapıp onları karelerin üzerine kondurduk. Bu bizim zaferimiz; bu bizim tesellimiz.</p>

      <p class="paragraf">“Bu taşan içeriğin tatlılığı zihnimin duvarlarından aşağı akıyor ve anlayışı serbest bırakıyor. Artık dolaşma, diyorum; sona vardın. Dikdörtgen, karenin üzerine oturtuldu; spiral tepede. Çakılların üstünden denize fırlatıldık. Oyuncular yine geliyor. Ama yüzlerini kuruluyorlar. Artık o kadar şık ve güler yüzlü değiller. Gideceğim. Bu öğle sonrasını bir kenara bırakacağım. Hac yolculuğuna çıkacağım. Greenwich’e gideceğim. Korkusuzca tramvayların, otobüslerin içine atacağım kendimi. Regent Street’ten sarsılarak geçerken bu kadının, bu adamın üstüne fırlatılıyorum ama bir yerim incinmiyor, bu çarpışma beni öfkelendirmiyor. Bir dikdörtgenin üzerinde bir kare duruyor. Burada, semt pazarlarında pazarlıklar yapılan sefil sokaklar var, her türlü demir çubuk, sürgü ve vida sergileniyor, insanlar kaldırımdan aşağı üşüşüyorlar, çiğ eti kalın parmaklarıyla didikliyorlar. Yapı görülebiliyor. Oturulacak bir yer yaptık.</p>

      <p class="paragraf"><span>“Demek bunlar ineklerin çiğnediği, rüzgârdan kavrulmuş, neredeyse şeklini kaybetmiş, ne meyvesi ne tomurcuğu olan çayırdaki kaba otların arasında yetişen çiçekler. Oxford Street’in kaldırımında kökünden kopartarak getirdiğim çiçekler bunlar, bir peniye aldığım demet, bir peniye aldığım bir demet menekşe. Şimdi tramvayın camından bakınca bacaların arasından gemilerin direklerini görüyorum; nehir orada; Hindistan’a giden gemiler orada. Nehir kıyısında yürüyeceğim. Yaşlı bir adamın camlı bir kulübede gazete okuduğu kıyıdaki bu seti adımlayacağım. Bu terası adımlayacak ve alçalan sularla birlikte sallanarak giden gemileri seyredeceğim. Güvertede bir kadın yürüyor, köpeği etrafında havlıyor. Etekleri uçuşuyor; saçları uçuşuyor; denize açılıyorlar; bizi terk ediyorlar; bu yaz akşamında gözden kayboluyorlar. Şimdi vazgeçiyorum; artık ipin ucunu bırakacağım. Denetim altında tuttuğum, bastırdığım arzuyu sonunda özgür bırakacağım ki harcansın, tüketilsin. Kırlangıcın kanatlarını karanlık göllere daldırdığı ve sütunların sapasağlam durduğu çöldeki tepelerde birlikte, dörtnala gideceğiz. Sahile koşan dalgaya, beyaz köpüklerini dünyanın en uzak köşelerine gönderen dalgaya fırlatıyorum menekşelerimi, Percival’e sunuyorum.”</span></p>
    </div>
  </div>
</body>
</html>