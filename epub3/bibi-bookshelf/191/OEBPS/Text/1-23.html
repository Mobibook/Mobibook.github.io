<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>1-23.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x1-23.html" xml:lang="tr-TR">
    <div>
      <p class="split"></p>

      <p class="paragraf">“Ve zaman,” dedi Bernard, “damlasını düşürüyor. Ruhun çatısında oluşmuş damla düşüyor. Zihnimin çatısında zaman damlasını oluşturuyor ve düşürüyor. Geçen hafta tıraş olurken damla düştü. Elimde usturamla duruyordum, yaptığım işin doğasında alışkanlık olduğunun farkına vardım (damlanın oluşması), ve ellerimi kutladım, alaycı bir tavırla, bu alışkanlığı sürdürdükleri için. Tıraş ol, tıraş ol, tıraş ol, dedim. Durma tıraş ol. Damla düştü. Gün boyu çalışırken, zihnim ara sıra boş bir yere gitti, ‘Ne kayboldu? Ne bitti?’ diyerek. Ve ‘Bitti, gitti,’ diye mırıldandım, ‘bitti, gitti’, kendimi sözcüklerle avutarak. İnsanlar yüzümün ifadesizliğini ve konuşmamın amaçsızlığını fark ettiler. Cümlemin son sözcükleri yavaş yavaş azalıp yok oldular. Eve gitmek üzere paltomun düğmelerini iliklerken daha dramatik bir sesle, ‘Gençliğimi yitirdim,’ dedim.</p>

      <p class="paragraf"><span>“Her krizde, uyumsuz bir cümlenin yardıma gelmek için ısrar etmesi ne kadar tuhaf – yaşlı bir uygarlıkta elinde bir defterle yaşamanın cezası. Bu düşen damlanın gençliğimi yitirmemle hiçbir ilgisi yok. Bu damlanın düşmesi, zamanın bir noktaya doğru sivrilmesi. Dans eden bir ışıkla kaplı güneşli bir çayır olan zaman, öğle vakti genişleyip yayılan bir tarla gibi olan zaman, sarkmaya başlıyor. Zaman, bir noktaya doğru sivriliyor. Dibinde ağır bir tortu birikmiş bir bardaktan düşen bir damla gibi düşüyor zaman. Bunlar gerçek döngüler, bunlar gerçek olaylar. Sonra, sanki atmosferin bütün ışıltısı çekilmiş gibi her yeri dibine kadar görüyorum. Alışkanlığın neyi örttüğünü görüyorum. Günlerce yatakta tembel tembel yatıyorum. Akşamları dışarıda yemek yiyor ve morina balığı gibi ağzım açık bakıyorum. Cümlelerimi bitirmeye çalışmıyorum, genellikle kararsız olan hareketlerim mekanik bir kesinlik kazanıyor. Bu sefer, bir seyahat bürosunun önünden geçerken içeri girdim, mekanik bir insan gibi tam bir sükûnet içinde Roma’ya bir bilet aldım.</span></p>

      <p class="paragraf">“Şimdi bu bahçelerde bir taş bankta oturuyor ve o ölümsüz şehri tarıyorum gözlerimle, beş gün önce Londra’da tıraş olan küçük adam çoktan bir öbek eski giysiye benzemiş bile. Londra da ufalanıp dağılmış. Londra yıkılmış fabrikalardan ve birkaç gazölçerden ibaret. Ancak bu debdebenin bir parçası değilim ben. Mor kuşaklı rahipleri ve tablo gibi dadıları görüyorum; sadece dışta olanları fark ediyorum. Nekahet dönemindeki bir hasta gibi oturuyorum burada, sadece tek heceli sözcükler bilen mütevazı bir adam gibi. ‘Güneş yakıyor,’ diyorum. ‘Rüzgâr üşütüyor’. Bir böcek gibi toprağın üzerinde dolaştırıldığımı hissediyorum ve burada otururken toprağın sertliğini, dönüşünü hissettiğime yemin edebilirim. Dünyanın aksi yönüne gitmek istemiyorum. Bu duyguyu on beş santim daha uzatabilsem tuhaf bir alana dokunabileceğime dair bir önsezi var içimde. Ancak hortumum çok sınırlı. Bu kopuş durumlarını uzatmayı asla istemiyorum; hoşlanmıyorum onlardan; nefret de ediyorum. Elli yıl aynı yerde oturup göbeğini düşünen bir adam olmak istemiyorum. Bir arabaya koşulmak istiyorum, taşların üzerinde tıkır tıkır giden bir sebze arabasına.</p>

      <p class="paragraf"><span>“Gerçek şu ki, tek bir kişiyle ya da sonsuzlukla tatmin olan insanlardan değilim ben. Özel oda canımı sıkar, gökyüzü de. Benim varlığım ancak bütün yüzeyleri pek çok kişinin gözlerine sunulduğunda ışıldar. Onlar olmazsa delik deşik olurum, yanık kâğıt gibi büzülürüm. Ah Mrs. Moffat, Mrs. Moffat, diyorum, gelin de süpürün bütün bunları. Her şey düştü benden. Bazı arzuları geride bıraktım; arkadaşlarımı kaybettim, bazıları öldüğü için –Percival– bazılarını da sokakta karşıdan karşıya geçmeyi beceremediğim için. Bir zamanlar öyle görünmüş olsam da pek yetenekli değilim. Ulaşamayacağım şeyler var. Felsefenin zor sorunlarını asla anlayamayacağım. Yolcuğum Roma’dan öteye geçmeyecek. Geceleri uykuya daldığımda, Tahiti’de yanan bir meşalenin ışığında mızrakla balık avlayan vahşileri ya da cangılda sıçrayan bir aslanı ya da çiğ et yiyen çıplak bir adamı asla göremeyeceğim birden aklıma gelince içim sızlıyor. Ne Rusça öğreneceğim ne de Veda’ları</span><span class="dipp"><a href="#footnote-225-4" id="footnote-225-4-backlink">4</a></span> <span>okuyabileceğim. Bir daha asla başımı posta kutusuna çarpmayacağım. (Yine de, o çarpışmanın şiddetiyle birkaç yıldız düşüyor gecemin içinden, çok güzel bir biçimde.) Ama ben düşünürken gerçek yaklaşmış. Yıllarca, ‘Çocuklarım... karım... evim... köpeğim’ diye sızlanarak mırıldanıp durdum. Kapıyı anahtarımla açıp içeri girdiğimde o bildik ritüeli yerine getirecek, o sıcak örtülere sarınacağım. Şimdi o şirin tül düştü. Artık hiçbir mal mülk istemiyorum. (Not: Bir İtalyan çamaşırcı kadın bir İngiliz dükünün kızıyla aynı bedensel zarafet basamağındadır.)</span></p>

      <p class="paragraf">“Bir düşüneyim. Damla düşüyor; başka bir aşamaya gelinmiş. Aşama üstüne aşama. Hem aşamaların neden sonu olsun? ve nereye götürüyorlar? Hangi karara? Çünkü üstlerinde tören giysileriyle geliyorlar. Bu ikilemlerde dindar kişi, yanımdan yürüyerek geçen o mor kuşaklı ve kösnül görünümlü soyluya danışır. Ama biz öğretmenlerden hoşlanmayız. Bir adam ayağa kalkıp ‘Bakın, gerçek budur’ dese, ben hemen arka planda bir parça balık aşıran kum rengi bir kedi görürüm. Bakın, kediyi unuttunuz, diyorum. Neville de, okulda, loş şapelde, doktorun haçını gördüğünde öfkeden köpürmüştü. Bir kedi yüzünden ya da Lady Hampton’un özenle burnuna bastırdığı buketin çevresinde vızıldayan bir arı yüzünden olsun, hep dikkati dağılan ben, hemen bir hikâye uydurur ve böylece haçın açılarını silerim. Binlerce hikâye uydurdum; doğru hikâyeyi bulduğumda kullanacağım cümlelerle doldurdum sayısız defteri, bütün bu cümlelerin yöneldiği tek hikâyeyi. Ama o hikâyeyi henüz bulmadım. Ve sormaya başlıyorum: Hikâye var mıdır?</p>

      <p class="paragraf">“Bu terastan aşağıda kaynaşan insanlara bak. Genel hareketliliğe ve gürültüye bak. Şu adam katırıyla uğraşıyor. Yarım düzine iyi niyetli aylak ona yardım öneriyorlar. Kimileri de hiç bakmadan geçiyor yanından. Bir çile yünde ne kadar iplik varsa onların da o kadar tarakta bezi var. Gök kubbeye bak, üstünden yuvarlak beyaz bulutlar geçiyorlar. Kilometrelerce uzanan dümdüz toprakları hayal et, su kemerlerini ve kırık Roma kaldırımlarını ve Campagna’daki mezar taşlarını ve Campagna’nın ötesindeki denizi, sonra yine topraklar, sonra deniz. Bu manzaranın herhangi bir ayrıntısını koparıp alabilir –örneğin katır arabasını– ve onu kolayca betimleyebilirim. Ama katırıyla uğraşan bir adamı neden betimleyeyim? Aynı şekilde, basamakları çıkan o kızla ilgili hikâyeler uydurabilirim. ‘Kız erkekle karanlık kemerin altında buluştu... “Bitti artık” dedi erkek, porselen papağanın asılı olduğu kafese arkasını dönerek.’ Ya da ‘Buraya kadar’ diye kesip atabilirdi. Ama neden benim keyfi örneğimi zorla kabul ettireyim? Neden bunu vurgulayayım, şunu biçimlendireyim, sokak satıcılarının sattığı oyuncaklara benzeyen küçük figürler uydurayım bükerek? Neden bunca şey arasından bunu seçeyim – bu ayrıntıyı?</p>

      <p class="paragraf"><span>“Hayat derilerimden birini döküyorum burada, onların bütün söyleyecekleri, ‘Bernard Roma’da on gün geçiriyor,’ olacak. Bu terasta tek başıma, yönümü bilmeden, bir aşağı bir yukarı yürüyorum. Ama yürürken noktaların ve kısa çizgilerin uzun çizgilere dönüşmeye başladıklarını, nesnelerin, ben o basamaklardan çıkarken sahip oldukları o yalın, farklı kimliği nasıl yitirdiklerini görüyorum. Büyük kırmızı çanak şimdi sarımsı yeşil bir dalganın içinde kırmızımtrak bir çizgi. Dünya şimdi yanımdan geçmeye başlıyor, tren hareket ederken yanından geçtiği bir çitin çalılıkları gibi, denizde bir geminin yanından geçen dalgalar gibi. Ben de hareket ediyorum, bir şeyin ötekini izlediği, yanımdan önce ağacın, sonra telgraf direğinin, sonra da çitteki boşluğun geçmesinin kaçınılmaz göründüğü genel sıralamaya katılıyorum. Ve ben, kuşatılmış, dahil olmuş ve katılmış durumda hareket ederken, her zamanki cümleler fokurdamaya başlıyor, bu kabarcıkları başımın içindeki çatı kapısından kurtarmaya çalışıyorum, bu nedenle adımlarımı, başının arkasını tanır gibi olduğum o adama doğru yönlendiriyorum. Birlikte okula gittik onunla. Kuşkusuz rastlaşacağız. Mutlaka birlikte öğle yemeği yiyeceğiz. Konuşacağız. Ama bekle, bir dakika bekle.</span></p>

      <p class="paragraf"><span>“Bu kaçış anları küçümsenmemeli. Çok az bulunuyorlar. Tahiti mümkün oluyor. Bu küpeşteden eğilince uzaklarda uçsuz bucaksız suları görüyorum. Bir yüzgeç dönüyor. Bu yalın görsel izlenim hiçbir düşünce silsilesine bağlı değil, tıpkı ufukta görebileceğimiz bir domuzbalığının yüzgeci gibi birden çıkıyor ortaya. Görsel izlenimler çoğunlukla, böyle kısaca, zaman içinde keşfedip sözcüklere dökeceğimiz ifadeleri iletirler bize. Bu nedenle ‘Y’ harfinin altına, ‘yüzgeç, uçsuz bucaksız sularda’ diye not düşüyorum. Nihai ifadeyi bulmak için zihninin kıyısına sürekli notlar alan ben, bir kış akşamını bekleyerek bu notu alıyorum.</span></p>

      <p class="paragraf"><span>“Şimdi gidip bir yerde öğle yemeği yiyeceğim, kadehimi kaldırıp şarabın içinden karşıya bakacağım, her zamankinden daha da tarafsızca gözlem yapacağım ve restorana güzel bir kadın girerse, masaların arasından geçerek yaklaşırsa kendi kendime, ‘Bak, uçsuz bucaksız sulara karşı nereye geliyor’ diyeceğim. Anlamsız bir gözlem, ama bana göre ciddi, kurşun rengi ve çöken dünyaların ve yıkamaya odaklı suların ölümcül sesini taşıyor.</span></p>

      <p class="paragraf">“Öyleyse Bernard (seni hatırlıyorum, girişimlerimin alışıldık partnerini), bu yeni bölüme başlayalım ve bu yeni, bilinmedik, tuhaf, tamamıyla tanımlanmamış ve dehşet verici deneyimin –yeni damla– oluşumunu gözlemleyelim. O adamın adı Larpent.”</p>

      <p class="paragraf">“Bu sıcak öğle sonrasında,” dedi Susan, “bu bahçede, oğlumla gezindiğim bu çimende, arzularımın doruğuna ulaştım. Bahçe kapısının menteşesi paslanmış; kaldırarak açıyor kapıyı. Çocukluğun çılgın tutkuları, Jinny Louis’i öptüğünde bahçede döktüğüm gözyaşları, çam kokulu sınıftaki öfkem, katırların sivri nallarının üzerinde takırtılarla geldikleri, İtalyan kadınların sırtlarında şalları, saçlarında karanfilleriyle çeşme başında gevezelik ettikleri yabancı ülkelerdeki yalnızlığım, güvenlikle, mal mülkle ve samimiyetle ödüllendiriliyor. Huzurlu, üretken yıllar geçirdim. Gördüğüm her şeye sahibim. Tohumdan ağaçlar yetiştirdim. Geniş yapraklı nilüferlerin altına süs balıklarının saklandığı havuzlar yaptım. Çilek tarhlarının ve lahana tarhlarının üstüne ağ gerdim, armutlarla erikleri arılardan korumak için ağzını diktiğim beyaz torbalara koydum. Bir zamanlar küçük yataklarında birer meyve gibi cibinliklerinin altında yatan, boyları benden uzun oğullarımın ve kızlarımın, ilmekleri yırtıp benimle birlikte yürüdüklerini gördüm, çimenlere gölgelerini düşürerek.</p>

      <p class="paragraf">“Burada çitle çevriliyim, kendi ağaçlarımdan biri gibi yere çakılıyım. ‘Oğlum’ diyorum, ‘Kızım’ diyorum ve üzeri çivi, boya ve çit teli dolu tezgâhından başını kaldırıp bakan nalbur bile kapıdaki kelebek ağı, dizlik ve arı kovanı yüklü döküntü arabaya saygı gösteriyor. Noel’de saatin üstüne ökseotu asarız, böğürtlenlerimizi ve mantarlarımızı tartarız, marmelat kavanozlarımızı sayarız, her yıl boyumuz ölçülsün diye salondaki pencerenin panjuruna dayarız sırtımızı. Beyaz çiçeklerden çelenkler de yaparım, aralarına gümüş yapraklı bitkiler katarım, ölmüşler için, ölmüş çoban için taziyelerimi, ölen arabacının karısına üzüntülerimi bildiren kartımı eklerim yanına; ölüm döşeğindeki, elimi sıkı sıkı tutan, duydukları son korkuyu mırıldanan kadınların başucuna otururum; benim gibi doğmuş olmayanların, çiftlik hayatını, gübre yığınlarını, başıboş dolaşan tavukları, büyümekte olan çocuklarıyla iki odada yaşayan bir anneyi erken yaşta tanımayanların tahammül edemeyeceği evleri ziyaret ederim. Buğunun pencere camlarından aktığını gördüm ben, musluk taşını kokladım.</p>

      <p class="paragraf">“Şimdi elimde makasımla çiçeklerimin arasında dururken, gölge nereye girebilir, diye soruyorum. Benim titizlikle bir araya getirilmiş, acımasızca bastırılmış hayatımı hangi şok gevşetebilir? Yine de zaman zaman doğal mutluluk bıktırıyor beni, meyve yetiştirmek, kürekleri, silahları, kafataslarını, ödül verilen kitapları ve diğer ödülleri evin içine dağıtan çocuklar da. Bedenden bıkıyorum, kendi becerimden, çalışkanlığımdan ve kurnazlığımdan bıkıyorum, kendi çocuklarını, daima kendi çocuklarını koruyan, uzun bir masada, kıskanç gözlerinin önünde toplayan annenin ahlaksız tarzından bıkıyorum.</p>

      <p class="paragraf">“İlkbahar geldiğinde, serin, sağanaklı, ansızın açan sarı çiçeklerle – o zaman, mavi tentenin altındaki ete baktığımda ve ağır, gümüşsü çay ve kuşüzümü torbalarını sıktığımda güneşin nasıl doğduğunu hatırlıyorum, kırlangıçların otlara değerek geçtiklerini, biz çocukken Bernard’ın kurduğu cümleleri, kat kat, çok açık renkte yaprakların üstümüzde sallanarak, göğün mavisini küçük parçalara ayırdıklarını, hıçkıra hıçkıra ağlayarak oturduğum sahildeki kayın ağaçlarının kök iskeletine oynaşan ışıklar serptiklerini. Güvercin havalandı. Ayağa fırladım, bir balondan sarkan ip gibi, gitgide yükseklere çıkarak, daldan dala kaçarak uzayıp giden sözcüklerin peşinden koştum. Sonra, çatlayan bir çanak gibi sabahımın değişmezliği kırıldı, un torbalarını yere bırakırken, ‘Hayat beni, camın içine hapsolan kamış gibi kuşatıyor’ diye düşündüm.</p>

      <p class="paragraf">“Elimde bir makas var, Elvedon’a giden, çürük yaş mazılara basan, yazı yazan hanımı ve büyük süpürgeli bahçıvanları görmüş olan ben gülhatmileri kesiyorum. Vurulmayalım ve kakımlar gibi duvara çivilenmeyelim diye soluk soluğa geri koştuk. Şimdi tartıyorum, reçel yapıyorum. Gece koltukta oturup dikiş dikerken kolumu uzatıyorum; kocamın horlamasını duyuyorum; geçen bir arabanın farları pencereleri aydınlatınca başımı kaldırıp bakıyorum ve hayatımın dalgalarının, ben olduğum yere kök salmışken, etrafımda köpürüp çatladığını hissediyorum; ve bağırtılar duyuyorum, iğnemi batırıp çıkarırken ve ipliğimi iğnenin deliğinden geçirirken başkalarının hayatlarının bir köprünün ayaklarının çevresinde saman çöpleri gibi dönüp durduğunu görüyorum.</p>

      <p class="paragraf"><span>“Beni sevmiş olan Percival’i düşünüyorum bazen. Atına binip gitti ve Hindistan’da öldü. Bazen Rhoda’yı düşünüyorum. Gecenin yarısında huzursuz çığlıklar uyandırıyor beni. Ama çoğunlukla oğullarımla gezintiye çıkmak hoşuma gidiyor. Gülhatmilerin kurumuş taçyapraklarını kesiyorum. Oldukça ufak tefeğim, saçlarım zamanından önce ağardı, ama pırıl pırıl gözlerimle, armut biçimi gözlerimle tarlalarımda dolaşıyorum.”</span></p>

      <p class="paragraf">“Metro istasyonunda duruyorum,” dedi Jinny, “arzulanan her şeyin buluştuğu yerde – Güney Piccadilly, Kuzey Piccadilly, Regent Street ve Haymarket. Londra’nın merkezinde, kaldırımın altında duruyorum bir an. Başımın tam üstünde sayısız tekerlek hızla dönüyor, ayaklar yere basıyor. Uygarlığın büyük bulvarları burada buluşuyor, şu ya da bu yöne ayrılıyor. Ben hayatın ortasındayım. Ama bak – şu aynada benim bedenim var. Ne kadar yalnız, ne kadar büzülmüş, ne kadar yaşlı! Artık genç değilim. Artık geçit alayının bir parçası değilim. O basamaklardan milyonlar iniyor korkunç bir inişle. Kocaman tekerlekler engellenemez şekilde dönüyor, onları aşağı inmeye zorluyor. Milyonlar öldü. Percival öldü. Ben hâlâ hareket ediyorum. Ben hâlâ yaşıyorum. Ama ben işaret verince kim gelir?</p>

      <p class="paragraf">“Küçük bir hayvanım ben, sağrılarım korkudan inip kalkıyor, burada kalbim çarparak, titreyerek duruyorum. Ama korkmayacağım. Kırbacı sağrımda şaklatacağım. Gölge arayan, sızlanan küçük bir hayvan değilim ben. Hazırlanmama fırsat bulamadan kendime gözüm iliştiğinde, ki kendimi görmek için her zaman hazırlanırım, sadece bir an kırıldı cesaretim. Doğru, genç değilim – yakında kolumu boş yere kaldıracağım ve eşarbım yanıma düşecek, kimseye işaret vermeden. Geceleyin o ani iç çekişi duymayacağım, karanlığın içinden birinin geldiğini hissetmeyeceğim. Karanlık tünellerde pencere camlarında yansımalar olmayacak. İnsanların yüzlerine bakacağım ve onların bir başka yüzü aradıklarını göreceğim. Bir ölüler ordusunun kolu kanadı kırılmış, korkunç inişi gibi dimdik bedenlerin yürüyen merdivenden sessizce kaçışının ve bizi, hepimizi acımasızca ilerleten, daha ileriye gönderen büyük makinelerin uğultusunun beni bir an korkuttuğunu ve bir yere sığınmaya zorladığını itiraf ediyorum.</p>

      <p class="paragraf"><span>“Ama şimdi, beni donatan o küçük hazırlıkları kasten aynanın karşısında yaparken, korkmayacağıma yemin ediyorum. Kırmızılı sarılı o muhteşem otobüsleri düşün, duran ve kalkan, tam vaktinde ve arka arkaya. Güçlü ve güzel arabaları düşün, kâh yürüme hızında giden kâh ileri atılan; donanımlı, hazırlıklı, hızla ilerleyen erkekleri düşün, kadınları. Bu, zafer alayı; bayrakları ve pirinç kartallarıyla, savaşta kazanılmış defne yaprağından çelenk takılı başlarıyla muzaffer ordu bu. Peştamala sarınmış vahşilerden daha iyiler, ve saçları nemli, uzun memeleri sarkan, uzun memelerini çocukların çekiştirdiği kadınlardan. Bu geniş caddeler –Güney Piccadilly, Kuzey Piccadilly, Regent Street ve Haymarket– cangılın içinden geçen kumlu zafer yollarıdır. Ben de, küçük rugan ayakkabılarımla, tül gibi incecik mendilimle, kırmızıya boyalı dudaklarımla ve güzelce kalem çekilmiş gözlerimle, orkestrayla birlikte zafere doğru yürüyorum.</span></p>

      <p class="paragraf">“Bak, burada, yeraltında bile, hep pırıl pırıl parlayan giysileriyle nasıl da gösteriş yapıyorlar. Toprağı bile solucanlı ve sırılsıklam bırakmıyorlar. Işıklandırılmış cam vitrinlerde tüller ve ipekler var, milyonlarca ilmekten oluşan incecik nakışlarla süslenmiş iç çamaşırları. Kızıl, yeşil, mor, her renkten. İnsanların nasıl düzenlediklerini, silindirden geçirdiklerini, pürüzleri giderdiklerini, boyaya batırdıklarını ve tünel açmak için kayaları patlattıklarını düşün. Asansörler çıkıp iniyor, trenler duruyor, tramvaylar denizin dalgaları gibi düzenli hareket ediyor. İşte ben buna bağlıyım. Bu dünyanın çocuğuyum ben, onun standartlarına uyarım. Ötekiler bunca serüvene atılırken, gözü pekken, hem de meraklıyken ve çabalamaya ara verip serbest elleriyle duvara bir şaka yazacak kadar güçlüyken ben nasıl sığınacak bir yer ararım? Bu yüzden yüzümü pudralayacak ve dudaklarımı boyayacağım. Kaşlarımın kavisini her zamankinden daha fazla keskinleştireceğim. Yüzeye çıkacak, ötekilerle birlikte Piccadilly Circus’ta dimdik duracağım. Bir arabaya elimle keskin bir işaret yapacağım, arabanın sürücüsü işaretimi anladığını, hevesini pek belli etmeden gösterecek. Çünkü ben hâlâ heveslendirebiliyorum insanları. Sokakta erkeklerin hâlâ önümde eğildiklerini hissediyorum, başakların, kendilerini kıvırıp kızıllaştıran hafif bir esintiyle sessizce eğilmeleri gibi.</p>

      <p class="paragraf">“Kendi evime gideceğim arabayla. İri demetlerdeki başlarını eğen gösterişli, şatafatlı çiçeklerle vazoları bol bol dolduracağım. İskemlelerden birini buraya, birini şuraya koyacağım. Bernard’ın Neville’in ya da Louis’in gelme olasılığına karşı sigaraları hazırlayacağım, bardakları ve bir tane de rengârenk kapaklı, yeni çıkmış kitap. Ama belki de Bernard, Neville ya da Louis gelmez de yeni biri gelir, tanımadığım, bir merdivende yanından geçtiğim ve tam geçerken dönüp ‘Gel’ diye mırıldandığım biri. Bu öğle sonrasında gelecek o; tanımadığım, yeni biri. Ölülerin sessiz ordusu insin aşağı. Ben ileriye yürüyorum.”</p>

      <p class="paragraf">“Artık odaya ihtiyacım yok,” dedi Neville, “duvarlara ve şöminedeki ateşe de. Artık genç değilim. Jinny’nin evinin önünden kıskançlık duymadan geçiyorum, kapının eşiğinde hafifçe gergin halde kravatını düzelten genç adama gülümseyerek bakıyorum. İki dirhem bir çekirdek genç adam çalsın kapıyı; bulsun Jinny’yi. Ben Jinny’yi bulmak istersem bulurum; istemezsem geçip giderim. Eskiden beni yıpratan duygular artık gücünü yitirdi – kıskançlık, entrika ve öfke silinip gitti. İhtişamımızı da yitirdik. Gençken nereye olsa otururduk, kapıların çarptığı esintili hollerde tahta banklara. Bir geminin güvertesinde birbirini hortumla ıslatan oğlan çocukları gibi yarı çıplak yuvarlanırdık yerlerde. Şimdi, iş çıkışı metrodan boşalan meçhul, birbirinden farksız, sayısı belirsiz insanlardan hoşlandığıma yemin edebilirim. Kendi meyvemi seçtim. Heyecana kapılmadan bakıyorum.</p>

      <p class="paragraf">“Ne de olsa sorumlu değiliz. Biz yargıç değiliz. Diğer insanlara başparmaklarını mengeneye alarak ya da demirlerle işkence etmemiz istenmiyor bizden; kürsüye çıkıp bulutlu pazar ikindilerinde vaaz vermemiz istenmiyor. Bir güle bakmak ya da benim burada, Shaftesbury Caddesi’nde yaptığım gibi Shakespeare okumak çok daha iyi. Şu gelen budala, şu kötü adam, şu arabada gelen de Cleopatra, saltanat kayığında alev alev yanarak. Lanetlenmişler de var burada, sulh ceza mahkemesinin duvarına yaslanmış burunsuz adamlar, ayakları ateşin içinde, uluyorlar. Yazmazsak, şiir bu. Rollerini kusursuzca oynuyorlar, ve neredeyse daha ağızlarını açmadan ne diyeceklerini biliyorum ve yazılı olması gereken sözcüğü söyleyecekleri o ilahi ânı bekliyorum. Sırf oyunun uğruna olsaydı sonsuza kadar yürüyebilirdim Shaftesbury Caddesi’nde.</p>

      <p class="paragraf">“Sokaktan gelip bir odaya girince sohbet eden insanlar görüyoruz, ya da konuşmaya kalkışmayanlar. Erkek konuşuyor, kadın konuşuyor, başka biri konuşuyor, öyle sık söylenmişler ki bu sözler, koca bir yükü yerinden kaldırmak için tek bir sözcük yeterli oluyor. Tartışma, kahkahalar, eski şikâyetler – havayı yoğunlaştırarak düşüyorlar. Elime bir kitap alıp herhangi bir yerinden yarım sayfa okuyorum. Çaydanlığın ağzını henüz onarmamışlar. Annesinin giysilerini giymiş çocuk dans ediyor.</p>

      <p class="paragraf">“Ama sonra Rhoda, yoksa Louis mi, kendini yiyen, acılar içindeki biri, aradan geçip dışarı çıkıyor. Bir plan olsun istiyorlar, değil mi? Bir gerekçe istiyorlar. Bu sıradan sahne yetmiyor onlara. Bir şeyin sanki yazılıymış gibi söylenmesini beklemek; cümlenin, bir harf oluşturacak şekilde kil topağını tam doğru noktaya koymasını görmek; ansızın, göğün önünde bir grubun farkına varmak yeterli değil. Yine de, eğer şiddet istiyorlarsa, ölümü de, cinayeti de, intiharı da hepsini birden tek bir odada gördüm. İçeri giren var, dışarı çıkan var. Merdivende hıçkırıklar duyuluyor. Kopan iplikleri, atılan düğümleri ve bir kadının kucağındaki ince beyaz ketenin durmaksızın, sessizce dikildiğini işittim. Neden bir gerekçe sorayım, Louis gibi, ya da Rhoda gibi uzaktaki bir ağaçlığa uçayım, defne ağacının yapraklarını aralayıp heykel arayayım? Bu patırtının gerisinde güneşin parladığına inanarak kanatlarımızı fırtınaya karşı çırpmamız gerektiğini söylüyorlar; söğütlerin kapladığı göllere güneş dik vuruyor. (Burada kasım ayındayız; yoksullar rüzgârın kavurduğu ellerinde tuttukları kibrit kutularını uzatıyorlar.) Hakikatin orada bütün olarak bulunacağı söyleniyor, ve buraya çıkmaz sokaklardan geçerek, ayaklarını sürüyerek gelen erdemin orada eksiksiz yer aldığı. Rhoda boynunu ileri uzatarak, kör, acayip bakışlarla yanımızdan hızla geçiyor. Artık varlıklı olan Louis tabaka tabaka kabarmış damların arasındaki çatı penceresine gidiyor ve Rhoda’nın kaybolduğu yere bakıyor, ama bürosunda daktilo makinelerinin ve telefonların arasında oturması ve bizim eğitilmemiz, yenilenmemiz, henüz doğmamış bir dünyanın da ıslahı için hazırlık yapması gerek.</p>

      <p class="paragraf"><span>“Ama şimdi kapısını vurmadan girdiğim bu odada, sanki yazılıymış gibi söyleniyor şeyler. Kitaplığa gidiyorum. İstersem herhangi bir kitaptan yarım sayfa okuyabilirim. Konuşmak zorunda değilim. Ama dinliyorum. Tam anlamıyla uyanığım. Kuşkusuz, bu şiir kolayca okunamaz. Sayfaların çoğu zarar görmüş ve çamurlanmış, yırtılmış, sonra da solmuş yapraklarla, bir parça mine çiçeği ya da sardunya yaprağıyla tutturulmuş. Bu şiiri okuyabilmek için insanın pek çok gözü olmalı, gece yarısı, sadece bir tutam yosunun yüzeyi deldiği ya da ansızın dalgaların açılıp ortaya bir canavarın çıktığı Atlas Okyanusu’nun coşkun sularına ışıkları vuran fenerler gibi. Hoşlanmazlıkları, kıskançlıkları bir kenara bırakmalı ve araya girmemeliyiz. Sabırlı olmalı, büyük özen göstermeli ve ister örümceğin narin bacaklarının bir yaprak üzerindeki, ister alakasız bir yağmur oluğundaki suyun gurultusundaki hafif seslerin de duyulmasına izin vermeliyiz. Korkarak ya da dehşete kapılarak hiçbir şeyi reddetmemeliyiz. Bu sayfayı yazmış olan şair (insanlar konuşurken okuduğum sayfa) geri çekildi. Ne virgül var, ne noktalı virgül. Dizeler alışıldık uzunlukta değil. Çoğu şey saçma sapan. Kuşkulu olmak gerek, ama ihtiyatı boş ver, kapı açıldığında da mutlaka kabul et. Ara sıra da ağla; bir bıçak alıp birikmiş kurum, kabuk ve her türlü sert şeyi acımasızca kesip at. Ve böylece (onlar konuşurken) ağını derinlere sal ve erkeğin söylediklerini ve kızın söylediklerini yavaşça çekip yüzeye çıkar ve bunlardan şiir yap.</span></p>

      <p class="paragraf">“Onların konuşmalarını dinledim. Şimdi gittiler. Yalnızım. Ateşin yanışını sonsuza kadar izlemek mutlu edebilir beni, bir kubbe gibi, bir fırın gibi; şimdi tahta bir çatı kirişi bir darağacına benziyor, ya da çukura, ya da mutluluk vadisine; şimdi kıvrılmış bir yılan, kızıl, beyaz pullu. Perdedeki meyve, papağanın gagasının altında kabarıyor. Çıtır çıtır ses çıkarıyor ateş, tıpkı ormanın ortasındaki böceklerin sesi gibi. Uzakta dallar havayı döverken ateş çıtırdıyor, ve şimdi bir ağaç devriliyor, yaylım ateşi gibi ses çıkararak. Bunlar, bir Londra gecesinin sesleri. Sonra, beklediğim tek sesi duyuyorum. Gitgide yükseliyor, yaklaşıyor, duraksıyor, kapımda duruyor. ‘İçeri gel. Yanıma otur. İskemlenin kenarına otur’ diye bağırıyorum. Eski hayallerime kapılıp ‘Daha yaklaş, yaklaş’ diye bağırıyorum.”</p>

      <p class="paragraf">“Bürodan dönüyorum,” dedi Louis. “Paltomu buraya asıyor, bastonumu şuraya koyuyorum – Richelieu’nün böyle bir bastonla yürümüş olduğunu kuruyorum kafamda. Böylece otoritemden sıyrılıyorum. Cilalı bir masada bir müdürün sağ yanında oturuyordum. Başarılı girişimlerimizin grafikleri karşımızdaki duvardaydı. Dünyanın her yerini gemilerimizle birbirine bağladık. Yerküreyi bizim deniz hatlarımızla sardık. Müthiş bir saygınlığım var. Bürodaki bütün genç hanımlar benim girişimi fark ediyorlar. Artık canımın istediği yerde yemek yiyebilirim, yakında Surrey’de bir evim, iki arabam, bir limonluğum ve nadir bulunan birkaç kavun türü olacağını söylersem kibirlilik etmiş olmam. Ama hâlâ geri dönüyorum, hâlâ çatı katındaki odama geliyorum, şapkamı asıyor ve yalnızlığım içinde, yumruğumu müdürün meşe kapısına indirdiğim günden beri başvurduğum o tuhaf şeye kalkışıyorum. Küçük bir kitabı açıyorum. Bir şiir okuyorum. Bir şiir yetiyor.</p>

      <p class="arayazi">Ah batı rüzgârı...<span class="dipp"><a href="#footnote-225-5" id="footnote-225-5-backlink">5</a></span></p>

      <p class="paragraf">Ah batı rüzgârı, benim abanoz masamla ve tozluklarımla ve ne yazık ki metresimin, İngilizceyi doğru dürüst konuşmayı asla becerememiş olan şu küçük oyuncunun adiliğiyle aranda hep düşmanlık var –</p>

      <p class="arayazi">Ah batı rüzgârı, ne zaman eseceksin...</p>

      <p class="paragraf">Yıldızların ışıl ışıl parladığı gece yarısı da gelse, öğle vakti, en sıradan bir saatte de gelse Rhoda, o koyu dalgınlığıyla, salyangoz eti rengindeki görmeyen gözleriyle seni yok etmez, batı rüzgârı. Pencerede durur ve bacalara bakar ve yoksulların evlerindeki kırık camlara –</p>

      <p class="arayazi">Ah batı rüzgârı, ne zaman eseceksin...</p>

      <p class="paragraf">“Benim görevim, benim sırtımdaki yük başkalarınınkinden hep daha ağır olmuştur. Sırtıma bir piramit yerleştirilmiş. Müthiş bir iş yapmaya çalıştım. Berbat, kural tanımayan, ahlaksız bir ekibin başındaydım. Avustralya aksanımla yemek evlerinde oturdum ve işyerinde çalışanların beni kabul etmelerine çalıştım, ama kendi ciddi ve derin inançlarımı, çözülmesi gereken fikir ayrılıklarını ve tutarsızlıkları unutmadım. Çocukken Nil Nehri’ni görürdüm düşümde, uyanmak istemezdim, yine de yumruğumu damarlı meşe kapıya indirirdim. Susan gibi, büyük hayranlık duyduğum Percival gibi dünyaya yazgısız gelseydim daha mutlu olurdum –</p>

      <p class="arayazi para-style-override-14">Ah batı rüzgârı, ne zaman eseceksin,</p>

      <p class="arayazi para-style-override-15">Ki yağabilsin küçük yağmur?</p>

      <p class="paragraf">“Hayat benim için korkunç bir şeydi. Kocaman bir emici gibiyim, yapış yapış, yapışkan, doymak bilmeyen bir ağız gibiyim. Tam ortada oturan taşı canlı etimden çekip çıkarmaya çabaladım. Pek az doğal mutluluk tattım, oysa metresimi, Cockney aksanıyla kendimi rahat hissetmemi sağlar diye seçmiştim. Oysa onun yaptığı yerlere kirli iç çamaşırlarını saçmak oldu, temizlikçi kadınla dükkânlardaki çıraklar arkamdan onlarca kez bağırdılar, ciddi ve kibirli yürüyüşümle alay ettiler –</p>

      <p class="arayazi para-style-override-14">Ah batı rüzgârı, ne zaman eseceksin,</p>

      <p class="arayazi para-style-override-15">Ki yağabilsin küçük yağmur?</p>

      <p class="paragraf"><span>“Yazgım neydi, bunca yıl kaburgalarımı ezen o sivri uçlu piramit? Nil’i ve başlarının üzerinde testi taşıyan kadınları hatırlamam mı; buğdayları dalgalandıran, nehirlerin buz tutmasına yol açan yazların ve kışların içine karışıp dışına çıktığımı hissetmem mi? Ben tek ve fani bir varlık değilim. Hayatım, bir elmasın yüzeyinde bir an parlayıp göz alan bir ışıltıya benzemiyor. Yerin altına dolana dolana iniyorum, hücreden hücreye elinde lambayla giden bir nöbetçi gibi. Yazgım, pek çok ipi, uzun tarihimizin, karmaşalı ve çok çeşitli bugünümüzün ipliklerinin incesini, kalınını, kopuğunu, sağlamını hatırlamak ve bir araya katmak, bir tek kalın ip halinde dokumaktı. Anlayacak çok şey olur hep; kulak verilecek bir ahenksizlik; azarlanacak bir hata. Baca şapkaları, gevşemiş kayağantaşları, sinsice sokulan kedileri ve çatı pencereleriyle şu damlar çökük ve kurum içinde görünüyorlar. Kırık camların, gevşemiş kiremitlerin arasından kendime yol açıyorum ve sadece iğrenç ve açlıktan ölmüş suratlar görüyorum.</span></p>

      <p class="paragraf">Varsayalım ki bütün bunların hikmetini anlıyorum – bir sayfaya bir şiir ve sonra da ölüyorum. Sizi temin ederim ki hiçbir itirazım olmaz buna. Percival öldü. Rhoda beni terk etti. Ama sıskalaşıp kuruyana kadar yaşayacağım, saygın biri olarak, altın topuzlu bastonumla kentin kaldırımlarını yoklayarak yürüyeceğim. Belki de hiç ölmem, hatta belki de o devamlılığa ve süreğenliğe hiç kavuşmam –</p>

      <p class="arayazi para-style-override-14">Ah batı rüzgârı, ne zaman eseceksin,</p>

      <p class="arayazi para-style-override-15">ki yağabilsin küçük yağmur?</p>

      <p class="paragraf"><span>Yeşil yapraklar büyüyordu Percival’in üzerinde, hâlâ yaz rüzgârında iç çekmekte olan bütün dallarıyla birlikte konuldu toprağa. Ötekiler konuşurken sessizliği paylaştığım Rhoda, geride kalan ve birörnek, parlak tüylü sırtlarıyla bereketli otlaklarda dörtnala giden sürü toplandığında başını çeviren Rhoda gitti şimdi çöl sıcağı gibi. Kentin damları güneşte kabardığında onu düşünüyorum; kurumuş yapraklar yalpalayarak yere döküldüğünde; yaşlı adamlar gelip sivri uçlu sopalarını, bizim Rhoda’yı şişlediğimiz gibi, küçük kâğıt parçalarına sapladıklarında –</span></p>

      <p class="arayazi para-style-override-14">Ah batı rüzgârı, ne zaman eseceksin,</p>

      <p class="arayazi para-style-override-16">ki yağabilsin küçük yağmur,</p>

      <p class="arayazi para-style-override-16">Tanrım, sevgilim kollarımda</p>

      <p class="arayazi para-style-override-15">ve ben yine yatağımda olabilseydim!</p>

      <p class="paragraf">Şimdi kitabıma geri dönüyorum; Şimdi çabama geri dönüyorum.”</p>

      <p class="paragraf para-style-override-17">“Ah hayat, nasıl da korktum senden,” dedi Rhoda, “ah insanlar, nasıl da nefret ettim sizlerden! Nasıl da dürtüklediniz beni, nasıl da araya girdiniz, nasıl da itici göründünüz Oxford Street’te, metroda karşı karşıya oturup birbirinize gözlerinizi dikerken nasıl da sefildiniz! Şimdi, doruğundan Afrika’yı göreceğim bu dağa tırmanırken zihnimde ambalaj kâğıdıyla sarılmış paketlerin ve sizin yüzlerinizin izleri var. Siz beni lekelediniz ve bozdunuz. Üstelik çok da kötü kokuyordunuz, bilet almak için kapıların önünde kuyruğa girdiğimizde. Herkes grinin ve kahverenginin muğlak tonlarında giyinmişti, tek bir mavi tüy bile yoktu bir şapkaya tutturulmuş. Hiçbiri, bir şey değil de öteki şey olacak cesarete sahip değildi. Bir günü geçirebilmek için nasıl bir ruh ölümü talep ettiniz, ne yalanlar, eğilip selam vermeler, sürtünmeler, dil ustalığı ve yaltakçılıklar! Nasıl da zincirlediniz beni bir noktaya, bir saate, bir iskemleye, ve kendiniz de karşıma oturdunuz! Bir saati ötekinden ayıran beyaz alanları nasıl da aldınız elimden ve onları kirli topaklar haline getirip kâğıt sepetine attınız yağlı pençelerinizle. Ama onlar benim hayatımdı.</p>

      <p class="paragraf">“Ama pes ettim. Elimi kaldırıp küçümsemelerin ve esnemelerin üzerini örttüm. Sokağa çıkıp öfkemin işareti olarak bir şişeyi kaldırımın kenarındaki su oluğunda kırmadım. Heyecandan titrerken hiş şaşırmamış numarası yaptım. Sen ne yaptıysan ben de onu yaptım. Susan ile Jinny şu şekilde çoraplarını çektiklerinde ben de tıpkı onlar gibi çektim benimkileri yukarı. Hayat öyle korkunçtu ki perde üstüne perde çektim önüne. Hayata şunun içinden bak, hayata bunun içinden bak; gül yaprakları olsun, asma yaprakları olsun – bütün sokağı kapladım, Oxford Street’i, Piccadilly Circus’u parıldayan, kıpırdaşan zihnimle kapladım, asma yapraklarıyla ve gül yapraklarıyla. Okul kapanırken koridorda duran bavullar da vardı. Etiketleri okumak ve isimleri ve yüzleri hayal etmek için gizlice sokuldum yanlarına. Adını unuttuğum bir kızın kaldırımda durduğu yerde, belki Harrogate, belki Edinburgh altın rengi bir aylayla kuşatılmıştı. Ama sadece isimdi. Louis’i terk ettim; kucaklaşmalar ürkütüyordu beni. Örtülerle, giysilerle mavi-siyah bıçağı gizlemeye çalıştım. Geceye dönüşsün diye yakardım güne. Dolabın küçüldüğünü, yatağın yumuşadığını, havada asılı kalarak süzülmeyi, uzamış ağaçları, bir bataklıktaki yeşil bir bankı ve üzülerek vedalaşan iki kişiyi görmeyi arzuladım. Sözcükleri yelpaze gibi savurdum, tohum eken adamın toprak boşken tohumları sürülmüş tarlalara fırlatması gibi. Hep geceyi uzatmak ve onu rüyalarla iyice doldurmayı arzuladım.</p>

      <p class="paragraf"><span>“Sonra, herhangi bir konser salonunda müziğin dallarını araladım ve yaptığımız evi gördüm; kare, dikdörtgenin üzerinde duruyordu. ‘Her şeyi içeren ev,’ dedim, Percival öldükten sonra bir otobüste insanların sırtlarına çarparken; yine de Greenwich’e gittim. Rıhtımda yürürken, bitkilerin olmadığı, sadece şurada burada mermer bir sütunun bulunduğu dünyanın kıyısında sonsuza kadar gürleyeyim diye dua ettim. Buketimi püsküren dalgaya attım. ‘Tüket beni, en uzak sınıra kadar götür beni,’ dedim. Dalga eridi, buket soldu. Artık Percival’i pek az düşünüyorum.</span></p>

      <p class="paragraf">“Şimdi bu İspanyol dağına tırmanıyorum; bu katır sırtının yatağım olduğunu, ölüm döşeğinde olduğumu varsayacağım. Şimdi benimle uçsuz bucaksız derinlikler arasında sadece incecik bir çarşaf var. Şiltenin yumruları altımda yumuşuyor. Tökezleyerek yükseliyoruz, tökezleyerek ilerliyoruz. Yolum gitgide yukarılara götürdü beni, en tepede yanında bir göl olan, tek başına duran bir ağaca doğru. Dağların kuş kanatları gibi kapandıkları akşam vaktinde güzelliğin sularını böldüm. Bazen kırmızı bir karanfil kopardım, ve tutam tutam samanlar. Tek başıma çimenlerin üzerine çöktüm ve eski bir kemiği ellerken, rüzgâr bu tepeye değip geçmek için eğiliyorsa, bir fiske tozdan başka bir şey bulunmasın, diye düşündüm.</p>

      <p class="paragraf">“Katır tökezleyerek yukarı çıkıyor, tökezleyerek ilerliyor. Dağın sırtı pus gibi yükseliyor, ama tepeden Afrika’yı göreceğim. Altımdaki yatak çöküyor. Sarı deliklerle dolu çarşaftan aşağı düşüyorum. Yüzü beyaz bir atın yüzüne benzeyen, yatağın ayakucunda duran iyi kadın veda edercesine işaret edip gitmek üzere arkasını dönüyor. O zaman kim gelecek benimle? Sadece çiçekler, akasma ve ay ışığı rengindeki mayıs. Onları gevşek bir demet yapıp çelenk ördüm ve verdim – ah, kime? Şimdi uçurumu aşıp öteye gidiyoruz. Altımızda ringa balığı sürüsünün ışıkları. Kayalıklar kayboluyor. Ufak ufak kımıldaşarak, gri gri kımıldaşarak, sayısız dalga yayılıyor altımızda. Hiçbir şeye dokunmuyorum. Hiçbir şey görmüyorum. Çöküp dalgaların üzerine yerleşebiliriz. Deniz kulaklarımda uğuldayacak. Beyaz taçyapraklarını deniz suyu karartacak. Bir an suyun yüzeyinde kalıp sonra batacaklar. Beni döndürüp altlarına çekecek dalgalar. Her şey muazzam bir sel gibi üzerime yağacak, beni yok edecek.</p>

      <p class="paragraf">“Ama şu ağacın dalları dikenli; şu da bir kulübenin damının sert çizgisi. Kırmızıya ve sarıya boyanmış şu torba biçimli şeyler birer surat. Ayağımı yere basarak, çekinerek birkaç adım atıyorum ve elimi bir İspanyol meyhanesinin sert kapısına bastırıyorum.”</p>

      <div>
        <div>
          <p class="dipnot"><a href="#footnote-225-4-backlink" id="footnote-225-4">4</a> <span>Sanskritçenin en eski şekliyle yazılmış edebiyat metinleri. (ç.n.)</span></p>
        </div>

        <div>
          <p class="dipnot"><a href="#footnote-225-5-backlink" id="footnote-225-5">5</a> <span>Anonim şiir, 16. yy. (ç.n.)</span></p>
        </div>
      </div>
    </div>
  </div>
</body>
</html>