<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-29.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-29.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-3-3" xml:lang="en-US">III</p>

      <p class="paragraf"><span class="regular-1" style="font-size:1.09em;">Nataşa doğruldu, heyecanından farkında olmayarak ayakta konuşuyordu. Prens önce onu oturduğu yerden dinledi, sonra o da ayağa kalktı. Durum gereğinden fazla resmileşti.</span></p>

      <p class="paragraf"><span class="regular-1" style="font-size:1.09em;">Nataşa,</span></p>

      <p class="paragraf"><span class="regular-1" style="font-size:1.09em;">— Salı akşamı burada söylediklerinizi hatırlayın; diye başladı. “Bana para, geniş bir ilişki ağı, parlak mevki gerek,” dediniz. Hatırlıyor musunuz?</span></p>

      <p class="paragraf"><span class="regular-1" style="font-size:1.09em;">— Evet.</span></p>

      <p class="paragraf"><span class="regular-1" style="font-size:1.09em;">— İşte, sırf elinizden kaçan parayla öbür nimetlere kavuşmak için salı günü gelerek bu evlenme işini uydurdunuz. Böyle bir oyunun, bozulan planlarınızın düzelmesine yardım edeceğini sandınız.</span></p>

      <p class="paragraf"><span class="regular-1" style="font-size:1.09em;">— Nataşa, sözlerine dikkat et! diye bağırdım.</span></p>

      <p class="paragraf"><span class="regular-1" style="font-size:1.09em;">Prens, gururu yaralanmış bir tavırla,</span></p>

      <p class="paragraf"><span class="regular-1" style="font-size:1.09em;">— Oyun... çıkar! diye tekrarlıyordu.</span></p>

      <p class="paragraf"><span class="regular-1" style="font-size:1.09em;">Alyoşa kederinden ezilmiş, adeta konuşulanları anlamıyormuş gibi bakıyordu. Nataşa iyice öfkelenmişti.</span></p>

      <p class="paragraf"><span class="regular-1" style="font-size:1.09em;">— Rica ederim, sözümü kesmeyin, hepsini söylemeye yemin ettim. Alyoşa sizi dinlemeye başladı. Onu benden soğutmak için tam altı ay uğraştınız. Bir türlü boyun eğmiyordu... Bir yandan da durumunuz gittikçe kötüleşiyordu. Oğlunuzun sizden uzaklaşmasıyla, üç milyonluk drahomasıyla hayal ettiğiniz gelini kaybediyordunuz. Tek çare, seçtiğiniz kızı Alyoşa’nın sevmesiydi. Onu sevince beni bırakacağını düşündünüz.</span></p>

      <p class="paragraf"><span class="regular-1" style="font-size:1.09em;">Alyoşa, acıyla,</span></p>

      <p class="paragraf"><span class="regular-1" style="font-size:1.09em;">— Ne diyorsun Nataşa! diye bağırdı. Ne söylüyorsun!</span></p>

      <p class="paragraf"><span class="regular-1" style="font-size:1.09em;">— Ama umduğunuzun tersine durum pek değişmiyordu. Ben olmasam her şey yolunda gidecekti. Deneyimli, kurnaz adam olduğunuz için Alyoşa’nın eski aşkından bıkmasını beklemeye başladınız. Bunun böyle olduğunu arada bir seziyordunuz da... Beni savsaklamaya başladığının, sıkıldığının, beşer gün arayla uğradığının gözünüzden kaçması olanaksızdı. Belki tamamen bıkar, bırakır diye ümitlenirken, Alyoşa’nın salı günkü kesin hareket tarzı sizi iyice şaşırttı. Ne yapmanız gerekiyordu?</span></p>

      <p class="paragraf"><span class="regular-1" style="font-size:1.09em;">— Rica ederim... Tam tersine... Bu hal...</span></p>

      <p class="paragraf"><span class="regular-1" style="font-size:1.09em;">Nataşa, Prensin karşı çıkışını ısrarla kesti:</span></p>

      <p class="paragraf"><span class="regular-1" style="font-size:1.09em;">— Evet, dediğim gibi, o gece, kendi kendinize, “Şimdi ne yapmalı?” diye sordunuz. Sonra, oğlunuza benimle evlenmesi için izin vermeye karar verdiniz. Ama bu sadece çocuğu oyalamak, yatıştırmak için bir vaatti. Evlenme tarihini işinize geldiği gibi uzatabilirdiniz. Öte yandan yeni bir aşkın tomurcuklanması gözünüzden kaçmamıştı. Planınızın temelini bu aşk başlangıcına kurdunuz.</span></p>

      <p class="paragraf"><span class="regular-1" style="font-size:1.09em;">Prens yavaşça, kendi kendine konuşur gibi,</span></p>

      <p class="paragraf"><span class="regular-1" style="font-size:1.09em;">— Romanlar... diye mırıldandı... Hep yalnızlığın, hayallerin, romanların sonucu bu!</span></p>

      <p class="paragraf"><span class="regular-1" style="font-size:1.09em;">Prensin sözlerine kulak vermeyen Nataşa gittikçe heyecanlanarak,</span></p>

      <p class="paragraf"><span class="regular-1" style="font-size:1.09em;">— Evet, bu yeni aşkı hareket noktası aldınız, diye devam etti. İşin gidişi tamamen bu aşktan yanaydı. Alyoşa henüz o kızın bütün özelliklerini bilmeden ona âşık olmaya başlamıştı. O gece; ona, başka birisine sevgi ve görevle bağlı olduğunu açıkladığı zaman kızın gösterdiği yüksek kalplilik, onu yüreğinden vuran bağışlaması, güzelliğine hayranlık duyan Alyoşa’yı bu sefer iç güzelliği bakımından büyülemişti. Dönüşte hep Katerina Fedorovna’dan, bıraktığı derin etkiden söz etti durdu. Elbette ertesi gün şükran borcunu ödemek amacıyla bu harikulade genç kıza gitmek için dayanılmaz bir arzu duydu. Gitmemesi için neden de yoktu. Eski sevgilisinin üzüntüsü geçmiş; geleceği garantilenmişti: Nasıl olsa bütün ömrü onunla geçecekti. Oysa orada felekten birkaç dakika çalıyordu, o kadar... Nataşa bu dakikaları kıskanırsa haksızlık olurdu doğrusu. Böylece, belirsiz bir şekilde, Nataşa’nın elinden dakikalar, saatler, sonra bir, iki, üç gün gitti... Öte yandan öbür genç kız Alyoşa’nın gözlerinin önünde bambaşka, yepyeni bir varlık olarak canlanıyordu. Soylu ruhlu, heyecanlı, ama çocuk kadar saftı; bu bakımdan birbirlerine pek benziyorlardı! Ebedi dostluk ve kardeşlik yemini ederek ölünceye kadar ayrılmamaya karar verdiler. Kendi kendinize, “Bir gün nasıl olsa çocuk, eski aşkını, bu yeni, taze duyguyla kıyaslayacak, geride hep eskittiği, alıştığı şeyler var; çevre ciddi, kıskançlık, azarlama, gözyaşları bol bol... Şakalaşıp eğlenirken bile ona akran değil de çocuk gibi davranılıyor. En önemlisi de her şeyde bir eskilik var!” diye düşünürsünüz.</span></p>

      <p class="paragraf"><span class="regular-1" style="font-size:1.09em;">Nataşa’nın sesi gözyaşlarıyla boğuldu, fakat bir an daha kendini tuttu.</span></p>

      <p class="paragraf"><span class="regular-1" style="font-size:1.09em;">— Sonra ne oldu? Sonra hepsi zamana bırakıldı; nasıl olsa Alyoşa Nataşa ile hemen evlenecek değildi; daha zaman vardı, evlenmelerine kadar neler olmazdı. Dokunaklı sözlerinizi, imalarınızı, yorumlarınızı ve güzel konuşmanızı da hesaba katmalı. Daha sonra da, münasebetsiz Nataşa’ya iftira etmek, onu hiç de lehinde olmayan bir şekilde göstermek faydalı olurdu... Bütün bunların nasıl bir sonuca bağlanacağı henüz belli değilse de partiyi sizin kazanacağınız yüzde yüzdü. Alyoşa, beni suçlama, sevgini anlamadığımı, yeter derecede takdir etmediğimi sanma canım! Belki beni hâlâ seviyor, şu andaki şikâyetlerimi anlamıyorsun. Bütün bunları böyle açıkça söylemekle iyi yapmadığımı biliyorum. Ama ne yapayım ki her şeyi anlıyor ve seni daha çok, çok daha fazla seviyorum... Deliler gibi...</span></p>

      <p class="paragraf"><span class="regular-1" style="font-size:1.09em;">Yüzünü elleriyle örterek koltuğa çöktü, çocuk gibi hıçkırıklarla ağlamaya başladı. Alyoşa bir çığlıkla ona atıldı. Nataşa’nın gözyaşlarına hiç dayanamazdı.</span></p>

      <p class="paragraf"><span class="regular-1" style="font-size:1.09em;">Nataşa’nın ağlaması Prensin işine yaradı. Bu uzun, taşkınca konuşma boyunca hedef olduğu ve yalandan bile olsa gücenmiş görünmesini gerektiren sert hücumlara çılgınca bir kıskançlık, hakarete uğrayan aşkın isyanı, hatta bir hastalık buhranı olarak açıklama getirilmişti. Bu durumda kıza yakınlık göstermesi yerinde olurdu.</span></p>

      <p class="paragraf"><span class="regular-1" style="font-size:1.09em;">— Lütfen toparlanın Natalya Nikolayevna; diye teselliye başladı. Bunların hepsi heyecanlı yapınızdan, yalnızlığınızdan kaynaklanıyor. Alyoşa’nın uçarılığı sinirlerinizi iyice bozmuş. Ama bunu onun düşüncesizliğine veriniz. Salı günkü olay Alyoşa’nın size ne derece bağlı olduğunu kanıtlamaya yetmeliydi; oysa siz tam tersine...</span></p>

      <p class="paragraf"><span class="regular-1" style="font-size:1.09em;">Nataşa için için ağlayarak,</span></p>

      <p class="paragraf"><span class="regular-1" style="font-size:1.09em;">— Rica ederim böyle konuşarak beni üzmeyin, diye onu susturdu. Her şeyi bütün açıklığıyla anlayabiliyorum artık. Alyoşa’nın bana olan sevgisinin azaldığını anlamadığımı mı sanıyorsunuz? Beni bu odada, tek başıma bırakıp unuttuğu zaman... Hepsini yeniden yaşadım, bir bir düşündüm... Başka ne yapabilirdim zaten! Seni suçluyorum Alyoşa... Ne diye beni kandırmaya çalışıyorsunuz? Kendimi hep kandırmak istedim. Hem de kaç defa! Sesindeki en ufak değişiklikten, yüzünden, gözlerinden, içindekileri okumaya çalıştım. Ama hepsi bitti, mahvoldu artık... Çok üzgünüm, çok…</span></p>

      <p class="paragraf"><span class="regular-1" style="font-size:1.09em;">Alyoşa önünde diz çökmüş hıçkırarak ağlıyordu;</span></p>

      <p class="paragraf"><span class="regular-1" style="font-size:1.09em;">— Evet, evet, suçlu benim! Hepsi benim yüzümden oldu, diye tekrarlıyordu.</span></p>

      <p class="paragraf"><span class="regular-1" style="font-size:1.09em;">— Yoo, kendini suçlama Alyoşa! Başkaları, düşmanlarımız... Onların yüzünden!</span></p>

      <p class="paragraf"><span class="regular-1" style="font-size:1.09em;">Prens sabırsızlıkla:</span></p>

      <p class="paragraf"><span class="regular-1" style="font-size:1.09em;">— İzin verin, diye başladı. Bütün suçu neye dayanarak bana yüklüyorsunuz? Söylediğiniz her şey yalnızca sizin tahmin ettikleriniz. Hiçbirinin kanıtı yok.</span></p>

      <p class="paragraf"><span class="regular-1" style="font-size:1.09em;">— Kanıt mı? Ne yüzle kanıt isteyebiliyorsunuz? Buraya beni oğlunuza istemeye geldiğiniz gün zaten başka türlü hareket edemezdiniz ki. Alyoşa Katya’ya bağlandığı için suçluluk duymaya başlamıştı. Siz de onu avutmak için böyle bir oyun oynadınız. Yoksa Alyoşa beni bu kadar kolay ihmal etmez, arzunuza boyun eğmezdi. Siz de beklemekten sıkılmıştınız... Nasıl, doğru değil mi söylediklerim?</span></p>

      <p class="paragraf"><span class="regular-1" style="font-size:1.09em;">Prens alaylı bir gülümsemeyle:</span></p>

      <p class="paragraf"><span class="regular-1" style="font-size:1.09em;">— Gerçekten sizi kandırmaya çalışsaydım; haklısınız, öyle yapardım. Doğrusu çok ince bir zekânız var. Fakat önce söylediklerinizi kanıtlamalı, ondan sonra karşınızdakini bu şekilde suçlamalısınız.</span></p>

      <p class="paragraf"><span class="regular-1" style="font-size:1.09em;">— Kanıt mı? Oğlunuzu benden soğutmaya çalıştığınız gün gibi açık değil mi? Sevdiği kadından ün, para uğruna yüz çevirmeyi, ona olan görevlerini yerine getirmemeyi öğreten bir baba, oğlunun ahlakını bozmamış mıdır? Demin, oturduğum evi, merdiveni kötülediniz. Bizi zor durumda bırakmak için Alyoşa’ya verdiğiniz aylığı kesmediniz mi? Böyle bir evde sizin yüzünüzden oturduğumuz halde bir de kalkmış Alyoşa’yı suçluyorsunuz! O geceki coşkunluğunuz, yepyeni, size hiç uymayan o fikirler nereden çıkıvermişti? Neden birdenbire bana bu kadar ihtiyaç duymuştunuz? Bu dört gün boyunca odamda bir aşağı bir yukarı dolaşırken hepsini düşündüm, her sözünüzü, yüzünüzdeki en ufak değişikliği ölçüp inceledim: Baştan aşağı yapmacık, eğlenme, hakaret dolu, adi, çirkin bir komedi olduğuna karar verdim. Sizi artık iyice anladım, iyice... Alyoşa’nın tavırlarından, ona neler söyleyip aşıladığınızı bir bir anlıyorum. Onda yarattığınız etkilerin her çeşidini öğrendim. Yoo, beni aldatamazsınız Prens! Belki başka bazı hesaplarınız da var; belki ben en önemlilerini gözden kaçırdım; ama olsun! Beni aldatıyordunuz, en önemlisi bu. Bunu yüzünüze karşı söylemem gerekirdi!</span></p>

      <p class="paragraf"><span class="regular-1" style="font-size:1.09em;">— Bu kadar mı? Bütün kanıtlarınız bunlar mıydı? Ama çılgınca düşünceler; salı günü, komedi dediğiniz, oğlum adına yaptığım evlenme teklifiyle kendimi nasıl bağladığımı fark etmiyor musunuz? Bu kadar düşüncesiz hareket edebilir miyim ben?</span></p>

      <p class="paragraf"><span class="regular-1" style="font-size:1.09em;">— Neymiş o sizi bağlayan? Beni aldatmak sizin için büyük bir iş mi sanki? Bir kızı aldatmışsınız, ne çıkar bundan! Alt tarafı evden kaçmış, babasının reddettiği, aciz, lekelenmiş, ahlaksız bir kızcağız! Mademki böyle bir oyunla az da olsa bir fayda sağlanabilir, bakmamalı gözünün yaşına!</span></p>

      <p class="paragraf"><span class="regular-1" style="font-size:1.09em;">— Natalya Nikolayevna, kendinizi ne duruma düşürdüğünüzün farkında mısınız? Özellikle, size hakaret ettiğimi kabul ettirmeye çabalıyorsunuz. Fakat bu o kadar ağır, aşağılayıcı bir hareket ki bunu nasıl düşünebildiğinize bir türlü aklım ermiyor. Bağışlayın ama, bunu bu kadar kolay kabul edebilmek için pek pişkin olmak lazım. Size haklı olarak sitem ediyorum, çünkü oğlumu bana karşı kışkırtıyorsunuz. Şu anda sizi savunmak için açıktan açığa değilse bile içinden bana isyan ediyor.</span></p>

      <p class="paragraf"><span class="regular-1" style="font-size:1.09em;">— Hayır baba, hayır! Sana karşı isyan duymuyorum. Zaten böyle hareket edeceğine de inanmıyorum.</span></p>

      <p class="paragraf"><span class="regular-1" style="font-size:1.09em;">Prens, Nataşa’ya bakarak,</span></p>

      <p class="paragraf"><span class="regular-1" style="font-size:1.09em;">— Duydunuz mu! diye bağırdı.</span></p>

      <p class="paragraf"><span class="regular-1" style="font-size:1.09em;">Alyoşa, Nataşa’ya dönerek,</span></p>

      <p class="paragraf"><span class="regular-1" style="font-size:1.09em;">— Suç yalnız benim Nataşa, dedi. Babama kabahat bulma. Hem günah, hem korkunç bir şey bu!</span></p>

      <p class="paragraf"><span class="regular-1" style="font-size:1.09em;">Nataşa yüzüme baktı.</span></p>

      <p class="paragraf"><span class="regular-1" style="font-size:1.09em;">— Görüyorsun ya Vanya, şimdiden bana yüz çevirmeye başladı.</span></p>

      <p class="paragraf"><span class="regular-1" style="font-size:1.09em;">Prens söze karıştı:</span></p>

      <p class="paragraf"><span class="regular-1" style="font-size:1.09em;">— Yeter artık! Bu sahneye son verelim. Şu her sınırı aşan, körü körüne kıskançlık sahnesi bana karakteriniz hakkında bambaşka bir fikir verdi. Uyardı beni... Acele ettik, gerçekten acele ettik. Beni nasıl aşağıladığınızın galiba farkında değilsiniz. Evet, acele ettik... acele ettik. Verdiğim sözü tutmayabilirim, ama ne de olsa... babayım, oğlumun mesut olmasını isterim.</span></p>

      <p class="paragraf"><span class="regular-1" style="font-size:1.09em;">Nataşa kendinden geçerek,</span></p>

      <p class="paragraf"><span class="regular-1" style="font-size:1.09em;">— İşte sözünüzü geri almak için bir fırsat da çıktı! diye bağırdı. Ama şunu bilin ki, daha iki gün önce, burada tek başıma düşünüp dururken, Alyoşa’ya vazgeçtiğimi söyleme kararına varmıştım. Şimdi bunu hepinizin huzurunda söylüyorum: Teklifinizi kabul etmiyorum!</span></p>

      <p class="paragraf"><span class="regular-1" style="font-size:1.09em;">— Yani, böylece oğlumda bütün eski üzüntülerini tekrar canlandırmak istiyorsunuz. Size göre bunun böyle olması lazım. Şimdilik bırakalım bu konuyu; zaman her şeyi gösterir. Sizinle bir daha görüşmek için sakin olduğunuz bir zamanı bekleyeceğim. Ümit ederim ki ilişkimiz henüz tamamıyla kesilmemiştir. İlerde beni nasıl olsa takdir edeceğinizi umuyorum. Bugün ailenizle ilgili bazı tasarılarımdan söz edecektim. Görecektiniz ki... Ama neyse, kalsın.</span></p>

      <p class="paragraf"><span class="regular-1" style="font-size:1.09em;">Prens bana yaklaştı:</span></p>

      <p class="paragraf"><span class="regular-1" style="font-size:1.09em;">— İvan Petroviç, şimdi sizinle daha yakından tanışmayı her zamankinden çok istiyorum. Beni anladığınızı umarım. İzin verirseniz bugünlerde ziyaretinize geleceğim.</span></p>

      <p class="paragraf"><span class="regular-1" style="font-size:1.09em;">Başımı eğerek kabul ettim. Bu defa Prensle karşılaşmaktan kaçamayacağımı anlamıştım.</span></p>

      <p class="paragraf"><span class="regular-1" style="font-size:1.09em;">Prens elimi sıktı, Nataşa’nın önünde sessizce eğilerek onuru kırılmış bir adam tavrıyla odadan çıktı.</span></p>
    </div>
  </div>
</body>
</html>
