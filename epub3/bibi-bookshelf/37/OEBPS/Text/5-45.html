<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-45.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-45.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-4-9" xml:lang="en-US">IX</p>

      <p class="paragraf"><span class="regular-1 char-style-override-12" xml:lang="en-US">Babası onu yerden kaldırarak kucakladı, kendi koltuğuna oturttu, önünde diz çöktü. Kızını yeniden kaybedecekmiş gibi, aceleyle ellerini, ayaklarını, öpüyor, yüzüne bakmaya doyamıyordu; sanki yanında olduğuna inanamıyordu. Anna Andreyevna hıçkırıklar arasında Nataşa’ya sarıldı, başını göğsüne bastırdı.</span></p>

      <p class="paragraf"><span class="regular-1 char-style-override-12" xml:lang="ar-SA">İhmenev kızının ellerini ellerine almış; solmuş, süzgün ama hâlâ güzel yüzüne, içinde yaşlar pırıldayan gözlerine bir âşık gibi bakıyor,</span></p>

      <p class="paragraf"><span class="regular-1 char-style-override-12" xml:lang="en-US">— Canım benim... Hayatım! Biricik kızım! diye kekeliyordu. Gözümün nuru, evladım...</span></p>

      <p class="paragraf"><span class="regular-1 char-style-override-12" xml:lang="ar-SA">İhmenev bunları durmadan tekrarlıyor, sonra birden susarak Nataşa’yı hiç doyamayacakmış gibi seyrediyordu. Hâlâ diz çökmüş, yüzünde bir an beliren çocukça bir gülümsemeyle hepimizi süzdü.</span></p>

      <p class="paragraf"><span class="regular-1 char-style-override-12" xml:lang="en-US">— Yavrumun zayıfladığını da nereden uydurdular! dedi. Belki biraz süzülmüş, rengi uçuk ama bakın, ne kadar güzel! Eskisinden de, inanın eskisinden de güzel!</span></p>

      <p class="paragraf"><span class="regular-1 char-style-override-12" xml:lang="ar-SA">İhmenev ruhunu parça parça eden sevincin verdiği sızıyla elinde olmadan sustu.</span></p>

      <p class="paragraf"><span class="regular-1 char-style-override-12" xml:lang="en-US">Nataşa,</span></p>

      <p class="paragraf"><span class="regular-1 char-style-override-12" xml:lang="en-US">— Kalkın babacığım, ben de sizi öpmek istiyorum! diye yalvardı.</span></p>

      <p class="paragraf"><span class="regular-1 char-style-override-12" xml:lang="en-US">— Sevgili yavrum benim! Duydun mu Annuşka, ne güzel konuşuyor, duydun mu?</span></p>

      <p class="paragraf"><span class="regular-1 char-style-override-12" xml:lang="en-US">Kızını yeniden derin bir sevgiyle kucakladı.</span></p>

      <p class="paragraf"><span class="regular-1 char-style-override-12" xml:lang="en-US">— Hayır Nataşa, kalbinin beni bağışladığını hissedinceye kadar ayaklarının dibinde yatmalıyım, çünkü bağışlanmaya asla layık değilim. Seni reddettim, lanet ettim sana; duyuyor musun Nataşa, sana kötü dualar ettim! Yapabildim bunu... Sen de bu dualarıma inanabildin. Öyle ya, inanabildin! Oysa inanmamalıydın. Ah hırçın kalpli çocuk! Niye şimdiye kadar aramadın beni? Sana kucağımı açacağımı biliyordun. Eskiden seni nasıl sevdiğimi unutmadın değil mi? Ama şimdi, her zaman olduğundan daha çok seviyorum. Bütün kanımla, canımı verecek, kalbimi koparıp parça parça ederek, ayaklarının altına atacak kadar seviyorum. Hayatım, kızım benim!</span></p>

      <p class="paragraf"><span class="regular-1 char-style-override-12" xml:lang="en-US">Nataşa mutluluktan ağlayarak,</span></p>

      <p class="paragraf"><span class="regular-1 char-style-override-12" xml:lang="en-US">— Öyleyse öp beni zalim babam! diye mırıldandı. Annem gibi, dudaklarımdan, yüzümden öp!</span></p>

      <p class="paragraf"><span class="regular-1 char-style-override-12" xml:lang="ar-SA">İhmenev kızını uzun uzun kucakladı.</span></p>

      <p class="paragraf"><span class="regular-1 char-style-override-12" xml:lang="en-US">— Gözlerinden de öpeceğim! Gözlerinden de... Eskiden yaptığım gibi... Hatırlar mısın Nataşa? Ah Nataşa! Bizi rüyanda görüyor muydun? Ben hemen hemen her gece görürdüm seni. Her seferinde yanıma geliyordun, ben de ağlayıp duruyordum... Bir keresinde, küçüklüğünü rüyamda gördüm. On yaşındayken piyano dersi almaya yeni başladığın sıradaki gibi kısa etek, güzel ayakkabılar giymiştin. Ellerin kıpkırmızıydı... O zaman ellerin hep kırmızıydı, değil mi Annuşka? Geldin, kucağıma oturdun, boynuma sarılıyordun... Ama sen kötü çocuk, kötü dualarıma, bize gelince seni geri göndereceğime inandın demek! Beni dinle Nataşa: O kadar çok evine geldim ki! Bunu hiç kimseye söylemedim. Bazen pencerenin dibinde durup, geceleri sık sık mum yaktığını gördüm. O penceredeki gölgeni görmek için neler vermezdim. Bazen sokağa çıkınca seni hiç olmazsa uzaktan görürüm diye karşı kaldırımda saatlerce beklerdim... Ya sen geceleri, rüyanda, babanı görüyor muydun? Hiç aklına geldim mi Nataşa? Kalbin, sokakta, pencerenin dibinde nöbet beklediğimi hissetti mi acaba? Kış aylarında, gecenin yarısında, yukarı çıkıp karanlık ve soğuk merdivenlerde sesini, gülüşünü duymak için kulağımı kapına dayadığım az mı oldu! Sana kötü dualar ettikten hemen sonra, seni bağışlamak için kapına geldim ama… Ah Nataşa!</span></p>

      <p class="paragraf"><span class="regular-1 char-style-override-12" xml:lang="en-US">Kızını kaldırarak, özlemle, sımsıkı kucakladı.</span></p>

      <p class="paragraf"><span class="regular-1 char-style-override-12" xml:lang="en-US">— Yavrum yine bizimle, yine kollarımda. Tanrım, bugünleri gösterdiğin için sana şükürler olsun! Onca felaketten sonra yaşadığımız bu aydınlık güne şükürler olsun! Bizi aşağılayan, hakaretler eden o onursuz adamlara en güzel cevabı verdik. İşte kızım burada, bizimle. Herkese söyleyeceğim: “Bu benim saygıdeğer, sevgili kızım.”</span></p>

      <p class="paragraf"><span class="regular-1 char-style-override-12" xml:lang="en-US">Babasının kolları arasından bana elini uzatan Nataşa, duyulur duyulmaz bir sesle,</span></p>

      <p class="paragraf"><span class="regular-1 char-style-override-12" xml:lang="en-US">— Vanya, Vanya! diye seslendi.</span></p>

      <p class="paragraf"><span class="regular-1 char-style-override-12" xml:lang="en-US">O anda beni hatırlamış olmasını asla unutamayacağım.</span></p>

      <p class="paragraf"><span class="regular-1 char-style-override-12" xml:lang="ar-SA">İhmenev etrafa bakınarak, birdenbire,</span></p>

      <p class="paragraf"><span class="regular-1 char-style-override-12" xml:lang="en-US">— Nelly nerede, diye sordu. Karısı telaşlandı:</span></p>

      <p class="paragraf"><span class="regular-1 char-style-override-12" xml:lang="en-US">— Sahi, nerede o? Evladım, unuttuk onu...</span></p>

      <p class="paragraf"><span class="regular-1 char-style-override-12" xml:lang="en-US">Nelly odada yoktu; sessizce diğer odaya kaçmıştı. Yanına gittik. Bir köşeye gizlenmiş, olanları izliyordu. İhmenev onu kucaklamak istedi. Nelly uzun, garip bir bakışla onu süzdü. Sonra, kimseyi tanımıyormuş gibi,</span></p>

      <p class="paragraf"><span class="regular-1 char-style-override-12" xml:lang="en-US">— Annem nerede, annem, dedi, titreyen ellerini bize uzatarak.</span></p>

      <p class="paragraf"><span class="regular-1 char-style-override-12" xml:lang="en-US">— Nerede, annem nerede, diye tekrarladı. Birdenbire korkunç bir çığlık attı, yüzü çarpıldı, yere düştü.</span></p>
    </div>
  </div>
</body>
</html>
