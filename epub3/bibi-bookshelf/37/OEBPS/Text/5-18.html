<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-18.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-18.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-2-3" xml:lang="en-US">III</p>

      <p class="paragraf"><span class="regular-1" style="font-size:1.09em;">Ertesi sabah saat ona doğru Vasilyevski Ostrov’dan İhmenevlere, oradan da Nataşa’ya gitmek için acele ederken kapıda, ansızın dünkü konuğum, Smith’in küçük torunuyla burun buruna geldim. İçeri girmek üzereydi. Gelişinin beni nedense pek sevindirdiği aklımda kaldı. Bir gün önce küçüğü iyice görememiştim, gündüz gözüyle daha da garip buldum. Hiç olmazsa dış görünüşü bakımından bu kızdan daha garip, daha orijinal bir insana rastlamak gerçekten güçtü. Ufak tefekti, Ruslarda pek görülmeyen pırıl pırıl kara gözleri, son derece gür, darmadağınık, kuzguni siyah saçları ve sessiz, inatçı, sır dolu bakışıyla sokaktan geçenlerin ilgisini çekiyordu. Zaten en dikkate değer tarafı bakışıydı; zekâ, kuşku, güvensizlik okunuyordu. Sırtındaki eski ve kirli elbise dünkünden de perişandı. Kız, üzerimde, vücudu sinsice kemiren amansız bir hastalığa tutulmuş bir insan etkisi uyandırdı. Zayıf, doğal olmayacak ölçüde esmer yüzü, safralı hastalıklardaki gibi balmumu sarılığı almıştı. Hastalık ve yoksulluğun yıpratıcı etkisine rağmen yüzü gene de çirkin sayılmazdı. Yay gibi ince kaşları vardı; hele yüksek olmamakla beraber geniş alnı ve gayet biçimli, renksiz denecek kadar soluk, gururlu, pervasızca kıvrılmış dudakları muhteşemdi.</span></p>

      <p class="paragraf"><span class="regular-1" style="font-size:1.09em;">— Oo, gene mi geldin küçük, diye seslendim. Geleceğini biliyordum zaten. Girsene.</span></p>

      <p class="paragraf"><span class="regular-1" style="font-size:1.09em;">Ağır adımlarla, dünkü gibi etrafını kuşkuyla süzerek odaya girdi. Dedesinin oturduğu odanın, başkası yerleşince ne kadar değiştiğini anlamak ister gibi her tarafı dikkatle inceledi. “Tam dedesinin torunu...” diye düşündüm. “Deli mi ne?” Kız hâlâ konuşmuyordu, ben de karşısında bekliyordum. Sonunda yere bakarak,</span></p>

      <p class="paragraf"><span class="regular-1" style="font-size:1.09em;">— Kitapları almak için geldim... diye fısıldadı.</span></p>

      <p class="paragraf"><span class="regular-1" style="font-size:1.09em;">— Ha evet. İşte kitapların, al! Gelirsin diye sakladım.</span></p>

      <p class="paragraf"><span class="regular-1" style="font-size:1.09em;">Yüzüme merakla baktı, inanmadığını göstermek ister gibi dudaklarını çarpıtarak tuhaf tuhaf gülümsedi. Fakat gülümsemesi çabucak silinip yüzü eski, sert, esrarlı halini aldı.</span></p>

      <p class="paragraf"><span class="regular-1" style="font-size:1.09em;">Beni alayla yukarıdan aşağı süzdü.</span></p>

      <p class="paragraf"><span class="regular-1" style="font-size:1.09em;">— Yoksa dedem size benden söz etmiş miydi?</span></p>

      <p class="paragraf"><span class="regular-1" style="font-size:1.09em;">— Hayır, senden söz etmedi ama...</span></p>

      <p class="paragraf"><span class="regular-1" style="font-size:1.09em;">— O halde geleceğimi nereden biliyordunuz? Kim söyledi?</span></p>

      <p class="paragraf"><span class="regular-1" style="font-size:1.09em;">— Dedenin yalnız olmadığını düşünmüştüm. Öyle ihtiyar ve yorgundu ki ona nasıl olsa birisinin gelip baktığını tahmin ediyordum. Al kitaplarını. Bunlar ders kitapların, değil mi?</span></p>

      <p class="paragraf"><span class="regular-1" style="font-size:1.09em;">— Hayır.</span></p>

      <p class="paragraf"><span class="regular-1" style="font-size:1.09em;">— Ne öyleyse?</span></p>

      <p class="paragraf"><span class="regular-1" style="font-size:1.09em;">— Dedeme geldiğim zaman bunlarla ders verirdi.</span></p>

      <p class="paragraf"><span class="regular-1" style="font-size:1.09em;">— Her zaman gelmez miydin?</span></p>

      <p class="paragraf"><span class="regular-1" style="font-size:1.09em;">— Bir aralık gelmedim.</span></p>

      <p class="paragraf"><span class="regular-1" style="font-size:1.09em;">Sonra gerekçesini söylemek ister gibi:</span></p>

      <p class="paragraf"><span class="regular-1" style="font-size:1.09em;">— Hastalanmıştım da... diye ekledi.</span></p>

      <p class="paragraf"><span class="regular-1" style="font-size:1.09em;">— Ailen, annen baban var mı?</span></p>

      <p class="paragraf"><span class="regular-1" style="font-size:1.09em;">Kız birdenbire kaşlarını çattı, yüzüme adeta korkuyla baktı. Gözlerini yere indirerek bana sırtını çevirdi. Sonra dünkü gibi yanıt vermeye gerek duymadan yavaşça kapıya yürüdü. Hayretle arkasından bakakaldım. Fakat eşikte durdu. Dün odadan çıkarken Azorka’yı sorduğu zamanki gibi, yüzü kapıya dönük, başı hafifçe bana çevrilmişti. Ansızın,</span></p>

      <p class="paragraf"><span class="regular-1" style="font-size:1.09em;">— Neden öldü, diye sordu.</span></p>

      <p class="paragraf"><span class="regular-1" style="font-size:1.09em;">Yanına yaklaşarak acele acele anlatmaya başladım. Hâlâ sırtı dönük, başı yerde, dikkat kesilmiş beni dinliyordu. İhtiyarın ölürken Altıncı Sokak’tan söz ettiğini de söyledim.</span></p>

      <p class="paragraf"><span class="regular-1" style="font-size:1.09em;">— O sokakta sevdikleri oturduğu için onları beklediğini anladım, diye ekledim. Son dakikalarında hatırladığına göre seni çok seviyor olmalı...</span></p>

      <p class="paragraf"><span class="regular-1" style="font-size:1.09em;">— Hayır... diye fısıldadı. Sevmezdi.</span></p>

      <p class="paragraf"><span class="regular-1" style="font-size:1.09em;">Son derece heyecanlanmıştı. Anlatırken hep yere bakıyordu. Gururuna yediremediği için heyecanını benden saklamak gayretiyle nasıl kendi kendisiyle mücadele ettiğinin farkındaydım. Yüzü gittikçe sararıyordu. Dişleriyle alt dudağını ısırdı. En çok, yüreğinin duyulacak derecede hızlı hızlı atışı tuhafıma gidiyordu. Sesini iki-üç adım öteden duymak mümkündü. Gene hüngür hüngür ağlayacağını sandım ama kendini tuttu.</span></p>

      <p class="paragraf"><span class="regular-1" style="font-size:1.09em;">— Nerede o duvar?</span></p>

      <p class="paragraf"><span class="regular-1" style="font-size:1.09em;">— Hangi duvar?</span></p>

      <p class="paragraf"><span class="regular-1" style="font-size:1.09em;">— Dibinde öldüğü duvar.</span></p>

      <p class="paragraf"><span class="regular-1" style="font-size:1.09em;">— Gösteririm. Sokağa çıkınca gösteririm. Şey... Adın ne senin?</span></p>

      <p class="paragraf"><span class="regular-1" style="font-size:1.09em;">— Ne olacak?</span></p>

      <p class="paragraf"><span class="regular-1" style="font-size:1.09em;">— Ne olacak da ne demek?</span></p>

      <p class="paragraf"><span class="regular-1" style="font-size:1.09em;">— Hiç... Hiçbir şey... Adım falan yok benim.</span></p>

      <p class="paragraf"><span class="regular-1" style="font-size:1.09em;">Kesik kesik, öfkeli konuşuyor gibiydi. Gitmeye davrandı, bırakmadım.</span></p>

      <p class="paragraf"><span class="regular-1" style="font-size:1.09em;">— Dur bakayım, ne garip çocuksun sen. Ben senin iyiliğini istiyorum kızım. Dün merdivende ağlarken yüreğimi parçaladın. Deden ölürken yanındaydım; Altıncı Sokak’tan söz ederken o anda herhalde aklında sen vardın. Seni bana emanet ediyor gibiydi. Hep rüyama giriyor. Kitaplarını sakladım; ama sen pek vahşisin. Yoksa benden korkuyor musun? Galiba yoksul ve öksüzsün, belki de başkalarının yanında kalıyorsun; değil mi?</span></p>

      <p class="paragraf"><span class="regular-1" style="font-size:1.09em;">Bütün çabamla güvenini kazanmaya çalışıyordum. Bu çocuğun beni nasıl olup da bu kadar kendine çektiğini anlayamıyordum. İçimdeki duygu sadece acıma değildi. Belki havanın esrarengiz oluşu, belki de Smith’in üzerimde bıraktığı etki veya içinde bulunduğum garip ruh hali yüzünden, beni bu kıza çeken bir kuvvete kapılmaktan kendimi alamıyordum. Sözlerim ona dokunmuş olmalıydı, yüzüme garip garip ama bu sefer sert değil de uzun, yumuşak bir bakışla baktı. Sonra tekrar bir düşünceye dalmış gibi başını öne eğdi.</span></p>

      <p class="paragraf"><span class="regular-1" style="font-size:1.09em;">Ansızın, duyulur duyulmaz bir sesle,</span></p>

      <p class="paragraf"><span class="regular-1" style="font-size:1.09em;">— Elena, diye fısıldadı.</span></p>

      <p class="paragraf"><span class="regular-1" style="font-size:1.09em;">— Adın Elena mı?</span></p>

      <p class="paragraf"><span class="regular-1" style="font-size:1.09em;">— Evet.</span></p>

      <p class="paragraf"><span class="regular-1" style="font-size:1.09em;">— Peki. Bundan sonra gelecek misin Elena?</span></p>

      <p class="paragraf"><span class="regular-1" style="font-size:1.09em;">— Hayır... Bilmem... Gelirim...</span></p>

      <p class="paragraf"><span class="regular-1" style="font-size:1.09em;">Düşünüyor, kendi kendisiyle mücadele ediyor gibiydi. O anda dışardan duvar saatinin vurduğu duyuldu. Elena titredi. Bana anlatılmaz bir acıyla baktı.</span></p>

      <p class="paragraf"><span class="regular-1" style="font-size:1.09em;">— Kaçtı? diye sordu.</span></p>

      <p class="paragraf"><span class="regular-1" style="font-size:1.09em;">— On buçuk galiba.</span></p>

      <p class="paragraf"><span class="regular-1" style="font-size:1.09em;">Korkudan bir çığlık atarak:</span></p>

      <p class="paragraf"><span class="regular-1" style="font-size:1.09em;">— Aman Tanrım! dedi, koşmaya başladı.</span></p>

      <p class="paragraf"><span class="regular-1" style="font-size:1.09em;">Antrede yakaladım.</span></p>

      <p class="paragraf"><span class="regular-1" style="font-size:1.09em;">— Dur, seni bırakmam böyle. Neden korkuyorsun? Geç mi kaldın?</span></p>

      <p class="paragraf"><span class="regular-1" style="font-size:1.09em;">— Evet, habersiz çıkmıştım. Bırakın da gideyim. Döver şimdi beni...</span></p>

      <p class="paragraf"><span class="regular-1" style="font-size:1.09em;">Son sözleri besbelli ağzından kaçırmıştı. Ellerimden kurtulmaya çabalıyordu.</span></p>

      <p class="paragraf"><span class="regular-1" style="font-size:1.09em;">— Dur, debelenme. Ben de Vasilyevski Ostrov’da Onüçüncü Sokağa gideceğim. Ben de geç kaldım; seni arabayla götürürüm. Gelirsin değil mi? Yürümektense...</span></p>

      <p class="paragraf"><span class="regular-1" style="font-size:1.09em;">Elena büsbütün ürktü.</span></p>

      <p class="paragraf"><span class="regular-1" style="font-size:1.09em;">— Olmaz, benimle gelemezsiniz, olmaz!</span></p>

      <p class="paragraf"><span class="regular-1" style="font-size:1.09em;">Evine gitmem düşüncesi bile onu allak bullak etmişti.</span></p>

      <p class="paragraf"><span class="regular-1" style="font-size:1.09em;">— Kızım, sana Onüçüncü Sokak’ta işim var, diyorum. Seninle beraber gelmeyeceğim, korkma. Arabayla daha çabuk gidersin, haydi.</span></p>

      <p class="paragraf"><span class="regular-1" style="font-size:1.09em;">Koşa koşa aşağı indik. İlk karşılaştığımız, hem de çok kötü bir arabaya atladık. Elena’nın benimle arabaya binmeye razı oluşu telaşının derecesini gösteriyordu. İşin garibi ona soru sormaya cesaret edemiyordum. Bir aralık evde kimden bu kadar korktuğunu sormaya kalkışınca ellerini sallayarak arabadan atlamak istedi. “Pek esrarlı bir çocuk...” diye düşündüm.</span></p>

      <p class="paragraf"><span class="regular-1" style="font-size:1.09em;" xml:lang="en-US">Arabada pek iğreti oturuyordu. Her sarsılışta tutunmak için kirli, ufak, çatlak içinde sol eliyle paltomu yakalıyordu. Öbür eliyle kitaplarını sımsıkı tutuyordu. Halinden bu kitapların onun için çok değerli olduğu anlaşılıyordu.</span></p>

      <p class="paragraf"><span class="regular-1" style="font-size:1.09em;" xml:lang="en-US">Eteğini dizleri üzerine çekerken açılan bacağını görünce şaşırdım. Kızın ayağında çorap yoktu, yırtık ayakkabılarını öylece giymişti. Hiçbir şey sormamaya karar verdiğim halde dayanamadım:</span></p>

      <p class="paragraf"><span class="regular-1" style="font-size:1.09em;" xml:lang="en-US">— Çorabın yok mu senin? Böyle nemli, soğuk havada çorapsız gezilir mi?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Yok çorabım...</span></p>

      <p class="paragraf"><span class="regular-1" style="font-size:1.09em;" xml:lang="en-US">— Herhalde birisinin yanındasın. Sokağa çıkarken çorap istemedin mi?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Kendim böyle istiyorum.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ama hastalanıp ölürsün.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ölürsem öleyim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Yanıt vermek istemediği, sorulara kızdığı belliydi.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">İhtiyarın, önünde öldüğü evi göstererek,</span></p>

      <p class="paragraf"><span class="regular-1" style="font-size:1.09em;" xml:lang="en-US">— İşte burada öldü, dedim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Elena o yana baktı, sonra bana dönerek yalvaran bir sesle,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ne olur benimle gelmeyin, dedi. Ben size gelirim, muhakkak gelirim. Zaman bulur bulmaz gelirim.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Peki yavrum, sana gelmeyeceğimi söylemiştim. Niye bu kadar korkuyorsun? Pek mutsuzsun galiba...</span></p>

      <p class="paragraf"><span class="regular-1" style="font-size:1.09em;" xml:lang="en-US">Sesi hırçınlaşarak,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Kimseden korktuğum yok benim, dedi.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ama demin, “Beni dövecek,” diyordun.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Varsın dövsün!</span></p>

      <p class="paragraf"><span class="regular-1" style="font-size:1.09em;" xml:lang="en-US">Gözleri parladı:</span></p>

      <p class="paragraf"><span class="regular-1" style="font-size:1.09em;" xml:lang="en-US">— Dövsün, dövsün... diye küçümsemeyle tekrarlıyor, yukarı kalkan üst dudağı titriyordu. Nihayet Vasilyevski’ye geldik. Elena arabacıyı Altıncı Sokağın başında durdurarak atladı, etrafına kaygıyla baktı.</span></p>

      <p class="paragraf"><span class="regular-1" style="font-size:1.09em;">— Gidin buradan; size geleceğim, geleceğim!</span></p>

      <p class="paragraf"><span class="regular-1" style="font-size:1.09em;">Derin bir üzüntüyle bunları tekrarlayarak peşinden gelmemem için yalvarıyordu.</span></p>

      <p class="paragraf"><span class="regular-1" style="font-size:1.09em;">— Hadi çabuk gidin, çabuk!</span></p>

      <p class="paragraf"><span class="regular-1" style="font-size:1.09em;">Dediğini yaptım. Fakat rıhtımdan birkaç adım ilerledikten sonra arabayı gönderdim, tekrar Altıncı Sokağa dönüp koşa koşa karşıya geçtim. Elena çok hızlı yürüdüğü halde henüz pek uzaklaşmamıştı. İkide bir arkaya bakıyordu; onu izleyip izlemediğimi iyice anlamak için bir aralık durdu. Fakat ben ilk evin kapı boşluğuna saklandığım için fark edemedi. Yoluna devam etti, ben de hep karşı taraftan peşindeydim.</span></p>

      <p class="paragraf"><span class="regular-1" style="font-size:1.09em;">Son derece merak içindeydim. Evine giremesem bile hiç olmazsa gittiği evi öğrenmek istiyordum. Garip bir duygunun etkisi altındaydım. Azorka öldüğü zaman dedesinin hali de bende aynı etkiyi bırakmıştı.</span></p>
    </div>
  </div>
</body>
</html>
