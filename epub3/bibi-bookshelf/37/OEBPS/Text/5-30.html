<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-30.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-30.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-3-4" xml:lang="en-US">IV</p>

      <p class="paragraf"><span class="regular-1" style="font-size:1.09em;">Bir süre hepimiz sessiz kaldık. Nataşa düşünceli, hüzünlü, yaşamaktan bıkmış bir halde oturuyordu. Bütün taşkınlığı bir anda sönüvermişti. Görmeyen bakışını önüne dikmiş, dalgın bir tavırla Alyoşa’nın elini elinden bırakmıyordu. Çocuk, sessiz sessiz ağlayarak kederini boşaltmaya çalışıyor, arada bir ürkek bir merakla Nataşa’yı süzüyordu. Sonunda çekinerek onu teselli etmeye, darılmaması için yalvarmaya başladı; hep kendini suçluyordu. Bütün gayretiyle babasının bir suçu olmadığını kanıtlamaya çalışıyordu. Birkaç defa bunun hakkında söz edecek oldu ama Nataşa’yı yeniden kızdırmak korkusuyla ses çıkarmadı.</span></p>

      <p class="paragraf"><span class="regular-1" style="font-size:1.09em;">Nataşa’ya sarsılmaz aşkı üzerine yeminler yağdırırken bir yandan da Katya’ya yakınlığını haklı göstermeye çalışıyordu. Katya’yı sadece kardeşi, sevimli, iyi kalpli bir öz kardeşi gibi sevdiğini, durup dururken ondan yüz çevirmenin kaba, haşin bir hareket olacağını söylüyordu. Nataşa ile Katya tanışacak olurlarsa bir daha birbirlerinden ayrılmayacak, bütün anlaşmazlıklar ortadan kalkacaktı.</span></p>

      <p class="paragraf"><span class="regular-1" style="font-size:1.09em;">Alyoşa, bu düşünceye yürekten bağlanmıştı. Nataşa’nın endişelerini anlamadığı gibi babasının söylediklerini de iyice kavrayamamıştı. Anladığı tek şey, ikisinin bozuşmuş olduğuydu; buna son derece üzülüyordu.</span></p>

      <p class="paragraf"><span class="regular-1" style="font-size:1.09em;">Nataşa,</span></p>

      <p class="paragraf"><span class="regular-1" style="font-size:1.09em;">— Babanın yüzünden beni suçlu buluyorsun, değil mi, diye sordu.</span></p>

      <p class="paragraf"><span class="regular-1" style="font-size:1.09em;">— Bütün suç bende olduktan sonra seni nasıl suçlayabilirim Nataşa! Öfkelenmene ben sebep oldum; kızdıktan sonra da beni temize çıkarmak için bütün suçu babama yükledin. Oysa onun olanlardan haberi bile yok.</span></p>

      <p class="paragraf"><span class="regular-1" style="font-size:1.09em;">Alyoşa iyice heyecanlanmıştı:</span></p>

      <p class="paragraf"><span class="regular-1" style="font-size:1.09em;">— Adamcağız buraya ne için geldi, ne buldu! Aklından bile geçirmediği şeyler oldu...</span></p>

      <p class="paragraf"><span class="regular-1" style="font-size:1.09em;">Nataşa’nın üzülerek, sitemle baktığını görünce yutkundu.</span></p>

      <p class="paragraf"><span class="regular-1" style="font-size:1.09em;">— Peki peki, söylemeyeceğim, bir daha söylemeyeceğim; bağışla beni! Sebep hep benim...</span></p>

      <p class="paragraf"><span class="regular-1" style="font-size:1.09em;">— Evet Alyoşa, baban aramıza girerek huzurumuzu kaçırdı. Sen eskiden en çok bana inanırdın; baban kalbine şüphe, güvensizlik soktu. Aramıza kara kedi gibi girip kalbinin yarısını benden aldı...</span></p>

      <p class="paragraf"><span class="regular-1" style="font-size:1.09em;">— Öyle deme Nataşa! Onu kara kediye benzettiğini duysa kim bilir nasıl alınırdı!</span></p>

      <p class="paragraf"><span class="regular-1" style="font-size:1.09em;">— Seni yalancı büyüklüğüyle, sahte iyilikleriyle büyüledi. Zamanla aramızı daha çok açacak.</span></p>

      <p class="paragraf"><span class="regular-1" style="font-size:1.09em;">Alyoşa, artan bir heyecanla,</span></p>

      <p class="paragraf"><span class="regular-1" style="font-size:1.09em;">— Yemin ederim ki hayır! diye bağırdı. “Acele ettik,” dediğine bakma; kızdı da ondan söyledi. Göreceksin, ya yarın ya öbür gün geçer. Ama evlenmemize engel olmayı düşünecek kadar kızmışsa söz veriyorum, onu dinlemeyeceğim! Bunu yapacak kadar kuvvetliyim.</span></p>

      <p class="paragraf"><span class="regular-1" style="font-size:1.09em;">Birdenbire, aklına gelen harika fikre sevinerek,</span></p>

      <p class="paragraf"><span class="regular-1" style="font-size:1.09em;">— Hem bize bu işte kimin yardımı dokunacağını biliyor musun, diye bağırdı: Katya’nın! Göreceksin, ne eşsiz bir insan olduğunu göreceksin! O zaman, sana rakip olarak, bizi birbirimizden ayırmak isteği olup olmadığını da anlarsın. Hele demin benim için, evliliğinin ikinci günü karısından soğuyan erkeklerden olduğumu söylerken çok haksızdın! Bu sözüne üzüldüm doğrusu. Öyle değilim ben! Katya’ya sık sık gittimse...</span></p>

      <p class="paragraf"><span class="regular-1" style="font-size:1.09em;">— Aman, istediğin kadar git Alyoşa. Ben bunu söylemek istemedim. İyice anlayamamışsın. Kiminle istersen mutlu ol. İçinden gelenden fazlasını isteyemem.</span></p>

      <p class="paragraf"><span class="regular-1" style="font-size:1.09em;">Odaya Mavra girdi.</span></p>

      <p class="paragraf"><span class="regular-1" style="font-size:1.09em;">— Çay getireyim mi? Semaver iki saattir kaynayıp duruyor; saat on bir oldu.</span></p>

      <p class="paragraf"><span class="regular-1" style="font-size:1.09em;">Kaba kaba, çıkışır gibi konuşuyordu. Mavra’nın neşesiz, Nataşa’ya kızgın olduğu belliydi. Salıdan beri, pek sevdiği küçükhanımı evleneceği için sevincinden kabına sığamıyordu. Hayırlı haberi bütün apartmana, mahalleye; bakkalına, kapıcısına kadar yaymıştı. Övüne övüne, çok zengin, ayrıca general rütbesine sahip olan Prensin, küçükhanımı oğluna istemek için nasıl geldiğini, neler konuştuklarını kendi kulaklarıyla duyduğunu anlatıp duruyordu. Halbuki şimdi her şey bitmişti. Prens öfkelenerek gitmişti, çay isteyen yoktu. Elbette bütün kabahat küçükhanımdaydı... Mavra, onun Prensle nasıl saygısızca konuştuğunu da duymuştu.</span></p>

      <p class="paragraf"><span class="regular-1" style="font-size:1.09em;">Nataşa,</span></p>

      <p class="paragraf"><span class="regular-1" style="font-size:1.09em;">— Peki, getir, dedi.</span></p>

      <p class="paragraf"><span class="regular-1" style="font-size:1.09em;">— Kahvaltılıkları da getireyim mi?</span></p>

      <p class="paragraf"><span class="regular-1" style="font-size:1.09em;">— Onları da getir...</span></p>

      <p class="paragraf"><span class="regular-1" style="font-size:1.09em;">Nataşa bozuldu. Mavra hırçın bir tavırla,</span></p>

      <p class="paragraf"><span class="regular-1" style="font-size:1.09em;">— Dünden beri hazırlanmaktan bir hal olduk; diye söyleniyordu. Şarabı almak için Nevski’ye gittim. Şimdi de...</span></p>

      <p class="paragraf"><span class="regular-1" style="font-size:1.09em;">Hırsla kapıyı vurarak çıktı. Nataşa kızardı, bana garip garip baktı. Mavra o sırada çayla yiyecekleri getirdi; av eti, birkaç çeşit balık. Yeliseyev’den iki şişe nefis şarap getirerek masaya dizdi. “Bu hazırlık neden acaba?” diye düşündüm.</span></p>

      <p class="paragraf"><span class="regular-1" style="font-size:1.09em;">Nataşa mahçup bir tavırla masaya yaklaştı. Benden utanmışa benziyordu.</span></p>

      <p class="paragraf"><span class="regular-1" style="font-size:1.09em;">— Ben öyleyim Vanya! dedi. Böyle olacağını önceden hissettiğim halde gene de, “Belki sonu böyle gelmez,” diye düşündüm. Alyoşa gelir, gönlümü alır, barışırız, şüphelerim haksız çıkar, siz beni ikna edersiniz... diyordum. Her olasılığa karşı ufak tefek hazırlık yaptım. Belki geç vakte kadar oturup konuşacağımızı düşündüm.</span></p>

      <p class="paragraf"><span class="regular-1" style="font-size:1.09em;">Zavallı Nataşa! Bunları söylerken yanakları kızarıyordu. Alyoşa son derece memnun göründü.</span></p>

      <p class="paragraf"><span class="regular-1" style="font-size:1.09em;">— Aşkolsun Nataşa! diye bağırdı. Demek daha iki saat öncesine kadar bütün şüphelerine inanmıyordun. Yoo, her şeyi düzeltmeliyiz. Mademki bütün bu tatsızlığın sebebi benim, olanları düzeltmek de bana düşer. İzin ver Nataşa, hemen babama gideyim. Onu mutlaka görmem lazım, alınmış, kırılmıştır... Teselli etmeliyim. Her şeyi söyleyeceğim ama seni karıştırmadan, yalnız kendi hesabıma konuşacağım. Durumu düzelteceğim, görürsün. Seni bırakarak ona gitmek isteyişime darılmıyorsun ya? Aklına bir şey gelmesin, ona da acıyorum... Göreceksin, suçsuz olduğunu kanıtlayacak. Ben yarın şafakla buradayım, bütün gün yanından ayrılmayacağım, Katya’ya da gitmeyeceğim.</span></p>

      <p class="paragraf"><span class="regular-1" style="font-size:1.09em;">Nataşa engel olmadı, hatta gitmesinin iyi olacağını söyledi. Şimdi içinde başka bir endişe uyanmıştı: Alyoşa, kendini zorlayarak sabahtan akşama kadar oturmaya başlarsa yüzde yüz ondan bıkacaktı. Babasıyla konuşurken onun adına bir şey söylememesi konusunda uyardı. Onu uğurlarken neşeli görünmeye çalıştı. Alyoşa çıkmak üzereyken birdenbire döndü. Nataşa’yı ellerinden tutarak yanına oturdu. Derin bir sevgiyle yüzüne bakıyordu.</span></p>

      <p class="paragraf"><span class="regular-1" style="font-size:1.09em;">— Nataşa canım, meleğim, kızma bana! Artık hiç kavga etmeyelim olur mu? Hem bana bundan sonra mutlak olarak inanacağına söz ver. Ben de öyle yapacağım. Bak, şimdi aklıma ne geldi. Seninle bir kere, bilmem ne yüzünden kavga etmiştik; suçlu bendim. Özür dilemek istemiyordum ama içim içimi yiyordu. Şehirde sokak sokak dolaştım, arkadaşlarıma uğradım gene avunamadım. Aklımdan, “Ya birdenbire hastalanıp ölürse,” diye geçiyordu. Bunu düşünür düşünmez seni gerçekten ebediyen kaybetmiş gibi sonsuz bir kedere kapıldım. Gözümün önünde birbirinden kötü sahneler canlanıyordu. Mezarına gelip nasıl üzerine kapandığımı düşünüyordum. Mezarını öperken seni bir an olsun, bir daha görmek için, Tanrı’dan bir mucize gerçekleştirmesi için yalvarıyorum... O anda dirilip karşıma çıksan, seni bir an eskisi gibi kollarımda tutabildiğim için mutluluktan ölecektim belki... Bunları aklımdan geçirirken birdenbire şöyle düşündüm: “Tanrı’ya sadece bir anlık kavuşma için böyle yalvarıyordum. Oysa altı aydır birbirimizle ne çok kavga etmiş, küsmüştük. Dargın durduğumuz her gün mutluluğumuzdan bir parça kaybetmiştik. Şimdi, bir an mezardan çıkman için hayatımı vermeye razıydım...” Bunları düşündükçe dayanamadım, sana koştum. Geldiğim zaman beni bekliyordun. O kavgadan sonra nasıl kucaklaştığımız, gerçekten kaybedecekmişim gibi sana nasıl sarıldığım hâlâ hatırımda... Hiç kavga etmeyelim Nataşa! Her kavgadan sonra sonsuz bir üzüntü duyuyorum. Aman Tanrım, seni bırakabileceğimi nasıl düşünebiliyorsun!</span></p>

      <p class="paragraf"><span class="regular-1" style="font-size:1.09em;">Nataşa ağlıyordu. Sımsıkı sarıldılar. Alyoşa bir kere daha, ondan asla ayrılmayacağına yemin etti. Sonra acele acele babasına koştu. Her şeyi yoluna koyacağına kesin olarak emindi.</span></p>

      <p class="paragraf"><span class="regular-1" style="font-size:1.09em;">Nataşa elimi sımsıkı kavrayarak,</span></p>

      <p class="paragraf"><span class="regular-1" style="font-size:1.09em;">— Her şey bitti! Her şey mahvoldu! dedi. Beni seviyor, bu sevgiden asla vazgeçmeyecek; fakat Katya’yı da seviyor, bir süre sonra benden daha çok sevecek. Bu yılan Prens de fırsat kollayarak...</span></p>

      <p class="paragraf"><span class="regular-1" style="font-size:1.09em;">— Dur Nataşa; Prensin dürüst hareket etmediğine ben de inanıyorum ama...</span></p>

      <p class="paragraf"><span class="regular-1" style="font-size:1.09em;">— Söylediklerimin hepsini doğru bulmuyorsun değil mi? Bunu yüzünden anladım. Biraz bekle, haklı olup olmadığımı göreceksin. Ben genel olarak konuştum; onun içinden neler geçirdiğini Tanrı bilir! Korkunç adam... Bu dört gün odamda mekik dokuyup dururken her şeyi anladım. Alyoşa’yı içinde bulunduğu manevi üzüntüden, bana olan sevgisinin verdiği sorumluluktan sıyırmak istiyordu. Evlenme masalını da bu amaçla uydurmuştu. Aramıza sokulup nüfuz etmek, ruh asaletiyle, cömertliğiyle Alyoşa’nın gözünü boyamak için fırsattı bu. Böyle bu Vanya, böyle! Durum düzelmeye başlayınca Alyoşa’nın bana dair üzüntüsü, merakı da yatışır. Kendi kendine, “Bundan sonra nasıl olsa karım olacak; ölünceye kadar benim...” diyecek, elinde olmadan Katya ile daha çok ilgilenecek. Prens, galiba Katya’yı iyice incelemiş; oğlunu benden çok sarabileceğini anlamış. Oh Vanya, şimdi bütün ümitlerim sende, nedense sana yaklaşmak istiyor... Reddetme, hem bir an önce Kontesin evine gitmeye gayret et, ne olur Vanyacığım! Şu Katya ile tanış, iyice incele; nasıl bir kız olduğunu haber ver bana... Beni senin kadar kimse anlayamaz. Nelerle ilgilendiğimi bilirsin. Alyoşa ile arkadaşlığının derecesini, neler konuştuklarını anlamaya çalış. Ama en önemlisi Katya’yı, şu Katya’yı iyice incele... Bana bir kere daha arkadaşlığını ispat et sevgili Vanyacığım! Bu işte yalnız sana güveniyorum.</span></p>

      <p class="paragraf"><span class="regular-1" style="font-size:1.09em;">Eve döndüğüm zaman saat bire geliyordu. Nelly uykulu bir yüzle kapıyı açtı. Bana neşeyle gülümseyerek baktı. Zavallı, uyuduğu için kendi kendine kızıyordu; beni beklemesi gerekirmiş. Birisinin gelip beni sorduğunu, biraz oturduktan sonra bir mektup bırakarak gittiğini anlattı. Mektup Masloboyev’dendi. Beni yarın öğleden sonra, saat bire doğru çağırıyordu. Nelly’ye daha fazla soracaktım ama bunları yarına bırakıp onu yatmaya yolladım. Çocukçağız zaten beni beklemekten yorulmuş, ancak yarım saat kadar uyuyabilmişti.</span></p>
    </div>
  </div>
</body>
</html>
