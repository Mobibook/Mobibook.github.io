<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-4.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-1-4" xml:lang="en-US">IV</p>

      <p class="paragraf"><span class="regular-1" style="font-size:1.09em;">Daha önceden de söylediğim gibi, Prens duldu. Genç yaşında para için evlenmişti. Moskova’da, bütün mal varlığını kaybeden ailesinden ona hemen hemen hiçbir şey kalmamıştı. Vasilyevski’ye birkaç kez haciz gelmişti; borç içindeydi. Yirmi iki yaşında, Moskova’da bakanlıkta çalışmak zorunda kalan Prensin elinde aldığı maaştan tek bir kopek bile kalmıyordu. Hayata ‘eski bir soyun baldırıçıplak evladı’ olarak başladı. Şarap üretip satan bir tüccarın evde kalmış kızıyla evlenmesi onu kurtardı. Elbette şarapçı drahoma işinde Prense kazık attı; gene de karısının parasıyla malikânesinin borçlarını temizleyip refaha kavuşabildi. Prensin kısmetine çıkan tüccar kızı doğru dürüst yazı yazmayı ve konuşmasını bilmeyen, çirkin yüzlü bir zavallıydı. Tek bir güzel yanı vardı: İyi kalpli ve sessizdi. Prens bundan olabildiğince yararlandı. Evlendiklerinin ilk yılında karısı bir oğlan doğurunca ikisini de Moskova’da, kayınpederinin yanında bıraktı, kendisi Sen-Petersburglu soylu bir akrabasının yardımıyla X. eyaletinde oldukça yüksek bir göreve atandı. İçi yükselme hırsıyla yanıyordu. Karısıyla nasıl olsa ne Sen-Petersburg’da ne de Moskova’da oturamayacağını anlayınca şansını taşrada denemeye karar vermişti. Anlattıklarına göre, evlendikleri yıl karısını kabalığı yüzünden nerdeyse öldürüyordu.</span></p>

      <p class="paragraf"><span class="regular-1" style="font-size:1.09em;" xml:lang="en-US">Nikolay Sergeyiç bu söylentilere çok sinirleniyordu. Prensi büyük bir samimiyetle savunuyor, onun böyle adice davranamayacağını söylüyordu. Prenses Valkovskoya yedi yıl sonra ölünce tek başına kalan kocası Sen-Petersburg’a yerleşti.</span></p>

      <p class="paragraf"><span class="regular-1" style="font-size:1.09em;" xml:lang="en-US">Henüz genç ve yakışıklıydı, serveti de kötü sayılmazdı. Esprili ve zevk sahibiydi, neşesi hiç eksik olmazdı. Bütün bu özellikleriyle, gelecek korkusu ve korunmaya ihtiyaç duyanlardan tamamen ayrılıyordu, başı her zaman dikti. Yakınları cazibesinden, ondaki şeytan tüyünden sık sık söz ederlerdi. Kadınlar onun için deli olurdu; sosyetenin sayılı güzellerinden biriyle yaşadığı aşk oldukça gürültü kopartmıştı. Cimri denecek kadar tutumlu olduğu halde gerektiğinde bazı kişilere kumarda yenilir, bunun miktarı ne kadar yüksek olursa olsun buna aldırmaz görünürdü. Fakat Sen-Petersburg’a boşuna gelmemişti: Amacı istediği yere ulaşıp geleceğini garantilemekti. Prens, hatırlı akrabası Kont Nainski’ye iş isteğiyle sıradan biri olarak başvursaydı adam yüzüne bile bakmazdı. Oysa Prensin sosyetedeki başarısı Nainski’nin dikkatini çekmiş, onunla ilgilenmeyi uygun bulmuş, yedi yaşındaki oğluna bakmak için onu evine almıştı.</span></p>

      <p class="paragraf"><span class="regular-1" style="font-size:1.09em;" xml:lang="en-US">Prensin Vasilyevskiye’ye gelişi, İhmenevlerle tanışması da o günlere rastlar. Sonunda Kontun yardımıyla elçiliklerden birinde bir görev alarak Avrupa’ya gitti. Daha sonra gelen haberler biraz garipti: Avrupa’da başından tatsız bir olay geçtiğinden söz ediliyordu. Fakat kimse olayın içyüzünü doğru dürüst bilmiyordu. Sadece, yukarda da söylediğim gibi, dört yüz kişilik bir malikâne aldığı öğrenilmişti. Uzun yıllar sonra Avrupa’dan yüksek bir rütbeyle dönünce Sen-Petersburg’da hemen önemli bir mevki aldı. İhmenevler köylerinde Prensin ikinci kez evlenmek istediğini; soylu, nüfuzlu ve zengin bir aileye gireceğini duymuşlardı. Nikolay Sergeyiç seviniyor, ellerini ovuşturarak, “Artık kodamanlar sınıfının eşiğinde...” diyordu. O sıralar Sen-Petersburg’da, üniversitedeydim; İhmenev’in bana gönderdiği bir mektupta, Prensin evlenmesine ait söylentilerin doğru olup olmadığını araştırmamı istediğini hatırlıyorum. Prense de beni koruması için ayrı bir mektup yazmıştı. Prens mektubunu cevapsız bırakmıştı. Kontun evinde büyüyen Prensin oğlunun sonraları liseye gittiğini ve on dokuz yaşında eğitimini tamamladığını öğrenebilmiştim. Bunları ve Prensin oğlunu çok sevip şımarttığını, bugünden geleceğine ait planlar kurduğunu İhmenevlere bildirdim. Bu bilgileri genç Prensi tanıyan üniversite arkadaşlarımdan öğrenmiştim. Tam o sırada bir gün Nikolay Sergeyiç, Prensten onu bir hayli şaşkınlığa düşüren bir mektup aldı...</span></p>

      <p class="paragraf"><span class="regular-1" style="font-size:1.09em;" xml:lang="ar-SA">Önceden de söylediğim gibi o zamana kadar Nikolay Sergeyiç’e sadece kısa iş mektupları gönderen Prens bu kez aile hayatına ait uzun, samimi, ayrıntılı bir mektup göndermişti. Oğlundan şikâyet ediyordu. Delikanlının kötü davranışlarından söz ediyordu. Galiba her şeye rağmen suçunu hafifletmek için böyle bir çocuğun yaramazlığına önem vermemek gerektiğini de ekliyordu. Yine de oğlunu cezalandırmaya karar vermişti. Onu korkutmak için bir süreliğine köye gönderecekti. Köyde Nikolay Sergeyiç’in denetiminde olacaktı, bu konuda ona olan güvenini yazıyordu. Çapkın oğlunu ailesine kabul ederek bu sakin ortamda akıl öğretmesini, içinden gelirse sevmesini ve en çok arsız davranışlarını düzelterek ‘insan hayatında gerekli olan iyi ve doğru değerleri aşılamasını’ rica ediyordu.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">İhtiyar İhmenev bunu hiç şüphesiz kabul etti. Genç Prensi öz oğullarıymış gibi karşıladılar. Çok geçmeden Nikolay Sergeyiç onu candan sevmeye başladı. Kızı Nataşa’dan ayırmaz oldu. Hatta daha sonraları, Nikolay Sergeyiç daha sonra Prensle aralarındaki ilişki tamamen bittiğinde bile bazen genç Prens Aleksey Petroviç’den eski alışkanlığıyla ‘bizim Alyoşa’ diye söz ederdi. Genç Prens çok sevimli bir çocuktu: Son derece yakışıklı, kız gibi narin ve sinirliydi. Neşeli, saf, soylu bir yapısı, sevgi dolu bir kalbi vardı, aynı zamanda iyiliğin değerini bilen bir gençti. Kısa zamanda İhmenev ailesinin gözbebeği oldu. On dokuz yaşında olmasına rağmen davranışları çocuk gibiydi. Söylendiğine göre oğlunu çok seven babasının onu neden çiftliğe gönderdiğini anlamak güçtü. Sözde çocuk Sen-Petersburg’da işi serseriliğe vurarak babasını üzmüştü.</span></p>

      <p class="paragraf"><span class="regular-1" style="font-size:1.09em;" xml:lang="en-US">Piotr Aleksandroviç mektubunda oğlunun sürgün nedenini bilerek açıklamadığı için İhmenev, Alyoşa’ya bu konuda hiçbir şey sormuyordu. Ama sağdan soldan duyduğuna göre Alyoşa affedilmez bir yaramazlık yapmış, bir kadınla ilişkide bulunmuş, birisini düelloya çağırmış, kumarda da yüklü bir para kaybetmişti. Hatta kaybettiği paranın başkasının olduğu bile söyleniyordu. Başka bir söylentiye göre de, güya Prens oğlunu bir suçu olduğu için değil, kişisel çıkarlarını gözeterek uzaklaştırmıştı. Nikolay Sergeyiç bu söylentilere öfkeyle karşı çıkıyordu. Zaten çocukluğundan ilk gençlik çağına kadar hep babasından ayrı yaşayan Alyoşa da babasına adeta tapıyor, ondan hayranlıkla söz ediyordu; tamamen etkisi altında olduğu belliydi. Arada bir Alyoşa, laf sırasında, babasıyla bir kontesin peşine düştüklerini ve bu konuda babasını yendiğini, Prensin buna çok sinirlendiğini anlatıyordu. Bu hikâyeyi her seferinde coşarak, çocuksu bir saflıkla, neşeli kahkahalarla anlatırdı. Fakat Nikolay Sergeyiç onu hemen susturuyordu. Alyoşa, babasının tekrar evlenmek istediği söylentisini de yalanlamıyordu.</span></p>

      <p class="paragraf"><span class="regular-1" style="font-size:1.09em;" xml:lang="en-US">Köye sürgün edileli aşağı yukarı bir yıl olmuştu. Alyoşa bugünlerde babasına saygılı bir ifadeyle aklı başında bir genç gibi mektuplar yazıyordu. Sonunda Vasilyevskiye’ye öyle alıştı ki, babası yazın köye gelince sürgün delikanlı (önce İhmenevlere danışarak), orada olabildiğince uzun kalmak için izin istedi. Köy hayatının onun için biçilmiş kaftan olduğunu iddia ediyordu. Alyoşa’nın her türlü kararında, aşırı derecede duygulu olmasının, tez canlılığının etkisi vardı. Anlamsız sayılacak derecede uçarı davranışlara sahipti, dış etkilere çok açıktı. İradesine hiç hâkim değildi. Prens oğlunun ricasını kuşkulu bir tavırla dinledi. Zaten Nikolay Sergeyiç eski ‘dostu’nu güçlükle tanıyabildi: Prens Piotr Aleksandroviç başka bir adam olmuştu. İhmenev’e karşı aşırı bir titizlik göstermeye başladı. Çiftliğin hesap işlerinde akıl almaz derecede pinti, hırslı ve garip şekilde kuşkulu davranıyordu. Dost İhmenev buna çok üzüldü, uzun zaman buna inanmak istemedi. O yıl her şey Prensin on dört yıl önceki gelişinden farklı, hatta tam tersiydi. Bu sefer Prens bütün komşularla, elbette kalburüstü olanlarıyla tanıştı: Nikolay Sergeyiç’le görüşmez oldu; ona, emrinde çalışan biri gibi davranıyordu. Sonra birdenbire anlaşılmaz bir şey oldu: Prensle Nikolay Sergeyiç’in arası kesin olarak bozuldu. İki tarafın birbirlerine söyledikleri acı, hakaret dolu sözleri duyanlar vardı. İhmenev sinirlenerek Vasilyevskiye’den ayrıldı; ama sorun bununla da bitmedi. Bütün bölgede çirkin dedikodular yayıldı. Güya Nikolay Sergeyiç, genç Prensin karakterini iyice anladıktan sonra zayıflıklarından faydalanmak istemiş; o sıralar on yedi yaşında olan kızı Nataşa, yirmi iki yaşındaki delikanlının gönlünü çalmış, babasıyla annesi de buna göz yummuşlar. Kurnaz ‘ahlaksız’ Nataşa, saf delikanlıyı büyüleyerek komşu derebeylerin evlerinde sayıları hayli kabarık, yetişkin, gerçekten kibar kızların yüzünü de göstermiyormuş… Hatta iki sevgilinin Vasilyevskiye’den on beş verst ötede Grigoryev köyünde evlenmeyi kararlaştırdıklarını öne sürenler vardı. Bunu Nataşa’nın ailesinden gizli yapıyor gibi görünüyorlarmış ama aslında bütün bunlardan İhmenevlerin haberi varmış, kızlarını alçakça öğütleriyle yönlendirenler onlarmış… Kısacası, bölgenin gerek erkek gerek kadın dedikoducularının bu hikâye etrafında uydurduklarını sıralarsak bir kitaba sığdıramayız. İşin garip tarafı, Prensin de buna inanması, hatta sadece bu nedenle taşradan gönderilen imzasız bir mektup üzerine Vasilyevskiye’ye gelmesiydi. Kuşkusuz Nikolay Sergeyiç’i biraz tanıyanların bile bu suçlamaların hiçbirine inanmaması gerekirdi.</span></p>

      <p class="paragraf"><span class="regular-1" style="font-size:1.09em;" xml:lang="en-US">Buna rağmen, her zaman olduğu gibi ortalığı bir telaş kaplamış, herkes bir şeyler söyleyerek, eleştirerek, kafa sallamaya başlamıştı. Sonunda adamcağızı kesin olarak suçlu çıkarıyorlardı. İhmenev dedikoduculara kızının suçsuzluğunu kanıtlamaya uğraşmayacak kadar onurluydu. Karısı Anna Andreyevna’ya da komşularına bu konuda hiçbir açıklamada bulunmamasını sıkı sıkı öğütlemişti. İftiraya uğraşmış Nataşa’ya gelince; o, aradan bir yıl geçtikten sonra bile bütün söylenenlerden tamamıyla habersizdi. Ailesi olayı büyük bir titizlikle ondan saklıyordu, kızcağız on-on iki yaşında bir çocuk gibi tertemiz bir neşe içindeydi. Diğer yandan da kavga uzadıkça uzuyordu. Bazı kötü niyetli kişiler yangına körükle gitmekten geri kalmıyordu. Sonunda ortaya çıkan bazı ihbarcı ve tanıklar Prensin midesini bulandırmayı başardılar. Onu Nikolay Sergeyiç’in yıllardır devam eden Vasilyevskiye’deki görevinde namustan yana örnek bir yönetici olmadığına inandırdılar. Hatta dediklerine göre üç yıl önce, Nikolay Sergeyiç bir koru satışından on iki bin gümüşü ziyan etmişti... Bu konuda ortada yasal bir yığın delil varmış... Hem de koru satışı için elinde Prensin resmi vekâletnamesi yokmuş; satışı kendiliğinden yaparak Prense sonradan bildirmiş ve onu da satışın gerçekten gerekli olduğuna inandırmış ama aldığı paranın tamamını vermemiş... Kuşkusuz, bütün bunların iftira olduğu sonradan anlaşıldı ama o zamanlar Prens inandı, tanıklar huzurunda Nikolay Sergeyiç’i hırsızlıkla suçladı. İhmenev altta kalmadı, hakarete hakaretle karşılık verdi; kıyamet koptu. Hemen arkasından mahkemelik oldular. Nikolay Sergeyiç, bazı belgelerinin eksikliği ve özellikle onu koruyacak kuvvetli tanıdıklarının olmaması, ayrıca böyle işlerdeki acemiliği yüzünden davayı daha başından kaybetmeye başladı. Çiftliğine haciz geldi. Buna çok sinirlenen ihtiyar, davayı yakından izleyebilmek için her şeyi bırakarak Sen-Petersburg’a göç etmeye karar verdi; eyalette, yerine deneyimli bir avukatını bıraktı. Galiba Prens, İhmenev’i haksız yere hırpaladığını hemen anlamıştı, ama iki taraf da fazla ileri gittiği için barışmalarına olanak kalmamıştı. İnadı tutan Prens mutlaka davayı kazanmak, eski kâhyasının son geçim aracını da elinden almak için ne gerekirse yapıyordu.</span></p>
    </div>
  </div>
</body>
</html>
