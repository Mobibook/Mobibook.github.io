<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-3.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-1-3" xml:lang="en-US">III</p>

      <p class="paragraf"><span class="regular-1" style="font-size:1.09em;">Nikolay Sergeyiç saygıdeğer, ama servetini kaybetmiş, toprak sahibi, köylü bir aileden geliyordu. Gene de kendisine içinde yüz elli can bulunan iyi bir çiftlik kalmıştı. Yaşı yirmiye gelince süvari subayı oldu. İşleri oldukça iyi gidiyordu; ama altıncı hizmet yılında uğursuz bir günde tüm mal varlığını kumarda kaybetti. Sabaha kadar uyuyamadı. Ertesi gece tekrar oyun masasına oturdu, elinde son kalan tek mal varlığını, atını ortaya koydu. Kazandı. Bir el daha, bir daha derken yarım saat içinde köylerinden birini geri alabildi. Son sayıma göre İhmenevka köyünde altmış can vardı. Nikolay Sergeyiç oyuna ‘paydos’ etti. Ertesi gün istifasını verdi. Yüz can, bir daha geri gelmemek üzere elinden gitmişti... İki ay sonra teğmen rütbesiyle emekliye ayrıldı ve köyüne döndü. O günden sonra kumarda kaybettiklerini bir daha hiç konu etmedi. Cana yakınlığıyla bilindiği halde, ona bu olayı hatırlatan kim olursa olsun dostluğu bozulurdu. Köye yerleşince kendini bütün varlığıyla çiftçiliğe verdi. Otuz beş yaşındayken yoksul, ama soylu bir ailenin kızıyla evlendi. Anna Adreyevna Şumilova drahomasız, çeyizsiz evlenmişti, ama göçmen Madam Mont-Reveche’in soylu kızların devam ettiği yatılı okulunda okuduğu için ömrünün sonuna kadar bununla övündü durdu. Oysa onun orada neler okuyup öğrendiğini anlayan tek kişi yoktu. Nikolay Sergeyiç çiftçilikte dev adımlarla ilerledi. Yöredeki komşu toprak sahipleri ondan ders alıyordu. Birkaç yıl sonra yüz canlık Vasilyevskiye köyünün sahibi Prens Piotr Aleksandroviç Valkovski ansızın Sen-Petersburg’dan geldi. Gelişi bölgede büyük heyecan yarattı. Prens, ilk gençliğini geride bırakmıştı ama gene de oldukça genç sayılırdı.</span></p>

      <p class="paragraf"><span class="regular-1" style="font-size:1.09em;">Nüfuzlu kimselerle olan yakınlığı, rütbe sahibi, yakışıklı ve bekâr oluşuyla bölgenin bütün genç kız ve kadınlarının ilgisini üzerinde topladı. Akraba oldukları valinin, Prens için konağında düzenlediği parlak karşılama törenini anlata anlata bitiremiyorlardı: Prensin cana yakınlığı, kentin bütün kadınlarını ‘deli etmişti’ vb... Kısaca, Prens, taşrada pek seyrek görünüp etrafın gözlerini kamaştıran Sen-Petersburg sosyetesine mensup, seçkin bir kişiydi. Bununla beraber Prens, genellikle, çıkarı olmadığı kimselerle, kendisinden aşağı bulduklarıyla pek fazla ilgilenmiyordu. Çiftlik komşularıyla tanışmaya gerek duymadı ve bu nedenle de epey düşman kazandı. Böylece, durup dururken Nikolay Sergeyiç’i ziyaret etmesi herkesi şaşırttı. Ama aslına bakılırsa, Nikolay Sergeyiç Prensin en yakın komşusuydu. İhmenev’in evinde herkes Prensin etkisi altında kaldı. Karı koca onu ilk gördükleri andan itibaren onun cazibesine kapıldılar; özellikle Anna Adreyevna, Prense bayılıyordu. Çok geçmeden Prens resmiyeti tamamen kaldırdı, her gün evlerine girip çıkıyor, İhmenevlerin kötü piyanosunun başına geçerek hem çalıyor, hem şarkı söylüyordu. İhmenevler; böyle sevimli, cana yakın bir adam için bütün komşuların gururlu, kendini beğenmiş, duygusuz bir egoist olduğunu söylemelerine şaşıyorlardı. Prens, özü sözü doğru, çıkar gözetmeyen Nikolay Sergeyiç’den hoşlanmış olmalıydı. Az sonra işin aslı ortaya çıktı. Prens, Vasilyevskiye’ye çiftliğin kâhyasını işten atmak için gelmişti. Kâhya hilekâr, madrabaz, aç gözlü bir Alman tarım uzmanıydı. Saygı uyandıran beyaz saçlarıyla gözlüklerine, kemerli burnuna rağmen hiç çekinmeden çalıyordu. Ayrıca birkaç köylüye işkence ederek ölümlerine sebep olmuştu. Sonunda İvan Karloviç suçüstü yakalandı, buna çok kırıldı, yüzsüzce Alman şerefinden bahsetti durdu ama, gene de işinden, hem de oldukça yüz kızartıcı biçimde kovuldu. Prensin yeni bir kâhyaya gereksinimi vardı. Örnek bir yönetici, yüzde yüz namus simgesi olan Nikolay Sergeyiç’i seçti. Galiba Prens, bu işi üzerine almak için Nikolay Sergeyiç’den öneri bekliyordu, ama istediği gibi olmadı. Bunun üzerine Prens günün birinde önerisini hem dostça, hem de çok saygılı bir biçimde yaptı. İhmenev önce kabul etmedi, fakat oldukça yüklü olan aylık Anna Andreyevna’yı kandırmaya yetti. Prensin, her seferinde artırdığı iltifatlar işi büsbütün perçinledi. Prens amacına ulaştı. Anlaşılan insan sarrafıydı. İhmenevlerle tanıştıktan kısa bir süre sonra karşısında nasıl bir adam olduğunu kavradı. İhmenev’in ancak gönlünü kazanarak onu elde edebileceğini, aksi halde paranın pek bir işe yaramayacağını anladı. Oysa ona gözleri kapalı güvenebileceği bir çiftlik kâhyası gerekiyordu. Vasilyevskiye’yi böyle bir adama teslim ederek bir daha oraya uğramamayı tasarlıyordu. İhmenev’i adeta büyülemişti; adamcağız Prensin dostluğuna içten inanıyordu. Nikolay Sergeyiç; haklarında kim ne derse desin, Rusya’nın has, candan, saflık derecesinde romantik adamlarından biriydi. Tanrı bilir neden, onlar bir kimseyi sevdiler mi gülünç derecede bir dostlukla bağlanıp canlarını vermeye hazırdırlar.</span></p>

      <p class="paragraf"><span class="regular-1" style="font-size:1.09em;">Yıllar geçti. Prensin çiftliği bereket, bolluk içinde geliştikçe gelişiyordu. Vasilyevskiye’nin sahibiyle kâhyası arasındaki ilişkiler oldukça iyiydi; birbirleriyle resmi iş yazışmalarıyla haberleşiyorlardı. Prens çiftliği yönetme biçimine karışmamakla beraber, bazen, Nikolay Sergeyiç’i hayrete düşüren pratik, tam bir işadamına uygun öğütler veriyordu. Har vurup harman savurmaktan hoşlanmadığı, hatta kazanmasını bildiği belliydi. Vasilyevskiye’ye gelişinden aşağı yukarı beş yıl sonra Nikolay Sergeyiç’e aynı eyalette, dört yüz canlı, oldukça büyük bir malikâne satın alması için vekâletname göndermişti. Nikolay Sergeyiç içten sevindi. Zaten Prensin başarısı, işinde ilerleme ve yükselmesine ait haberlerle öz kardeşiymiş gibi ilgileniyordu. Özellikle Prens ona aşırı bir güven gösterince Nikolay Sergeyiç pek duygulandı. Durum şöyleydi... Ama başlamadan önce hikâyemin önemli kahramanlarından biri olan Prens Valkovski’nin hayatına ait bazı özelliklerden söz etmeyi gerekli görüyorum.</span></p>
    </div>
  </div>
</body>
</html>
