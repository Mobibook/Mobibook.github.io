<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-32.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-32.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-3-6" xml:lang="en-US">VI</p>

      <p class="paragraf"><span class="regular-1" style="font-size:1.09em;" xml:lang="en-US">Tam saat yedide Masloboyev’deydim. Beni kollarını açarak, olanca sesiyle bağıra çağıra karşıladı. Çakırkeyifti. Fakat en çok, benim için özenerek yaptıkları hazırlıklara şaştım. Bekledikleri belliydi. Gösterişli bir örtüyle örtülü yuvarlak masada, bakır, güzel bir semaver kaynıyordu. Kristal, gümüş ve fağfur çay takımları pırıl pırıldı. Üzerinde başka çeşit ama gene de birincisi kadar ağır bir örtü serili öbür masada tabaklar içinde en iyi şekerler, sulu ve kuru Kiev reçelleri, marmelat, pestil, elmasiye, Fransız reçelleri, portakal, elma, üç dört çeşit fındık fıstık vardı; kısacası tam bir manav dükkânıydı... Sakız gibi bir örtüyle örtülü üçüncü masada çeşitli mezeler sıralanmıştı: Havyar, peynir, ciğer ezmesi, salamlarla dumanlı jambon, lakerda; zarif, küçük kristal sürahilerde cins cins, renk renk, yeşil, yakut kırmızısı, kahverengi, altın sarısı votkalar dizilmişti. Yemek masasından az ötede, gene beyaz örtüyle örtülü küçük bir masada, içinde şampanya şişeleri bulunan iki küçük kova duruyordu. Kanepenin önündeki masada Sauternes, Lafite ve konyak şişeleri vardı; hepsi Yeliseyev’den, en pahalı şaraplardı. Çay masası önünde Aleksandra Semyonovna oturuyordu. Giyimi kuşamı sade olduğu halde itinalı, zarifti; çok da yakışmıştı. Galiba bunun farkında olduğu için biraz gururlanıyordu. Beni karşılarken adeta resmi bir tavır takındı. Körpe yüzü neşe ve memnuniyetten parlıyordu. Masloboyev’in sırtında zengin bir ropdöşambr, temiz, şık bir gömlek, ayaklarında güzel, Çin işi terlikler vardı. Gömleğinin gerekli gereksiz yerlerine son moda düğmeler dikiliydi; kol düğmesi takmıştı. Saçlarını da modaya uygun şekilde yandan ayırıp sıkı taramış, pomatlamıştı.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">Şaşkınlıktan ağzım açık, odanın ortasında dikilmiş, kâh Masloboyev’e, kâh Aleksandra Semyonovna’ya bakıyordum. Kadıncağızın zevkten ağzı kulaklarına vardı. Sonunda dayanamadım,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bu ne Masloboyev, bu gece toplantın mı var, diye bağırdım.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Yo, yalnız sen varsın.</span></p>

      <p class="paragraf"><span class="regular-1" style="font-size:1.09em;" xml:lang="en-US">Meze sofrasını gösterdim:</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ya bunlar? Bir alay asker doyar bununla...</span></p>

      <p class="paragraf"><span class="regular-1" style="font-size:1.09em;" xml:lang="en-US">Masloboyev:</span></p>

      <p class="paragraf"><span class="regular-1" style="font-size:1.09em;" xml:lang="en-US">— En önemlisini unuttun; doyduktan sonra susuzluğu giderecek şeyler de var, diye ekledi.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bunlar hep benim için mi?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Hem de Aleksandra Semyonovna için. Zaten onun icadı bu.</span></p>

      <p class="paragraf"><span class="regular-1" style="font-size:1.09em;">— Daha neler! Böyle olacağını biliyordum zaten! Doğru dürüst konuk ağırlayamayız, hemen takılır!</span></p>

      <p class="paragraf"><span class="regular-1" style="font-size:1.09em;">Aleksandra Semyonovna kızardı ama yüzündeki memnunluk kaybolmadı.</span></p>

      <p class="paragraf"><span class="regular-1" style="font-size:1.09em;">— İnanır mısın, bu akşam geleceğini duyar duymaz telaşlandı.</span></p>

      <p class="paragraf"><span class="regular-1" style="font-size:1.09em;">— Bu da yalan işte... Hiç de sabahtan değil, dün geceden beri. Dün akşam eve dönüşünde, beyefendinin bize misafirliğe geleceğini söylemiştin...</span></p>

      <p class="paragraf"><span class="regular-1" style="font-size:1.09em;">— Yanlış duymuşsun.</span></p>

      <p class="paragraf"><span class="regular-1" style="font-size:1.09em;">— Hiç de yanlış duymadım, öyle dedin. Yalan söylemem ben. Hem neden misafirimizi ağırlamayalım? Tanrı’nın günü kuş gibi oturuyoruz; ne gelen var ne giden! Oysa neyimiz eksik, şükürler olsun. Başkaları da, herkes gibi yaşamayı bizim de bildiğimizi görsün!</span></p>

      <p class="paragraf"><span class="regular-1" style="font-size:1.09em;">Masloboyev,</span></p>

      <p class="paragraf"><span class="regular-1" style="font-size:1.09em;">— Özellikle sizin ne mükemmel bir ev hanımı olduğunuzu öğrensin; diye ekledi. Bunu anladık ama benim ne suçum var? Hollanda keteninden gömlek giydirdi, kol düğmeleri, Çin işi terlik, ropdöşambr falan... Saçlarımı kendi eliyle tarayıp pomatladı, bergamot muydu neydi... Bir de Krem-brül diye bir koku sürmek istedi, ama dayanamadım ve bir koca gibi davranarak buna itiraz ettim.</span></p>

      <p class="paragraf"><span class="regular-1" style="font-size:1.09em;">Aleksandra Semyonovna kıpkırmızı kesildi.</span></p>

      <p class="paragraf"><span class="regular-1" style="font-size:1.09em;">— Kim demiş bergamot diye! Süslü, porselen kutu içinde en iyi Fransız pomadı. Siz hak verin İvan Petroviç; ne tiyatroya, ne bir danslı toplantıya gönderir. Durmadan elbise alır ama ne yapayım bunları? Süslenir püslenir, tek başıma odada dolaşırım. Geçen gün yalvarmalarıma dayanamadı; onu tiyatroya gitmek için kandırdım. İğne takayım diye bir dakika yalnız bıraktım, o da hemen soluğu büfede aldı. Bir-iki derken tamam oldu... Elbette gidemedik. Tek bir Tanrı kulu misafir gelmez bize... Yalnız sabahları, iş için birtakım adamlar geliyor, o zaman da beni dışarı çıkarıyorlar. Yoksa ne isterseniz var bizde... Çifte çifte semaverler, çay takımları, cici cici fincanlar, hepsi de hediye... Yiyecek de getiren oluyor. Dışardan yalnız şarap, pomat, meze gibi şeyler alıyoruz. Sizin için dışardan şu ciğer ezmesiyle jambonu, bir de şeker aldık. Tam bir yıldır bir konuk hayali kuruyordum; bir konuk ama gerçek bir konuk gelsin de ona neyimiz varsa gösterip ağırlayalım, diyordum. Gelen bizi takdir eder, memnun kalırdık. Oysa bu aptalı boşuna süslemişim; buna layık değil, pasaklı gezmekten hoşlanıyor. Üzerindeki ropdöşambra bakın, birisinin hediyesi... Yakışır mı ona? İçmekten başka düşüncesi yok. Bak, göreceksiniz, size çaydan önce votka ikram edecektir.</span></p>

      <p class="paragraf"><span class="regular-1" style="font-size:1.09em;">— Aferin, ne iyi düşündün! Birer kadehçik likör parlatalım da içimiz aydınlansın. Sonra sıra öbürlerine gelir.</span></p>

      <p class="paragraf"><span class="regular-1" style="font-size:1.09em;">— Demedim mi!</span></p>

      <p class="paragraf"><span class="regular-1" style="font-size:1.09em;">— Merak buyurma Saşenka, sağlığına birer konyaklı çay da içeriz.</span></p>

      <p class="paragraf"><span class="regular-1" style="font-size:1.09em;">Genç kadın ellerini birbirine vurarak,</span></p>

      <p class="paragraf"><span class="regular-1" style="font-size:1.09em;">— Tamam! diye bağırdı. Altı rublelik Çin çayı; önceki gün bir tüccar hediye getirdi, o da bunu konyakla içiyor. Uymayın ona İvan Petroviç, bir bardak vereyim size... Göreceksiniz, çok nefis bir çay!</span></p>

      <p class="paragraf"><span class="regular-1" style="font-size:1.09em;">Semaverin etrafında telaşlanmaya başladı. Anlaşılan bunlar beni gecenin ileri saatlerine kadar konuk etmeyi düşünüyorlardı. Bir yıldır konuk bekleyen Aleksandra Semyonovna acısını benden çıkarmak istiyordu. Ama bu işime gelmedi. Yerime otururken,</span></p>

      <p class="paragraf"><span class="regular-1" style="font-size:1.09em;">— Bak Masloboyev, dedim. Ben oturmaya değil, iş için geldim, sen de beni anlatacakların olduğu için çağırdın, değil mi?</span></p>

      <p class="paragraf"><span class="regular-1" style="font-size:1.09em;">— İş ayrı, dostça sohbet ayrı.</span></p>

      <p class="paragraf"><span class="regular-1" style="font-size:1.09em;">— Yoo azizim, bu hususta beni mazur gör. Sekiz buçuk oldu mu, hoşça kal. İşim var, söz verdim...</span></p>

      <p class="paragraf"><span class="regular-1" style="font-size:1.09em;">— Tahmin etmem. Hem insaf et canım, Aleksandra Semyonovna’nın haline bak, şaşkına döndü zavallı. Boşuna mı pomatladı beni? Bergamot sürdük, boru mu bu!</span></p>

      <p class="paragraf"><span class="regular-1" style="font-size:1.09em;">— Şakayı bırak Masloboyev. Aleksandra Semyonovna’ya gelecek hafta, mesela cuma günü yemeğe gelmeye söz veriyorum. Fakat bugün olmaz, bir yere gitmem lazım. Şimdi şu söylemek istediklerinden söz et de...</span></p>

      <p class="paragraf"><span class="regular-1" style="font-size:1.09em;">— Yalnız sekiz buçuğa kadar mı kalacaksınız?</span></p>

      <p class="paragraf"><span class="regular-1" style="font-size:1.09em;">Gerçekten nefis bir bardak çay uzatan Aleksandra Semyonovna’nın sesi ürkek, acıklıydı; neredeyse ağlayacaktı. Masloboyev,</span></p>

      <p class="paragraf"><span class="regular-1" style="font-size:1.09em;">— Üzülme Saşenka, boş laf bunlar! diye atıldı. Kalır, kalır, saçma! Sen bana, böyle nerelere dadandığını anlat bakalım Vanya. Sormak ayıp olmazsa, ne işler peşindesin? Her gün şuraya buraya koşturup duruyorsun, çalıştığın yok...</span></p>

      <p class="paragraf"><span class="regular-1" style="font-size:1.09em;">— Niye soruyorsun? Ama belki sonra söylerim. Sen önce bana, dün akşam evde olmayacağımı bildiğin halde –söylemiştim sana bir yere gideceğimi– neden geldiğini anlat.</span></p>

      <p class="paragraf"><span class="regular-1" style="font-size:1.09em;">— Sonradan hatırladım, aklımdan çıkmıştı. Gerçekten iş için görüşecektim ama en çok Aleksandra Semyonovna’nın gönlünü yapmak istedim. “Bak dedi, birisi çıktı işte; bir arkadaşın var, niye çağırmıyorsun?” Kardeşim, dört gündür senin yüzünden başımın etini yiyor. Şu bergamot için öbür dünyada kırk günahımın bağışlanacağı muhakkak... Hay hay, dedim; bir gece otururuz, fena olmaz. Ufak bir hile kattım; mektubumda, “Gelmezsen işimiz zor,” diye yazdım.</span></p>

      <p class="paragraf"><span class="regular-1" style="font-size:1.09em;">Bir daha böyle hareket etmeyip doğru haber vermesini rica ettim. Bununla beraber Masloboyev’in açıklaması beni tatmin etmemişti.</span></p>

      <p class="paragraf"><span class="regular-1" style="font-size:1.09em;">— Öğlen geldiğimde benden niçin kaçtın, diye sordum.</span></p>

      <p class="paragraf"><span class="regular-1" style="font-size:1.09em;">— O zaman gerçekten işim vardı; bak şu kadarcık yalanım yok!</span></p>

      <p class="paragraf"><span class="regular-1" style="font-size:1.09em;">— Prensle mi?</span></p>

      <p class="paragraf"><span class="regular-1" style="font-size:1.09em;">Aleksandra Semyonovna baygın bir sesle:</span></p>

      <p class="paragraf"><span class="regular-1" style="font-size:1.09em;">— Çayımızı beğendiniz mi, diye sordu.</span></p>

      <p class="paragraf"><span class="regular-1" style="font-size:1.09em;">Deminden beri çayını övmemi bekliyordu, aklıma gelmemişti.</span></p>

      <p class="paragraf"><span class="regular-1" style="font-size:1.09em;">— Pek nefis, Aleksandra Semyonovna, fevkalade. Bu kadar güzel çay içmemiştim.</span></p>

      <p class="paragraf"><span class="regular-1" style="font-size:1.09em;">Aleksandra Semyonovna memnuniyetten kızardı, bir bardak daha doldurmaya koştu.</span></p>

      <p class="paragraf"><span class="regular-1" style="font-size:1.09em;">Masloboyev,</span></p>

      <p class="paragraf"><span class="regular-1" style="font-size:1.09em;">— Prens! diye bağırdı. Şu Prens yok mu ne madrabaz, ne malın gözü herif o! Bak Vanya, ben de madrabazın biriyim ama onun yerinde olmaktan utanç duyardım. Neyse, çenemi tutayım... Onun hakkında bütün söyleyebileceğim de bu zaten.</span></p>

      <p class="paragraf"><span class="regular-1" style="font-size:1.09em;">— Oysa ben asıl onun hakkında bilgi edinmek istiyordum. Ama bunları sonra konuşuruz. Dün ben yokken Elena’ya şeker verip karşısında oynamak nerden çıktı? Hem tam bir buçuk saat neler anlattın kıza?</span></p>

      <p class="paragraf"><span class="regular-1" style="font-size:1.09em;">Masloboyev, birdenbire Aleksandra Semyonovna’ya dönerek,</span></p>

      <p class="paragraf"><span class="regular-1" style="font-size:1.09em;">— Elena, on bir-on iki yaşında küçük bir kızcağız; şimdilik İvan Petroviç’de kalıyor, diye açıkladı. Sonra, Aleksandra Semyonovna’yı parmağıyla göstererek devam etti:</span></p>

      <p class="paragraf"><span class="regular-1" style="font-size:1.09em;">— Şuna bak Vanya, şuna bak! Tanımadığı bir kıza şeker götürdüğümü duyunca nasıl kızardı; sanki ona tabanca çekmişler gibi birdenbire sallanıverdi! Gözlerinin parlayışına bak! Hadi Aleksandra Semyonovna saklama, kıskançsın! Elena’nın on iki yaşında bir çocuk olduğunu söylemesem saçlarıma dalardın, bergamot bile kurtaramazdı beni!</span></p>

      <p class="paragraf"><span class="regular-1" style="font-size:1.09em;">— Gene de kurtaramaz!</span></p>

      <p class="paragraf"><span class="regular-1" style="font-size:1.09em;">Aleksandra Semyonovna çay masasındaki yerinden sıçrayarak yanımıza geldi. Masloboyev başını korumaya vakit bulamadan saçından bir tutam yakalayarak kuvvetle silkeledi.</span></p>

      <p class="paragraf"><span class="regular-1" style="font-size:1.09em;">— Al sana! Konuğumuzun yanında bir daha kıskanç olduğumu söyleme, söyleme, söyleme!</span></p>

      <p class="paragraf"><span class="regular-1" style="font-size:1.09em;">Kızarmıştı; gülüyordu ama şaka maka Masloboyev’in epey canını yaktı. Sonra bana dönerek, ciddiyetle,</span></p>

      <p class="paragraf"><span class="regular-1" style="font-size:1.09em;">— Utanmadan böyle şeyler söyler, diye ilave etti.</span></p>

      <p class="paragraf"><span class="regular-1" style="font-size:1.09em;">— Çektiklerimi görüyorsun ya Vanya. Bunun üzerine birer votka içmek şart!</span></p>

      <p class="paragraf"><span class="regular-1" style="font-size:1.09em;">Masloboyev saçlarını düzelterek, sürahiyi almak için içki masasına koştu. Fakat Aleksandra Semyonovna ondan önce davrandı, kadehi doldurdu, eline verdi, sevgiyle yanağını okşadı. Masloboyev kabararak bana göz kırptı. Sonra dilini şaklatarak kadehini azametli bir tavırla boşalttı. Kanepeye yanıma yerleşerek,</span></p>

      <p class="paragraf"><span class="regular-1" style="font-size:1.09em;">— Şekerlere gelince, bunu pek iyi hatırlayamıyorum; diye başladı. Onları önceki gün bir bakkaldan aldım, ama ne diye aldım, kendim de bilmiyorum. Kim bilir, belki ulusal ticaret ve sanayiyi korumak amacıyla hareket etmişimdir. Yalnız sokakta sarhoş sarhoş yürürken çamura düştüğüm aklımda kaldı; saçlarımı yolarak, hiçbir işe yaramadığım için acı acı ağlıyordum. Elbette şekeri unuttum, cebimde kalmış. Dün senin evde kanepede, o şekerlerin üstünde otururken hatırladım. Oyun oynamama gelince, o da hep sarhoşluktan... Dün oldukça keyifliydim. Çakırkeyifken, hayatımdan memnunsam oynarım bazen. Hepsi bu kadar. Sonra bu öksüz yavru merhamet damarımı kabarttı. Ama kız küsmüş gibi, bir türlü konuşmuyordu benimle... Neşelendireyim diye oynamaya başladım, şeker ikram ettim.</span></p>

      <p class="paragraf"><span class="regular-1" style="font-size:1.09em;">— Yoksa bunları Elena’nın ağzını aramak için mi yapıyordun? Evde olmadığımı bildiğin halde gelişin sırf baş başa konuşup bir şeyler öğrenmek içindi; değil mi Masloboyev? Bir buçuk saat oturduğunu, ölen annesini tanıdığına inandırarak Elena’yı konuşturmaya çalıştığını da biliyorum.</span></p>

      <p class="paragraf"><span class="regular-1" style="font-size:1.09em;">Masloboyev göz kırparak kurnazca sırıttı.</span></p>

      <p class="paragraf"><span class="regular-1" style="font-size:1.09em;">— Buluş fena değil. Ama bilemedin Vanya! Hoş, fırsat düşünce öğrenmeli ama bu sefer öyle değildi. Dinle beni eski dostum; şu anda, her zamanki gibi oldukça sarhoşum; ama şunu bil ki Filip, kötü bir amaçla seni asla aldatmaz, yani kötü bir amaçla...</span></p>

      <p class="paragraf"><span class="regular-1" style="font-size:1.09em;">— Kötü maksat olmazsa?</span></p>

      <p class="paragraf"><span class="regular-1" style="font-size:1.09em;">— Eh... kötü amaç olmazsa da öyle. Bırak bunları canım. İçelim de konuya gelelim.</span></p>

      <p class="paragraf"><span class="regular-1" style="font-size:1.09em;">Kadehini diktikten sonra devam etti:</span></p>

      <p class="paragraf"><span class="regular-1" style="font-size:1.09em;">— İş dediysem önemli değil zaten. Şu Bubnova’nın, çocuğu yanında tutmaya hiç hakkı yokmuş; hepsini öğrendim. Evlat edinmek için resmi işlemler yapılmamış. Ölen kadın, karıya borçlanmış, o da kızcağızı yanında alıkoymuş. Bubnova hilebaz, cadı karının biridir ama bütün saçı uzunlar gibi ahmaktır. Kızın annesinin belgeleri muntazam, her şeyi tertemiz. Elena senin yanında kalabilir. Gerçi iyiliksever bir aile onu evlatlık edinip sürekli alsa daha iyi olurdu ya... Ama şimdilik sende kalsın. Önemi yok, ben sorunu hallederim. Bubnova ağzını açamaz. Yalnız kızın ölen annesi hakkında aşağı yukarı hiçbir şey öğrenemedim. Zaltzman adında birinin dul karısıymış.</span></p>

      <p class="paragraf"><span class="regular-1" style="font-size:1.09em;">— Evet; Nelly de öyle söylemişti.</span></p>

      <p class="paragraf"><span class="regular-1" style="font-size:1.09em;">— Tamam. Şimdi Vanya senden bir ricam var. Ne olur, kabul et!</span></p>

      <p class="paragraf"><span class="regular-1" style="font-size:1.09em;">Masloboyev gayet ciddi bir tavırla konuşuyordu.</span></p>

      <p class="paragraf"><span class="regular-1" style="font-size:1.09em;">— Bana mümkün olduğu kadar ayrıntılarıyla, ne gibi işlerin olduğunu, nerelere gittiğini, günlerce kimlerde kaldığını anlat. Kısmen bir şeyler duydum ama mümkün olduğu kadar ayrıntılı öğrenmem gerekiyor.</span></p>

      <p class="paragraf"><span class="regular-1" style="font-size:1.09em;">Masloboyev’in hali garibime gitti, hatta endişeye düşürdü.</span></p>

      <p class="paragraf"><span class="regular-1" style="font-size:1.09em;">— Ne var? Neden bilmek istiyorsun? Öyle ciddi konuşuyorsun ki...</span></p>

      <p class="paragraf"><span class="regular-1" style="font-size:1.09em;">— Sana bir hizmette bulunmak istiyorum: Uzun lafın kısası bu dostum. Seni kandırmak isteseydim ciddiyetle sormadan da gerekenleri ağzından alırdım. Halbuki sen durup dururken hile yaptığımdan şüpheleniyorsun. Deminki şeker lafını falan anladım ben. Fakat inan bana, gösterdiğim ilgi sadece senin iyiliğin için... Bunun için olduğu gibi anlat.</span></p>

      <p class="paragraf"><span class="regular-1" style="font-size:1.09em;">— Ne yardımından söz ediyorsun Masloboyev? Sözü bir türlü Prense getirmek istemiyorsun; bunu bekliyorum senden. En iyi hizmet budur.</span></p>

      <p class="paragraf"><span class="regular-1" style="font-size:1.09em;">— Prensten mi söz edeyim? Hımm... Peki, açıkça söyleyeyim bari; sana sormak istediklerim de Prens hakkında...</span></p>

      <p class="paragraf"><span class="regular-1" style="font-size:1.09em;">— Ne gibi?</span></p>

      <p class="paragraf"><span class="regular-1" style="font-size:1.09em;">— Dinle; herifin işleriyle epey ilgilendiğinin farkına vardım. O da sana ait bazı şeyler sordu. Dostluğumuzu nasıl öğrendiği hiç önemli değil. Senin için önemli olan, bu Prensten sakınmak. Yahuda’nın ta kendisi... Ondan da beter! Bunun için senin işlerine burnunu soktuğunu anlayınca ürperdim. Gene de henüz kesin bir bilgim yok. Fikir edinmek için sana başvurdum. Çağırmamın sebebi bu... Önemli dediğim iş buydu.</span></p>

      <p class="paragraf"><span class="regular-1" style="font-size:1.09em;">— Hiç olmazsa, Prensten hangi bakımdan sakınmam gerektiğini söyle...</span></p>

      <p class="paragraf"><span class="regular-1" style="font-size:1.09em;">— Peki, söyleyeyim ama benim başka işlerim de var kardeşim, müşterilerimin bana güvenmesi, çenemi tutmama bağlı. Sana hepsini nasıl anlatırım? Kusura bakma, ancak genel bir açıklama yapabilirim. Sırf herifin nasıl bir alçak olduğunu kanıtlamak için yapacağım bunu. Ama önce sen bildiklerini anlat.</span></p>

      <p class="paragraf"><span class="regular-1" style="font-size:1.09em;">Düşündüm, işlerimin Masloboyev’den gizlenecek tarafı yoktu, Nataşa meselesi gizli değildi, hatta bu konuda Masloboyev’in bir dereceye kadar faydası dokunabilirdi. Şüphesiz, anlatırken bazı noktalara dokunmadan geçtim. Masloboyev’i, hikâyemde en çok Prense ait bölümler ilgilendirdi. Birçok yerde beni durdurup bazı şeyler soruyor, tekrarlıyordu. Böylece birçok ayrıntıya dalarak yarım saat kadar anlattım.</span></p>

      <p class="paragraf"><span class="regular-1" style="font-size:1.09em;">Masloboyev,</span></p>

      <p class="paragraf"><span class="regular-1" style="font-size:1.09em;">— Hımm! Kafalı bir kız; diye düşüncesini belirtti. Prens hakkındaki tahminleri çok doğru, daha baştan ne mal olduğunu anlayıp ilişkilerini kesmek iyi doğrusu. Aferin Natalya Nikoleyevna’ya! Şerefine içiyorum. (İçti). Tongaya basmamak için kuru zekâ yetmez, kalp de lazım. Kalbi onu aldatmış. Davayı kaybetti elbette; Prens tuttuğunu koparır, Alyoşa kızcağızı bırakacaktır. En çok İhmenev’e acıdım. O namussuza on bin rubleyi pisi pisine kaptırmış. Davasına kim bakmış acaba? Herhalde kendisi takip etti. Aaaah! Böyledir bu tez yürekli, asil ruhlular! Bir işe yaramazlar. Prense karşı başka türlü hareket etmek gerekirdi. Ben İhmenev’e öyle bir avukat bulurdum ki! Tühh! (Öfkeyle masaya vurdu.)</span></p>

      <p class="paragraf"><span class="regular-1" style="font-size:1.09em;">— Şimdi gelelim Prense...</span></p>

      <p class="paragraf"><span class="regular-1" style="font-size:1.09em;">— Aman, sen de Prensle bozdun. Ne söyleyeyim; herifin lafını ettiğime pişman oldum. Sadece seni bu hilebaza karşı uyarmak istedim Vanya. Onunla tanışan herkes tehlikede demektir. Sen de dikkatli ol, o kadar. Yoksa sana ‘Paris Esrarları’ gibi şeyler mi anlatacağımı sandın? Romancı olduğun nasıl belli! Böyle bir adamın uzun boylu anlatılacak nesi var? Adam adamdır. Bak, örnek olarak ona ait bir hikâye anlatayım. Elbette, olayın geçtiği yeri, şehirleri, kişileri isimlendirmeden anlatacağım. Prensin ilk gençliğinde, memur maaşıyla idare edemediği için zengin bir tüccar kızıyla evlendiğini biliyorsun. Kızı öyle bir hırpalamış ki sorma... Adamın ruhunda var bu Vanya. Sözgelişi söylüyorum bunu... Bir de Avrupa olayı var. Oradayken...</span></p>

      <p class="paragraf"><span class="regular-1" style="font-size:1.09em;">— Bir dakika Masloboyev, Avrupa’ya hangi gidişi bu? Tarihi ne?</span></p>

      <p class="paragraf"><span class="regular-1" style="font-size:1.09em;">— Tam doksan dokuz yıl üç ay önce! Bu sefer başka zengin bir kızı kandırıp Paris’e götürmüş. Öyle de ustalıkla becermiş ki... Kızın babası fabrikatör müymüş, bir şirkete ortak mıymış, iyice bilemiyorum. Zaten sana anlattıklarımı da hep başka ağızlardan duydum. Yalnız bunları aklımın yettiği kadar yorumlayıp kendi fikirlerimi de kattım. Neyse, Prens bu kızı da kafese koymuş. Ne yapıp yapıp kızın babasının şirketine girmiş. Oradakilerin ağzından girip burnundan çıkmış, şirketi hayli tırtıklamış. Gerçi kızın babasında Prense verilen paralara dair birtakım kâğıtlar varmış ama Prenste parayı geri verecek göz nerede! Niyeti paraya el koymak. İhtiyarın kızının güzelliği dillere destanmış. Kıza Schiller’in kardeşlerinden biri, yani bir şair aşıkmış; idealist bir çocuk... Şair, hayalperestmiş ama bir yandan da tüccarmış. Tam bir Alman yani... Pfefferkuhen mi ne?</span></p>

      <p class="paragraf"><span class="regular-1" style="font-size:1.09em;">— Soyadı Pfefferkuhen miymiş?</span></p>

      <p class="paragraf"><span class="regular-1" style="font-size:1.09em;">— Belki de değildir, ne bileyim ben... Zaten iş onda değil. Prens bu defa ihtiyarın kızına sokulmuş, hem öyle sokulmuş ki kızcağızı deli gibi âşık etmiş kendine. Öncelikle adamın kızını, sonra da aldığı paranın senetlerini ele geçirmek istiyormuş... İhtiyarın para çekmecesinin anahtarları kızındaymış. İhtiyar, kızına fazlaca düşkün olduğu için bir türlü evlendirmeye kıyamıyormuş. Ciddi söylüyorum. Bütün isteyenleri kıskanıyormuş; o Pfefferkuhen’i de kovmuş. Garip bir İngilizmiş.</span></p>

      <p class="paragraf"><span class="regular-1" style="font-size:1.09em;">— İngiliz mi dedin? Nerede oluyor bunlar?</span></p>

      <p class="paragraf"><span class="regular-1" style="font-size:1.09em;">— Canım, hemen lafı bölmesene. Olay belki Santa-fe-de-Bogota’da, belki Krakov’da ama en büyük ihtimalle, Nassaou</span> <span class="regular-1 char-style-override-10" style="font-size:1.09em;">Fürstentum</span><span class="regular-1" style="font-size:1.09em;">’unda</span><span class="dipp char-style-override-11" style="font-size:0.82em;"><a class="footnote-link" href="#footnote-225-21" id="footnote-225-21-backlink">21</a></span> <span class="regular-1" style="font-size:1.09em;">geçmiş... Hani Seltz suyu şişelerinin üzerinde Nassaou yazılıdır ya... Bu kadarı yeter mi? Sonra efendim, Prens kızı kandırıp kaçırmış. Kız da, kaçarken, Prensin ısrarıyla babasının bazı belgelerini birlikte götürmüş. Demek böyle aşk da oluyor Vanya! Tövbeler olsun! Oysa namuslu, asil, yüksek ruhlu bir kızmış. Belki de kâğıtların ne olduğunu bilmiyordu. Kızcağız pek kaygılıymış: Babasının bedduasından korkuyormuş. Ama Prens buna da çare bulmuş: Onunla evleneceğine dair bir senet vermiş. Kızı, yalnız bir süre için uzaklaşacaklarına, biraz dolaşıp ihtiyarın öfkesi geçince evli döneceklerine, hep birlikte mutlu bir hayat süreceklerine inandırmış. Zengin olup sonsuza kadar böyle yaşayacaklarmış... Kız inanıp bununla kaçmış. Kızının kaçması ihtiyarı çok kızdırmış ve onu lanetlemiş. Tüm bu olanlardan sonra bir de iflas etmiş. O Frauenmilh de kızın peşinden Paris’e sürüklenmiş. Ticaretini, her şeyi yüzüstü bırakmış. Kıza o derece âşıkmış!</span></p>

      <p class="paragraf"><span class="regular-1" style="font-size:1.09em;">— Dur, hangi Frauenmilh bu?</span></p>

      <p class="paragraf"><span class="regular-1" style="font-size:1.09em;">— Şey... Feyerbah canım! Yo yo... Pfefferkuhen! Adı batsın, Pfefferkuhen! Elbette Prens o kızla evlenemezmiş... Olur mu, evlense, Kontes Hlestova ne dermiş sonra? Baron Fomoykin neler düşünürmüş? Kızı kandırmaktan başka yol yokmuş. Aldatmış. Hem pek utanmazca aldatmış. Önce, zavallıya bir dayak atmadığı kalmış. Sonra evlerine Pfefferkuhen’i dadandırmış. Öteki gide gele genç kadınla arkadaşlığı iyice artırmış. Her akşam baş başa dertleşip ağlaşıyorlarmış. Sonunda Prens bir gün planını uygulamış: Geç vakit eve dönünce kadınla Pfefferkuhen’i baş başa bulmuş; suçüstü yakaladığını iddia ederek ikisini de kapı dışarı etmiş. Kendisi de bir süre için Londra’ya gitmiş. Kadın da hamileymiş; son günleriymiş o sıralar... Bir kız doğurmuş. Şey... Kız değil, oğlan, evet evet, oğlanmış. Volodka adı ile vaftiz etmişler. Pfefferkuhen vaftiz babası olmuş. Artık Pfefferkuhen’le berabermişler. Adamın az çok parası varmış. İsviçre’yi, İtalya’yı, bütün şairane memleketleri gezip görmüşler. O ağlamış, Pfefferkuhen mızmızlanmış, yıllar böylece geçmiş; küçük kız büyümüş. Prensin her işi yolunda gittiği halde canını sıkan bir nokta varmış. Kadından evlilik senedini geri alamamış. Ayrılırken kadın yüzüne, “Alçak adam, beni soydun, namusumu kirlettin, şimdi de bırakıyorsun!” diye bağırmış. “Güle güle git! Ama senedi sana geri vermeyeceğim. Seninle evlenmek istediğimden değil, bu kâğıt seni korkuttuğu için... Bu benim yanımda kalacak.” Prens oralı olmamış. Zaten ‘yüksek ruhlu varlıklar’ böyle namussuzların ekmeğine yağ sürer. Asil oldukları için kolayca aldatılırlar. Ayrıca, kanuna başvurmak gerektiği zaman azametli bir küçümsemeye bürünürler. Bizim kadın da senedi yanında alıkoymuş ama Prens, onun bu senetten faydalanmaktansa kendini asacağını gayet iyi biliyormuş. Bu yüzden aldırdığı yokmuş. Kadın namussuzun suratına tükürmüş ama kucağında bir Volodka varmış; ölse, çocuğun hali harap... Elbette bunu kimsenin düşündüğü yok. Genç dostu, kafasını işletip bir çare bulacak yerde, sadece kuru lafla teselli ediyor, birlikte Schiller’i okuyorlarmış. Günün birinde Bruderşaft da ölmüş.</span></p>

      <p class="paragraf"><span class="regular-1" style="font-size:1.09em;">— Yani Pfefferkuhen, değil mi?</span></p>

      <p class="paragraf"><span class="regular-1" style="font-size:1.09em;">— Evet, evet. Tanrı cezasını versin! Arkasından kadın da ölmüş.</span></p>

      <p class="paragraf"><span class="regular-1" style="font-size:1.09em;">— Bir dakika Masloboyev... Kaç yıl dolaşmış bunlar?</span></p>

      <p class="paragraf"><span class="regular-1" style="font-size:1.09em;">— Tam iki yüz... Efendime söyleyeyim, kadın önce Krakov’a dönmüş. Babası kabul etmemiş, lanetler yağdırmış, o arada kadın da ölmüş; Prens sevinçten deliye dönmüş. Onlar ermiş muradına, biz çıkalım kerevetine! İçelim Vanya kardeşim, içelim!</span></p>

      <p class="paragraf"><span class="regular-1" style="font-size:1.09em;">— Senin, Prensin bu işine burnunu soktuğundan şüpheleniyorum Masloboyev.</span></p>

      <p class="paragraf"><span class="regular-1" style="font-size:1.09em;">— Yoksa bunun böyle olmasını mı istiyorsun?</span></p>

      <p class="paragraf"><span class="regular-1" style="font-size:1.09em;">— İyi ama ne yapabileceğini kestiremiyorum.</span></p>

      <p class="paragraf"><span class="regular-1" style="font-size:1.09em;">— Dinle. Kadın önce dokuz yıl başka bir adla yabancı şehirlerde gezdikten sonra Madrid’e gelmiş. İşte o zaman Prens telaşlanmış. İhtiyarın durumunu, kadının gerçekten dönüp dönmediğini, sağ olup olmadığını öğrenmek istiyormuş. Çocuğun belgelerinin ne olduğunu merak ediyormuş... Daha başka şeyler de var... İğrenç bir adamdır o Vanya; uzak dur ondan! Oysa Masloboyev’den asla ‘namussuzluk’ bekleme. Gerçi namussuz olmasına namussuz ya! Zaten namussuz olmayan adam yoktur. Ama sana karşı değil... Çok sarhoşum; dinle beni! Yakın mı, uzak mı; şimdi mi, gelecek yıl mı bilmem ama bir gün, Masloboyev’in sana oyun oynadığı düşüncesine kapılırsan –hem rica ederim, oyun oynamak sözünü unutma– bil ki Masloboyev kötü bir maksadı olmadan, seni kollayarak hareket etmiştir. O zaman kuşkuya kapılma; gel, endişeni Masloboyev’e dobra dobra, kardeşçe aç. Hadi, içecek misin?</span></p>

      <p class="paragraf"><span class="regular-1" style="font-size:1.09em;">— Hayır.</span></p>

      <p class="paragraf"><span class="regular-1" style="font-size:1.09em;">— Bir şey yer misin?</span></p>

      <p class="paragraf"><span class="regular-1" style="font-size:1.09em;">— İstemem; kusura bakma...</span></p>

      <p class="paragraf"><span class="regular-1" style="font-size:1.09em;">— Def ol öyleyse, dokuza çeyrek var. Kibirlisin! Süren doldu artık.</span></p>

      <p class="paragraf"><span class="regular-1" style="font-size:1.09em;">— O da nesi? Patlayana kadar içti, şimdi de konuğu kovuyor. Hep böyle zaten. Utanmaz adam!</span></p>

      <p class="paragraf"><span class="regular-1" style="font-size:1.09em;">Aleksandra Semyonovna neredeyse ağlayacaktı.</span></p>

      <p class="paragraf"><span class="regular-1" style="font-size:1.09em;">— İkimiz yoldaşlık edemeyiz. Biz âşıkla maşuk burada kalıyoruz. Aleksandra Semyonovna! O generaldir! Yo, yalan söyledim Vanya; sen general değilsin ama ben alçağın biriyim. Şu halime bak, neye benziyorum şimdi? Senin yanında neyim ben? Bağışla, kusuruma bakma Vanya... İzin ver doldurayım...</span></p>

      <p class="paragraf"><span class="regular-1" style="font-size:1.09em;">Boynuma sarılarak ağlamaya başladı. Gitmek için kalkmaya çalıştım, içten kederlenen Aleksandra Semyonovna,</span></p>

      <p class="paragraf"><span class="regular-1" style="font-size:1.09em;">— Aman Tanrım, halbuki yemeğimiz hazır! diye söylendi. Cuma günü gelecek misiniz bari?</span></p>

      <p class="paragraf"><span class="regular-1" style="font-size:1.09em;">— Geleceğim Aleksandra Semyonovna, geleceğim, söz veriyorum.</span></p>

      <p class="paragraf"><span class="regular-1" style="font-size:1.09em;">— Belki ondan böyle... Yani sarhoş olduğu için iğreniyorsunuz. İğrenmeyin İvan Petroviç, iyi adamdır, çok iyidir; sizi öyle seviyor ki! Şu sıralar bana gece gündüz hep sizin sözünüzü ediyor. Benim için kitaplarınızı aldı; daha okumadım. Yarın başlayacağım. Geleceğinize çok seviniyorum. İnsan yüzü gördüğüm yok, kimse kapımızı açmıyor. Bolluk içindeyiz ama gelen gidenimiz yok. Deminden beri konuşmanızı dinliyordum. Çok güzel konuştunuz! Öyleyse cumaya!</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-21-backlink" id="footnote-225-21">21</a> (Alm.): Prenslik. (Ç.N.)</p>
        </div>
      </div>
    </div>
  </div>
</body>
</html>
