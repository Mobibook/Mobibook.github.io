<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-35.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-35.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-3-9" xml:lang="en-US">IX</p>

      <p class="paragraf"><span class="regular-1" style="font-size:1.09em;">Kontesin oturduğu daire çok güzeldi. Fazla gösterişli olmamakla beraber konforluydu, zevkle döşenmişti. Gene de her şeyde bir eğretilik hissediliyordu. Bu, gösteriş için bir yığın eşyayla doldurulmuş, varlıklı bir ailenin sürekli oturduğu evden çok, geçici bir süre için hazırlanmış, sade döşenmiş bir daireydi. Dolaşan söylentilere göre kontes yazın Simbirsk şehrindeki iki kere ipotek edilen, harap olmuş malikânesine gidecek, Prens de onlara eşlik edecekti. Bunu ben de duymuştum. Katya, kontesle birlikte gidince Alyoşa’nın ne yapacağını üzüntüyle düşünüyordum. Korkudan Nataşa’ya bunu henüz açmamıştım. Ama bazı tavırlarından, galiba, onun da bu söylentilerden haberi olduğunu sezdim. Fakat sessizce kabuğuna çekilerek acı çekiyordu.</span></p>

      <p class="paragraf"><span class="regular-1" style="font-size:1.09em;">Kontes beni gayet iyi karşıladı. Sevimli bir tavırla el uzatarak uzun süredir tanışmak istediğini söyledi. Etrafında oturduğumuz masadaki zarif gümüş semaverin başına geçerek çayımızı kendisi hazırlıyordu. Masada benden başka Prens, sosyeteden olduğu belli olan, göğsü nişan dolu, çıtkırıldım, yaşlı, diplomat tavırlı biri vardı. Gözde birisi olduğu anlaşılıyordu. Avrupa’dan yeni dönen kontes, henüz Sen-Petersburg’da arzusuna uygun bir çevre edinememişti. O konuktan başka geleni yoktu. Gözlerimle Katerina Fedorovna’yı aradım; Alyoşa ile başka odadaydı. Orada olduğumuzu duyunca hemen yanımıza geldi. Prens kibarca elini öptü. Kontes gözleriyle beni gösterdi. Prens hemen tanıştırdı. Genç kızı meraklı bir sabırsızlıkla inceliyordum. Ufak tefek, masmavi gözlü, narin bir sarışındı; beyaz elbise giymişti. Yüz ifadesi tatlı, sakindi; Alyoşa’nın dediği gibi, sadece gençlik güzelliği vardı. Eşsiz bir güzellik görmeyi beklediğim için hayal kırıklığına uğramıştım.</span></p>

      <p class="paragraf"><span class="regular-1" style="font-size:1.09em;">Narin, oval yüzünün çizgileri oldukça düzgündü. Gür, gerçekten güzel saçları sade taranmıştı. Bütün bu tavırları ve sakin, meraklı bakışıyla onu dışarıda görsem hiç dikkatimi çekmezdi. Fakat bu sadece başlangıçtaki izlenimimdi. Katya’yı hemen o gece iyice görüp incelemek fırsatını buldum. Elini uzatırken, tek kelime söylemeden saf, ısrarlı bir dikkatle gözlerimin içine bakması garibime gitti, ister istemez gülümsedim. Belli ki karşımda kalbi temiz bir insanın varlığını hissetmiştim. Kontes bakışını ayırmadan Katya’yı izliyordu. Genç kız elimi sıkar sıkmaz adeta aceleyle benden ayrıldı, odanın öbür köşesine, Alyoşa’nın yanına oturdu. Alyoşa benimle selamlaşırken “Bir dakikacık uğradım; hemen oraya gideceğim...” diye fısıldadı.</span></p>

      <p class="paragraf"><span class="regular-1" style="font-size:1.09em;">Soyadını bilmediğim için ‘Diplomat’ diye ad taktığım kişi sakin, gururlu bir şekilde konuşuyordu. Kontes onu olanca dikkatiyle dinliyor; Prens takdirle, adeta yılışarak gülümsüyordu.</span></p>

      <p class="paragraf"><span class="regular-1" style="font-size:1.09em;">Konuşan belli ki Prensi değerli bir dinleyici saydığı için sık sık, doğrudan doğruya ona anlatıyordu. Çayım verildikten sonra kendi halime bırakılmıştım. Kontesi incelemek fırsatını bulduğum için çok memnun oldum. İlk bakışta, neredeyse istemeyerek beğendim onu. Belki çok genç değildi ama bence yirmi sekizinden fazla görünmüyordu. Yüzü hâlâ tazeydi, ilk gençliğinde çok güzel olduğu belliydi. Koyu kumral saçları hayli gürdü; bakışı, iyi kalpli bir insanın bakışı olduğu halde, biraz hoppalık, muziplik seziliyordu. O sırada nedense bütün ciddiyetini takınmıştı. Gözlerinde ışıldayan zekâ parıltısının, iyilik ve neşe kıvılcımlarından daha keskin oluşu kontesin karakterinin bazı özellikleri hakkında beni aydınlattı. Anladığıma göre kontesin doğasında havailik, eğlence düşkünlüğü; ayrıca, zararlı olmayacak derecede bencillik de vardı. Tamamıyla Prensin etkisi altına girmişti. Birlikte yaşadıklarını biliyordum. Prensin Avrupa’da bulundukları sırada pek o kadar kıskanç bir âşık olmadığını da duymuştum. Fakat onları birbirine bağlayan ilişkilerini kesmiyorlardı. Herhalde, en çok Katya’ya ait planlar ikisini de bağlıyordu. Kuşkusuz bu planlar Prense aitti. Kendisiyle evlenmeyi aklına koymuş kontesi atlatarak, üvey kızıyla Alyoşa’nın evlenmesi konusunda onu kandırmıştı. Bunları, durumu az çok sezen Alyoşa’nın saf saf konuşmalarından çıkarmıştım. Hep aynı kaynaktan edindiğim bilgilere göre Prens kontesi avucunda tuttuğu halde nedense çekiniyordu. Alyoşa bile fark etmişti bunu. Daha sonra da öğrendiğime göre, Prens kontesin bir koca bulması için can atıyordu. Hatta belki taşrada bir kısmet çıkar diye Simbirsk’e yolluyordu.</span></p>

      <p class="paragraf"><span class="regular-1" style="font-size:1.09em;">Oturduğum yerden konuştuklarını dinliyor, bir an önce Katerina Federovna ile başbaşa konuşmak fırsatı bulmak için çare düşünüyordum. Diplomat, kontesin, yeni yeni başlayan ıslahat hareketleri hakkında belirttiği endişeler üzerine açıklamada bulunuyordu. Sakin bir tavırla, uzun uzun ve tam bir yetkiyle konuşuyordu. Fikrini gayet ince bir tarzda, zekice geliştiriyordu. Fakat söyledikleri aslında pek iğrenç şeylerdi. Ona göre bütün bu yenilikler ve ıslahat hareketleri çok kısa zamanda belirli bir sonuç verecekti. Alınan sonuçları görenler kafalarına dank ederek akıllarını başlarına toplayacaklardı. Toplumun bir kesiminde bu yenilik esintisi yalnız gelip geçmekle kalmayacak, yapılan hatalar deneyimlerle anlaşıldıktan sonra insanlar eskiye daha şiddetle bağlanacaktı. Açık olmakla beraber bu deneyimler, daha güvenli olan eski düzeni koruma çareleri öğretecek ve yeni olanaklar yaratacakmış.</span></p>

      <p class="paragraf"><span class="regular-1" style="font-size:1.09em;">Sözünü şöyle bitirdi:</span></p>

      <p class="paragraf"><span class="regular-1" style="font-size:1.09em;">— Biz olmadan olamaz. Bugüne kadar biz olmadan hiçbir toplum ayakta duramamıştır. Kaybetmiş göründüğümüz anda kazançlıyızdır; yükselir yükselir suyun yüzüne çıkarız. Bu anda parolamız, “</span><span class="regular-1 char-style-override-10" style="font-size:1.09em;">Pire ça va, mieux ça est,</span><span class="regular-1" style="font-size:1.09em;">”</span><span class="dipp char-style-override-11" style="font-size:0.82em;"><a class="footnote-link" href="#footnote-225-22" id="footnote-225-22-backlink">22</a></span> <span class="regular-1" style="font-size:1.09em;">olmalı.</span></p>

      <p class="paragraf"><span class="regular-1" style="font-size:1.09em;">Prens, bu düşünceye katıldığını belirten çirkin bir gülümsemeyle dinliyordu. Hatip kendisinden son derece memnundu. Karşılık vermek isteyecek kadar aptaldım; kabıma sığamıyordum. Fakat Prensin zehir gibi bakışı beni durdurdu; hızla üstümden kayan bir bakıştı bu. O anda Prens benden tuhaf, toyca bir hareket bekliyormuş gibi geldi. Hatta bozulmamın vereceği zevki tatmak için bunu istiyordu da... Bununla beraber, diplomatın itirazıma, hatta belki bana da önem vermeyeceğine kesin olarak emindim. Yanlarında oturmaktan içime fenalık geldi, tam o sırada Alyoşa imdadıma yetişti.</span></p>

      <p class="paragraf"><span class="regular-1" style="font-size:1.09em;">Usulca yaklaşıp omzuma dokundu, konuşmak için dışarı çağırdı. Katya’nın gönderdiğini anladım. Düşündüğüm çıktı. Bir dakika sonra karşısında oturuyordum. Katya’nın beni süzen dikkatli bakışında, “Demek sen buymuşsun!” gibilerden bir anlam vardı. Önce ikimiz de konuşacak söz bulamadık. Bununla beraber içimde, Katya’nın bir kere konuşmaya başlayınca sabaha kadar durmayacağı inancı vardı. Alyoşa’nın söz ettiği, ‘topu topu beş-altı saatlik konuşma’larını hatırladım. Alyoşa da yanımıza oturmuş, konuşmaya başlamamızı sabırsızlıkla bekliyordu. Gülümseyerek ikimize baktı.</span></p>

      <p class="paragraf"><span class="regular-1" style="font-size:1.09em;">— Niye konuşmuyorsunuz? Bir araya geldiniz, konuşmadan oturuyorsunuz.</span></p>

      <p class="paragraf"><span class="regular-1" style="font-size:1.09em;">Katya,</span></p>

      <p class="paragraf"><span class="regular-1" style="font-size:1.09em;">— Aman Alyoşa ne... şeysin sen, dedi. Konuşacak öyle çok konu var ki, hangisinden başlayacağımı kestiremiyorum. İvan Petroviç, çok geç tanıştık; daha önce olmalıydı bu... Ama ben sizi çoktan tanıyorum. Sizi görmeyi çok istiyordum. Mektup yazmayı bile düşündüm.</span></p>

      <p class="paragraf"><span class="regular-1" style="font-size:1.09em;">Elimde olmadan gülümsedim.</span></p>

      <p class="paragraf"><span class="regular-1" style="font-size:1.09em;">— Ne hakkında?</span></p>

      <p class="paragraf"><span class="regular-1" style="font-size:1.09em;">— Çeşitli meseleler var. Örneğin Alyoşa, Natalya Nikolayevna’yı böyle bir zamanda yalnız bırakınca kadının darılmadığı doğru mu? Hem böyle iş yapılır mı? Şimdi burada ne işin var lütfen söyler misin?</span></p>

      <p class="paragraf"><span class="regular-1" style="font-size:1.09em;">— Aman Tanrım, gidiyorum hemen gidiyorum. Dedim ya, bir dakika kalıp, ikinizi, nasıl konuştuğunuzu seyredeceğim. Sonra hemen oraya giderim.</span></p>

      <p class="paragraf"><span class="regular-1" style="font-size:1.09em;">— Seyredecek nesi var; gördün ya, oturuyoruz işte.</span></p>

      <p class="paragraf"><span class="regular-1" style="font-size:1.09em;">Katya hafifçe kızararak parmağıyla Alyoşa’yı gösterdi:</span></p>

      <p class="paragraf"><span class="regular-1" style="font-size:1.09em;">— Hep öyledir zaten, diye ekledi. “Bir dakika, sadece bir dakika der,” bakarsın gece yarısını bulur; sonra da geç olur elbette. “Nataşa darılmaz, iyi kalplidir o!” deyip duruyor. Doğru mu, kibarlık mı bu?</span></p>

      <p class="paragraf"><span class="regular-1" style="font-size:1.09em;">Alyoşa hüzünle,</span></p>

      <p class="paragraf"><span class="regular-1" style="font-size:1.09em;">— Peki, gideyim bari, dedi. Oysa sizinle kalmak istiyordum.</span></p>

      <p class="paragraf"><span class="regular-1" style="font-size:1.09em;">— Bizimle kalacaksın da ne olacak? Bizim baş başa konuşacaklarımız var. Ama bak, darılma; bu bir zorunluluk, anlamalısın bunu.</span></p>

      <p class="paragraf"><span class="regular-1" style="font-size:1.09em;">— Mademki mutlaka öyle gerekiyor, gideyim. Bunda darılacak ne var? Bir dakika için Levinka’ya da uğrar sonra hemen oraya giderim.</span></p>

      <p class="paragraf"><span class="regular-1" style="font-size:1.09em;">Alyoşa şapkasını alarak,</span></p>

      <p class="paragraf"><span class="regular-1" style="font-size:1.09em;">— Şey, dedi. Haberiniz var mı İvan Petroviç, babam İhmenev davasından kazandığı parayı almak istemiyor.</span></p>

      <p class="paragraf"><span class="regular-1" style="font-size:1.09em;">— Biliyorum, söyledi bana.</span></p>

      <p class="paragraf"><span class="regular-1" style="font-size:1.09em;">— Asil bir hareket, değil mi? Ama Katya bu hareketin yüksekliğine inanmıyor. Hadi konuşun... Hoşça kal Katya! Çok rica ederim. Nataşa’ya olan sevgimden emin ol. Hem ne diye hepiniz bana bir sürü şart koşuyor, sitemler yağdırıyorsunuz? Adeta göz hapsine aldınız! Nataşa, onu nasıl sevdiğimi biliyor, bana inanıyor; ben de, onun bana inandığına eminim. Onu tamamen çıkarsız, hiçbir zorunluluğum olmadan seviyorum. Nasıl sevdiğimi bilmiyorum, sadece seviyorum. Bunun için suçluymuşum gibi beni sorguya çekmeye gerek yok. İşte İvan Petroviç burada, sor: Nataşa’nın ödün vermediğini o da onaylar.</span></p>

      <p class="paragraf"><span class="regular-1" style="font-size:1.09em;">Kulaklarıma inanmayarak, şaşkınlıkla,</span></p>

      <p class="paragraf"><span class="regular-1" style="font-size:1.09em;">— Ne demek o, dedim.</span></p>

      <p class="paragraf"><span class="regular-1" style="font-size:1.09em;">Katya ellerini birbirine vurdu:</span></p>

      <p class="paragraf"><span class="regular-1" style="font-size:1.09em;">— Neler söylüyorsun Alyoşa!</span></p>

      <p class="paragraf"><span class="regular-1" style="font-size:1.09em;">— Elbette. Bunda şaşılacak ne var? İvan Petroviç de biliyor. Hep yanında kalmamı istiyor. Gerçi bunu açıkça söylemiyor ama istediği belli.</span></p>

      <p class="paragraf"><span class="regular-1" style="font-size:1.09em;">Katya sinirinden kıpkırmızı kesildi.</span></p>

      <p class="paragraf"><span class="regular-1" style="font-size:1.09em;">— Utanmıyor musun sen Alyoşa, utanmıyor musun?</span></p>

      <p class="paragraf"><span class="regular-1" style="font-size:1.09em;">— Utanacak ne var? Garipsin Katya. Nataşa’yı düşündüğünden çok seviyorum. O da beni, benimki gibi gerçek bir aşkla sevseydi herhalde kendi keyfini feda ederdi. Gerçi beni dışarı gönderen kendisi ama bunun ona ne kadar acı geldiğini yüzünden anlıyorum; neredeyse, bırakmasa daha iyi, diyeceğim geliyor.</span></p>

      <p class="paragraf"><span class="regular-1" style="font-size:1.09em;">Katya öfkeyle parlayan bakışını bana çevirerek:</span></p>

      <p class="paragraf"><span class="regular-1" style="font-size:1.09em;">— Yo, bunda bir iş var! dedi. Bana hemen, babanın seni nelerle doldurduğunu anlat; derhal anlat Alyoşa! Bugün konuştunuz, değil mi? Hem rica ederim, benimle dolambaçlı yollara sapmadan konuş; hemen anlarım. Doğru söylüyorum, değil mi?</span></p>

      <p class="paragraf"><span class="regular-1" style="font-size:1.09em;">Alyoşa bozuldu.</span></p>

      <p class="paragraf"><span class="regular-1" style="font-size:1.09em;">— Konuştuk konuşmasına ama ne çıkar bundan? Bugün benimle tatlı, arkadaşça konuştu. Hep Nataşa’yı övdü. Hatta Nataşa ona o kadar hakaret ettiği halde böyle konuşmasına şaştım.</span></p>

      <p class="paragraf"><span class="regular-1" style="font-size:1.09em;">— Ve inandınız, dedim. Oysa Nataşa sizin için ne mümkünse feda etti. Hatta bugün bile bütün düşüncesi, üzüntüsü canınızı sıkmayıp sizi Katerina Fedorovna ile buluşmaktan mahrum etmemekti! Bunu az önce söylüyordu. Ama siz de gidip bilmem ne türlü zırvalara inanıyorsunuz!</span></p>

      <p class="paragraf"><span class="regular-1" style="font-size:1.09em;">— Nankör! Zaten utanma nedir bildiği yok.</span></p>

      <p class="paragraf"><span class="regular-1" style="font-size:1.09em;">Katya, karşısında tam anlamıyla bitmiş bir adam varmış gibi bir el hareketi yaptı.</span></p>

      <p class="paragraf"><span class="regular-1" style="font-size:1.09em;">Alyoşa,</span></p>

      <p class="paragraf"><span class="regular-1" style="font-size:1.09em;">— Ama sizinki de fazla oluyor artık, diye söylendi. Sen hep böylesin Katya, hakkımda hep kötü düşünürsün... İvan Petroviç de malum. Nataşa’yı sevmediğimi mi sanıyorsunuz? Bencil olduğunu kötü niyetle söylemedim. Beni haddinden fazla sevdiğini, ölçüyü kaçırarak hem kendisini, hem beni sıktığını anlatmak istedim. Babam ne kadar uğraşsa beni kandıramaz. Kanmam çünkü. Zaten o da, Nataşa’nın bencil olduğunu kötü anlamda söylemiyordu, anladım bunu. Sadece beni gereğinden fazla sevdiğinden, böyle bir aşkın bencillik olduğundan söz etti. Bunun her ikimizi sıktığını, özellikle ileride benim için tamamen güçleşeceğini söyledi. Aslına bakılırsa beni sevdiği için böyle konuşuyor. Ama bundan Nataşa’yı kötülediği anlamı çıkmaz; sadece, sadece sevgisini ölçüsüz, imkânsızlık derecesinde şiddetli buluyor.</span></p>

      <p class="paragraf"><span class="regular-1" style="font-size:1.09em;">Katya sözünü kesti. Heyecanlı bir şekilde Alyoşa’yı azarlayarak bir yandan da Prensin anlayışlı görünerek, Nataşa’yı överken aslında Alyoşa’yı ondan soğutmak, aralarını bozmak istediğini kanıtlamaya çalıştı.</span></p>

      <p class="paragraf"><span class="regular-1" style="font-size:1.09em;">Büyük bir heyecanla, fakat mantıklı şekilde Nataşa’nın onu ne kadar sevdiğini; en kuvvetli aşkın bile Nataşa’ya yaptığını bağışlamayacağını; ortada bir bencillik varsa bunun Alyoşa’nın asıl kendisi olduğunu saydı, döktü. Konuşması Alyoşa’ya dokundu. Keder ve pişmanlıkla ezilerek oturuyor, karşılık vermiyordu. Katya’nın yumuşayacağı yoktu. Derin bir merakla onu inceliyordum. Bu garip genç kızı bir an önce anlamak istiyordum. Henüz çocuktu ama tuhaf, kafaca oturmuş, prensipleri sağlam, iyiliğe tutku derecesinde bağlılığı olan bir çocuktu. Pek çok ailede rastlanan, düşünceye dalmaktan hoşlanan çocuk tipiydi. Birçok sorun üzerinde kafa yorduğu belliydi. Bu, düşünmesini bilen küçük başın içi meraka değerdi doğrusu. Çocukça düşünce ve hayallere, gerçek hayattan izlenimler, gözlemler karışıyordu; (Katya da yaşıyordu artık!) Henüz tanımadığı, kitaplardan öğrenerek etkisinde kaldığı, bu yüzden belki kendine mal ettiği birtakım yeni fikirleri de vardı.</span></p>

      <p class="paragraf"><span class="regular-1" style="font-size:1.09em;">O gece başlayan ve sonraları devam eden karşılaşmalarımızda onu iyice tanıyabildim galiba. Ateşli, hassas bir kalbi vardı. Bazen, gerçeği her şeyin üstünde tuttuğu için dikkatli, soğukkanlı olmak nedir bilmez, hayatta uyulması gerekli sayılan bazı kurallara köhne inançlar gözüyle bakardı. Bazen, genç sayılmayacak fakat ruhu coşkun kimseler gibi o da inançlarıyla övünürdü. Ama bu tavır ona ayrı bir cazibe veriyordu. Düşünmeye, gerçeği aramaya bayılırdı. Bununla beraber ukala değildi; öyle çocukça davranışları vardı ki, görür görmez ona ısınır, benimserdiniz. Levinka ile Borinka’yı hatırladım ve durumu doğal buldum. İşin garibi, ilk bakışta çok güzel bulmadığım kızın yüzüne baktıkça cazibesine kapıldım, gittikçe güzelliğini kavradım. Bu çocuklukla kadınlık arasında karar kılmamış yüze, taptaze bir saflıkla hak, hakikat özlemi, isteklerine karşı sarsılmaz bir inancın ışığı vuruyor, manevi bir güzellik veriyordu. O anlarda yüzeysel, kayıtsız bir bakışın kavrayamadığı bu güzellik insana yavaş yavaş işliyordu. Alyoşa’nın ona bütün varlığıyla bağlanmasının nedenini anladım. Kendisi uzun boylu düşünüp kafa yormayı sevmezdi ama onun hesabına düşünen, hatta isteyenlere bayılırdı. Katya, şimdiden onun için koruyucu gibi bir şey olmuştu. Kalbi asil, duygulu olan Alyoşa yüksek, güzel her şeye tapınırdı. Katya da Alyoşa’ya duyduğu yakınlıkla ona iç dünyasını açmıştı. Alyoşa tam anlamıyla iradesizdi. Ama Katya son derece kuvvetli, ateşli bir iradeye sahipti. Alyoşa ancak kendisinden kuvvetli olan, hatta ona hükmedene bağlanabilirdi. İlişkilerinin başlangıcında Nataşa da onu kendine böyle bağlamıştı. Ama Katya’nın Nataşa’ya göre büyük bir üstünlüğü vardı, o hâlâ çocuktu ve görünüşe göre, daha uzun zaman da böyle kalacaktı. Çocukluk hali, parlak zekâsı, diğer yandan fazla karşılaştırma yapma yeteneğine sahip olmayışı Alyoşa’nın doğasına daha uygun geliyordu. Kendisi de bunu hissediyor, Katya onu daha çok çekiyordu. Baş başa konuştukları zaman eminim ki ‘propaganda’ konularının yanı sıra oyuncaklardan da söz ettikleri olurdu. Herhalde Katya’dan sık sık azar işiten Alyoşa onun yanında gene de Nataşa ile olduğu zamandan daha rahattı. Birbirlerine denktiler; en önemlisi buydu.</span></p>

      <p class="paragraf"><span class="regular-1" style="font-size:1.09em;">Alyoşa doğruldu, Katya’ya elini uzatarak,</span></p>

      <p class="paragraf"><span class="regular-1" style="font-size:1.09em;">— Peki peki yeter, dedi. Daima sen haklısın zaten. Ruhun benimkinden daha temiz. Hemen oraya gidiyorum; Levinkalara, hatta kimseye uğramayacağım.</span></p>

      <p class="paragraf"><span class="regular-1" style="font-size:1.09em;">— Levinka’da ne işin var. Sözümü dinleyince pek sevimli oluyorsun.</span></p>

      <p class="paragraf"><span class="regular-1" style="font-size:1.09em;">Alyoşa, üzgün bir tavırla:</span></p>

      <p class="paragraf"><span class="regular-1" style="font-size:1.09em;">— Ama sen herkesten bin kat daha sevimlisin, dedi, bana döndü:</span></p>

      <p class="paragraf"><span class="regular-1" style="font-size:1.09em;">— Size bir şey söyleyeceğim İvan Petroviç.</span></p>

      <p class="paragraf"><span class="regular-1" style="font-size:1.09em;">Odanın bir köşesine çekildik.</span></p>

      <p class="paragraf"><span class="regular-1" style="font-size:1.09em;">— Bugün çok adi, çok alçakça bir iş yaptım. Bütün dünyaya ve özellikle ikisine karşı son derece suçluyum! Bugün babam yemekten sonra beni Alexandrine adında bir Fransız kadınıyla tanıştırdı; nefis bir kadın! Ben de... şey... karşı koyamadım, ne yapayım! Ne burada ne Nataşa’da kalmaya layığım ben... Hoşça kal İvan Petroviç!</span></p>

      <p class="paragraf"><span class="regular-1" style="font-size:1.09em;">Katya, yanıma oturur oturmaz,</span></p>

      <p class="paragraf"><span class="regular-1" style="font-size:1.09em;">— Çok iyi, çok asil ruhlu çocuk; diye başladı. Ama ondan daha sonra bol bol söz ederiz. Şimdi, her şeyden önce anlaşmamız gerek. Prensi nasıl buluyorsunuz?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Çok kötü bir adam.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bence de. Şu halde bu konuda aynı düşüncedeyiz. Gelelim Natalya Nikolayevna’ya. Biliyor musunuz İvan Petroviç, karanlıkta gibiyim, hep sizden gelecek ışığı bekliyordum. Bana her şeyi açıklayın, çünkü şimdiye kadar en önemli noktalarda ancak Alyoşa’nın anlattıklarına göre, yaptığım tahminlere dayanarak karar veriyordum. Başkalarından bilgi edinmem mümkün değildi. Her şeyden önce (bu en önemlisi): Sizce Alyoşa ile Nataşa bir arada mutlu olacaklar mı, olmayacaklar mı? Son kararımı verirken nasıl hareket etmem gerektiğini bilmek için bunu öğrenmeliyim.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bunu kesin olarak söylemeye olanak var mı?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Kesin olmasın; tahmininizi söyleyin yeter. Çünkü çok akıllı bir adamsınız.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bence mutlu olamazlar.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Niçin?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Birbirlerine uygun değiller de ondan.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ben de öyle düşündüm.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">Üzgün bir halde ellerini birleştirdi.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Biraz daha bilgi verin. Nataşa’yı görmeyi öyle istiyorum ki... Kendisiyle konuşacağım çok şey var. Öyle zannediyorum ki bir karara varırız. Onu hayalimde son derece akıllı, ciddi, doğru sözlü ve çok güzel bir kadın olarak canlandırıyorum. Doğru mu?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Evet, öyledir.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Zaten emindim. Peki, o halde nasıl oluyor da Alyoşa gibi bir çocuğu sevebiliyor? Bu soru sık sık kafamı kurcalıyor.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Açıklaması güç Katerina Fedorovna, insanın neden sevdiği kolay kolay anlaşılmaz. Evet, Alyoşa çocuktur ama bazen çocuk da sevilebilir... (Bana derin, ciddi, sabırsızlık dolu gözlerini diken Katya’ya karşı içimde şefkat uyandı.)</span></p>

      <p class="paragraf"><span class="regular-1" style="font-size:1.09em;" xml:lang="en-US">— Nataşa fazlaca ağır kişilikli olduğu için Alyoşa’yı sevdi. Alyoşa dürüst, içten, saflığı bazen korkunç, bazen ona yakışan bir çocuktur. Nataşa’nın Alyoşa’yı sevmesi, nasıl söyleyeyim bir çeşit acımadan da gelebilir... Yüksek duygularla dolu bir kalp acıma duyarak da sevebilir. Gene de galiba size yeteri kadar açıklayamayacağım. Üstelik benim de bir sorum var. Onu siz de seviyorsunuz, değil mi?</span></p>

      <p class="paragraf"><span class="regular-1" style="font-size:1.09em;" xml:lang="en-US">Bunu cesaretle, çekinmeden sordum. Bu ani sorumun, masum ruhunu incitmeyeceğini hissediyordum.</span></p>

      <p class="paragraf"><span class="regular-1" style="font-size:1.09em;" xml:lang="en-US">Gözlerimin içine içtenlikle bakarak, yavaşça,</span></p>

      <p class="paragraf"><span class="regular-1" style="font-size:1.09em;" xml:lang="en-US">— İnanın henüz bilmiyorum, dedi. Ama galiba çok seviyorum...</span></p>

      <p class="paragraf"><span class="regular-1" style="font-size:1.09em;" xml:lang="en-US">— Gördünüz ya. Niçin sevdiğinizi açıklayabilir misiniz?</span></p>

      <p class="paragraf"><span class="regular-1" style="font-size:1.09em;" xml:lang="en-US">Katya biraz düşündü, sonra,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Yalanım yok, dedi. Gözlerimin içine bakarak konuşması çok hoşuma gidiyor. Ama ben kızım, siz erkeksiniz; sizinle bunları konuşmam doğru mu acaba?</span></p>

      <p class="paragraf"><span class="regular-1" style="font-size:1.09em;">— Bunda ne var ki?</span></p>

      <p class="paragraf"><span class="regular-1" style="font-size:1.09em;">— Öyle ama (bakışıyla çay sofrasında oturanları göstererek) onlar duysalar yüzde yüz beni kınarlardı.</span></p>

      <p class="paragraf"><span class="regular-1" style="font-size:1.09em;">— Kalbinizde kötü bir harekette bulunduğunuz duygusu yoksa...</span></p>

      <p class="paragraf"><span class="regular-1" style="font-size:1.09em;">Katya hemen yapıştırdı.</span></p>

      <p class="paragraf"><span class="regular-1" style="font-size:1.09em;">— Ben de her zaman öyle yaparım. Herhangi bir konuda kararsızsam hemen kalbime danışırım. Kalbim rahatsa ben de rahatım. Her zaman böyle yapmak lazım. Sizinle sanki kendimle konuşur gibi açık konuşmamın ilk nedeni, çok iyi bir insansınız. Alyoşa’dan önce Nataşa ile aranızdaki macerayı biliyorum; dinlerken ağlamıştım.</span></p>

      <p class="paragraf"><span class="regular-1" style="font-size:1.09em;">— Kimden duydunuz?</span></p>

      <p class="paragraf"><span class="regular-1" style="font-size:1.09em;">— Elbette Alyoşa’dan. Anlatırken o da ağladı. İnceliği hoşuma gitti doğrusu. Bana kalırsa o sizi, sizin onu sevdiğinizden daha çok seviyor İvan Petroviç. Bu hallerini beğeniyorum işte. Size açık davranışımın ikinci nedeni de çok akıllı, bana pek çok şey öğretip, faydalı öğütler verebilecek bir adam olmanızdır.</span></p>

      <p class="paragraf"><span class="regular-1" style="font-size:1.09em;">— Size akıl öğretecek kadar akıllı bir adam olduğumu da nereden çıkardınız?</span></p>

      <p class="paragraf"><span class="regular-1" style="font-size:1.09em;">— Sormaya gerek var mı?</span></p>

      <p class="paragraf"><span class="regular-1" style="font-size:1.09em;">Katya bir an düşünceye daldı.</span></p>

      <p class="paragraf"><span class="regular-1" style="font-size:1.09em;">— Gene de bunlar pek önemli değil. Biz asıl konuya gelelim. Söyleyin, ne yapmalıyım ben? Nataşa onun rakibesi olduğumu hissediyor, biliyorum. Nasıl hareket etmem gerek? Mutlu olup olmayacaklarını bu yüzden sordum. Gece gündüz aklımda bu var. Nataşa kötü durumda! Alyoşa ondan iyice soğudu, beni her geçen gün daha çok seviyor. Öyle değil mi?</span></p>

      <p class="paragraf"><span class="regular-1" style="font-size:1.09em;">— Galiba öyle.</span></p>

      <p class="paragraf"><span class="regular-1" style="font-size:1.09em;">— Hem de Nataşa’yı aldatmıyor. Sevgisinin azaldığının kendisi de farkında değil. Ama Nataşa bunu yüzde yüz seziyor. Ne kadar acı çekiyor kim bilir?</span></p>

      <p class="paragraf"><span class="regular-1" style="font-size:1.09em;">— Peki ne yapmak istiyorsunuz Katerina Fedorovna?</span></p>

      <p class="paragraf"><span class="regular-1" style="font-size:1.09em;">— Bir sürü planım var, ama bir türlü içinden çıkamıyorum. Karar vermeme yardım edersiniz diye sizi bu kadar sabırsızlıkla bekledim. Durumu benden iyi biliyorsunuz; hızır gibi yetiştiniz! Bakın, başlangıçta, bunlar seviştiklerine göre mutlu olmalılar, benim de kendimi feda etmem, onlara yardımda bulunmam gerekir diye düşündüm.</span></p>

      <p class="paragraf"><span class="regular-1" style="font-size:1.09em;">— Kendinizi feda ettiğinizi biliyorum.</span></p>

      <p class="paragraf"><span class="regular-1" style="font-size:1.09em;">— Evet. Ama Alyoşa bize gelip gitmeye, beni daha çok sevmeye başlayınca düşünmeye başladım, bu fedakârlığı yapayım mı, yapmamayım mı, diye... Kötü düşünce değil mi?</span></p>

      <p class="paragraf"><span class="regular-1" style="font-size:1.09em;">— Yo, doğal bir düşünce...</span></p>

      <p class="paragraf"><span class="regular-1" style="font-size:1.09em;">— Sanmıyorum. İyiliğinizden böyle söylüyorsunuz. Ama ben, kalbimin pek temiz olduğundan emin değilim. Temiz olsaydı, ne karar vereceğimi bilirdim. Neyse, geçelim bunu. Zamanla Prensten, annemden, hatta Alyoşa’dan, Nataşa ile aralarındaki ilişkiler hakkında daha çok bilgi edinince birbirlerine denk olmadıklarını kesin olarak anladım. Siz de bu fikrimi desteklediniz. Şimdi, bundan sonra ne olacağını daha çok düşünmeye başladım. Mutsuz olmaktansa ayrılmaları daha doğru olur. Sonunda size danışmaya karar verdim; daha sonra Nataşa’ya gidip sorunu onunla birlikte çözeriz.</span></p>

      <p class="paragraf"><span class="regular-1" style="font-size:1.09em;">— İyi ama nasıl çözeceksiniz, bütün sorun bu?</span></p>

      <p class="paragraf"><span class="regular-1" style="font-size:1.09em;">— Ona, “Alyoşa’yı her şeyden çok sevdiğiniz için mutluluğunu kendi mutluluğunuzdan üstün tutmalısınız. Bu yüzden ondan ayrılmalısınız,” derim.</span></p>

      <p class="paragraf"><span class="regular-1" style="font-size:1.09em;">— Güzel, ama bunu duyunca Nataşa’nın ne hale geleceğini düşünebiliyor musunuz? Kabul etse bile, elinden gelir mi acaba?</span></p>

      <p class="paragraf"><span class="regular-1" style="font-size:1.09em;">— Gece gündüz düşündüğüm bu zaten... ve... ve...</span></p>

      <p class="paragraf"><span class="regular-1" style="font-size:1.09em;">Katya ansızın ağlamaya başladı. Titreyen dudaklarıyla,</span></p>

      <p class="paragraf"><span class="regular-1" style="font-size:1.09em;">— Nataşa’ya ne kadar acıdığıma inanmazsınız, diye fısıldadı.</span></p>

      <p class="paragraf"><span class="regular-1" style="font-size:1.09em;">Ses çıkarmadım. Ona baktıkça içimde kabaran sevgiden dolayı ben de ağlamak istiyordum. Ne sevimli çocuktu! Alyoşa’ya mutluluk sağlamak konusunda kendine neden bu kadar güvendiğini sormuyordum artık.</span></p>

      <p class="paragraf"><span class="regular-1" style="font-size:1.09em;">Biraz sakinleşince hâlâ ağlamaklı haliyle,</span></p>

      <p class="paragraf"><span class="regular-1" style="font-size:1.09em;">— Müziği seversiniz değil mi, diye sordu. Sorusu garibime gitti:</span></p>

      <p class="paragraf"><span class="regular-1" style="font-size:1.09em;">— Evet, dedim.</span></p>

      <p class="paragraf"><span class="regular-1" style="font-size:1.09em;">— Zaman olsaydı size Beethoven’in Üç Numaralı Konçertosunu çalardım. Bugünlerde onu çalışıyorum. Şu sıralarda içimi kaplayan duyguları öyle güzel anlatıyor ki. Neyse, başka bir sefere çalarım; şimdi konuşmamız gerekiyor.</span></p>

      <p class="paragraf"><span class="regular-1" style="font-size:1.09em;">Nataşa ile nasıl görüşeceklerini, bunu nasıl hazırlayacağımızı konuşmaya başladık. Rahat hareket edemeyeceğimizi söyledi. Üvey annesi iyi kalpli bir kadınmış, onu severmiş ama Nataşa ile tanışmasına asla izin vermeyeceği için hileye başvurmamız gerekliymiş. Arada bir sabahları araba gezintisi yapıyormuş; fakat çoğunda kontesle birlikte çıkıyorlarmış. Kontesin gelmediği günlerde, şimdilik hasta olan Fransız öğretmeniyle gidiyorlarmış. Bu durum genellikle kontesin başı ağrıdığı zamanlar olduğu için böyle bir fırsat kollamak gerekiyordu. İhtiyar öğretmen iyi yürekli bir kadın olduğu için onu kandırmak mümkündü. Ancak Nataşa ile buluşma günü tespit etmek bir türlü mümkün olmadı.</span></p>

      <p class="paragraf"><span class="regular-1" style="font-size:1.09em;">— Nataşa ile tanıştığınıza pişman olmazsınız, dedim. O da sizi görmek istiyor. Hiç değilse, Alyoşa’yı nasıl birine teslim ettiğini anlasın... Fazla üzülmeyin. Zaman her şeyi halleder... Köye gidiyorsunuz galiba?</span></p>

      <p class="paragraf"><span class="regular-1" style="font-size:1.09em;">— Evet. Hem de çok yakında, belki bir aya varmadan gideceğiz... Bildiğime göre Prensin ısrarı üzerine...</span></p>

      <p class="paragraf"><span class="regular-1" style="font-size:1.09em;">— Alyoşa’nın da beraber gideceğini tahmin ediyor musunuz?</span></p>

      <p class="paragraf"><span class="regular-1" style="font-size:1.09em;">Katya bakışını bana çevirerek,</span></p>

      <p class="paragraf"><span class="regular-1" style="font-size:1.09em;">— Bunu ben de düşündüm, dedi. Gelir herhalde.</span></p>

      <p class="paragraf"><span class="regular-1" style="font-size:1.09em;">— Öyle ya!</span></p>

      <p class="paragraf"><span class="regular-1" style="font-size:1.09em;">— İnanın, bu işin sonunun nereye varacağını bir türlü kestiremiyorum. Beni dinleyin İvan Petroviç. Size olanı biteni yazacağım; sık sık, dostça her şeyi yazacağım. Görüyorsunuz ya, şimdiden sizi sıkmaya başladım. Bize sık sık gelecek misiniz?</span></p>

      <p class="paragraf"><span class="regular-1" style="font-size:1.09em;">— Bilmiyorum Katerina Fedorovna, duruma bağlı. Belki hiç gelmem.</span></p>

      <p class="paragraf"><span class="regular-1" style="font-size:1.09em;">— Neden?</span></p>

      <p class="paragraf"><span class="regular-1" style="font-size:1.09em;">— Birçok nedenle, en başta Prensle ilişkilerimize bağlıdır bu...</span></p>

      <p class="paragraf"><span class="regular-1" style="font-size:1.09em;">— Uğursuz adam! Peki. Ben size gelsem nasıl olur İvan Petroviç?</span></p>

      <p class="paragraf"><span class="regular-1" style="font-size:1.09em;">— Siz ne düşünürsünüz?</span></p>

      <p class="paragraf"><span class="regular-1" style="font-size:1.09em;">— Bence iyi olur.</span></p>

      <p class="paragraf"><span class="regular-1" style="font-size:1.09em;">Sonra gülümseyerek,</span></p>

      <p class="paragraf"><span class="regular-1" style="font-size:1.09em;">— Bir gün ziyaretinize gelmek isterdim, diye ilave etti. Sizi saydığım kadar da seviyorum. Hem sizden çok şey öğrenebilirim. Sizi sevdiğimi söylemek ayıp olmuyor mu?</span></p>

      <p class="paragraf"><span class="regular-1" style="font-size:1.09em;">— Neden ayıp olsun? Ben de sizi akrabam gibi benimsedim.</span></p>

      <p class="paragraf"><span class="regular-1" style="font-size:1.09em;">— Arkadaşım olmak ister misiniz?</span></p>

      <p class="paragraf"><span class="regular-1" style="font-size:1.09em;">— Elbette.</span></p>

      <p class="paragraf"><span class="regular-1" style="font-size:1.09em;">— Onlar bu davranışımı hoş görmezler. Bir genç kıza böyle davranmak yakışmaz, derler.</span></p>

      <p class="paragraf"><span class="regular-1" style="font-size:1.09em;">Katya başıyla çay masasındakileri işaret etti. Doya doya konuşalım diye Prens bizi bilerek yalnız bırakmış gibi geliyordu bana.</span></p>

      <p class="paragraf"><span class="regular-1" style="font-size:1.09em;">Katya,</span></p>

      <p class="paragraf"><span class="regular-1" style="font-size:1.09em;">— Prensin parama göz diktiğini gayet iyi biliyorum, dedi. Onlar beni çocuk sanıyorlar, hatta yüzüme karşı da söylüyorlar. Ama ben bu fikirde değilim. Çocuk değilim artık. Garip insanlar, asıl kendileri çocuktan farksız, nedir bu kaygıları?</span></p>

      <p class="paragraf"><span class="regular-1" style="font-size:1.09em;">— Size bir şey sormayı unuttum Katerina Fedorovna: Alyoşa’nın sık sık gittiği şu Levinka ile Borenka kim?</span></p>

      <p class="paragraf"><span class="regular-1" style="font-size:1.09em;">— Uzak akrabalarım. Çok zeki, son derece namuslu ama gayet geveze çocuklar... İkisini de avucumun içi gibi bilirim.</span></p>

      <p class="paragraf"><span class="regular-1" style="font-size:1.09em;">Gülümsedi.</span></p>

      <p class="paragraf"><span class="regular-1" style="font-size:1.09em;">— Onlara ileride bir milyon bağışlayacağınız doğru mu?</span></p>

      <p class="paragraf"><span class="regular-1" style="font-size:1.09em;">— Görüyorsunuz ya; örneğin şu milyon lafını ağızlarından düşürmüyorlar, bıkkınlık geldi! Kuşkusuz, yararlı bir iş için seve seve yardım ederim, bu kadar çok parayı ne yapayım ben! Ama bunu ne zaman yaparım bilmem. Oysa onlar ortada fol yok yumurta yokken parayı bölüşüp kavga ediyor; nereye, nasıl harcayacaklarını bilemiyorlar. Gereksiz yere bir telaş... Ama gene de hem candan, hem de akıllı çocuklar! Okuyorlar. Ne de olsa, başkaları gibi başıboş gezmekten çok daha iyi, değil mi?</span></p>

      <p class="paragraf"><span class="regular-1" style="font-size:1.09em;">Epey konuştuk. Katya bana aşağı yukarı bütün hayatını anlattı. Onu can kulağıyla dinledim. Sonra Nataşa ile Alyoşa’dan söz etmemi istedi. Prens yanımıza gelerek gitme vaktinin geldiğini söylediği zaman saat on ikiydi. Vedalaştık. Katya elimi hararetle sıkıp yüzüme anlamlı anlamlı baktı. Kontes tekrar gelmemi rica etti. Prensle beraber çıktık.</span></p>

      <p class="paragraf"><span class="regular-1" style="font-size:1.09em;">Burada garip, hatta belki konuyla pek ilgisi olmayan bir şeyden söz etmekten kendimi alamayacağım. Katya ile üç saat süren konuşmamızdan sonra içimde garip fakat kesin bir inanç belirdi: Bu kız, kadın-erkek ilişkilerinin içeriğini bilemeyecek kadar saftı. Bazı düşüncelerinden, çok önemli bazı konulardan söz ederken takındığı ciddi tavra gülünç bir hava veriyordu bu durum...</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-22-backlink" id="footnote-225-22">22</a> (Fr.) Ne kadar kötü olursa olsun, o kadar iyi. (Ç.N.)</p>
        </div>
      </div>
    </div>
  </div>
</body>
</html>
