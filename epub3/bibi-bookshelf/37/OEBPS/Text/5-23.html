<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-23.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-23.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="araalt" id="toc_marker-1-2-8" xml:lang="en-US">VIII</p>

      <p class="paragraf"><span class="regular-1" style="font-size:1.09em;" xml:lang="en-US">Sabah erkenden kalktım. Bütün gece hemen hemen yarım saatte bir uyanarak küçük konuğumu yokladım. Ateşi düşmemişti, arada bir sayıklıyordu. Sabaha karşı deliksiz bir uykuya daldı. “İyiye işaret bu!” dedim. Gene de kız uyanmadan önce bir koşu doktora gitmeye karar verdim. Yıllanmış bekârlardan babacan bir doktor tanıdığım vardı. Uzun zamandır Vladimirskaya Sokağı’nda, evin kâhyalığını yapan bir Alman kadınıyla birlikte oturuyordu. Ona gittim. Saat onda geleceğini söyledi. Doktora giderken saat sekizdi. Yolda içimden Masloboyev’e uğramak geçti ama vazgeçtim: Dün geceden sonra herhalde uyuyor olmalıydı. Elena da uyanıp yalnız olduğunu görünce korkardı. Belki dünkü haliyle evime nasıl geldiğini hatırlayamazdı.</span></p>

      <p class="paragraf"><span class="regular-1" style="font-size:1.09em;" xml:lang="en-US">Tam odaya girdiğim anda uyandı. Yanına gidip sessizce hatırını sordum. Yanıt vermedi, sadece o siyah, anlamlı gözleriyle bana uzun uzun baktı. Bakışından her şeyi anladığını, tamamıyla kendinde olduğunu sezdim. Yanıt vermeyişi belki her zamanki huyuydu. Dün ve önceki gün buraya geldiği zaman da bazı sorularımı cevapsız bırakıyor, yalnızca gözlerini birdenbire gözlerime dikerek kendine özgü uzun, ısrarlı bir bakışla bakıyordu. Bu bakışta şaşkınlık, vahşi bir merak, garip bir gurur vardı. Şimdi de gözleri sert, hatta güvensizlik belirten bir anlamla bakıyordu; ateşine bakmak için elimi alnına koyunca, Elena küçük eliyle elimi sessizce itti, yüzünü duvara çevirdi. Rahatsız etmemek için çekildim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Büyük bir bakır çaydanlığım vardı. Bunu uzun zamandır semaver yerine kullanıp içinde su kaynatıyordum. Odunum da vardı: Kapıcı bir defada dört-beş günlük birden getiriyordu. Sobayı yakıp su doldurdum, çaydanlığı sobanın üstüne koyduktan sonra masaya çay takımını dizdim. Elena bana dönmüş, yaptıklarımı merakla izliyordu. Bir isteği olup olmadığını sordum. Gene başını öteye çevirerek yanıt vermedi.</span></p>

      <p class="paragraf"><span class="regular-1" style="font-size:1.09em;" xml:lang="en-US">“Bana neden kızıyor acaba?” diye düşündüm. “Garip kız!”</span></p>

      <p class="paragraf"><span class="regular-1" style="font-size:1.09em;" xml:lang="en-US">Bizim ihtiyar doktor söylediği gibi saat onda geldi. Hastayı tam bir Alman titizliğiyle muayene etti, bana ümit verici sözler söyledi. Ateşi tehlikeli değildi; yalnız hastanın kalp çalışmasında düzensizlik gibi başka bir kalıcı hastalık olasılığından söz etti. “Fakat bunu ayrıca incelemek gerekir; şimdilik bu bakımdan henüz tehlike yok,” diye ekledi. Gereksinimden çok, âdet yerini bulsun diye bir reçeteye şurupla bir toz yazdı ve hemen kızın evime nasıl geldiğiyle ilgilendi. Bir yandan da hayret dolu bakışlarla evimi gözden geçiriyordu. İhtiyar doktor pek gevezeydi.</span></p>

      <p class="paragraf"><span class="regular-1" style="font-size:1.09em;" xml:lang="en-US">Hele Elena’nın haline pek şaşırmıştı: Kız, doktor nabzına bakarken elini çekti, bir türlü dilini göstermek istemedi. Sorularının hiçbirine yanıt vermedi, sadece adamın boynundaki kocaman Stanislav nişanına gözlerini dikip öylece durdu.</span></p>

      <p class="paragraf"><span class="regular-1" style="font-size:1.09em;" xml:lang="en-US">Doktor,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Herhalde başı çok ağrıyor, dedi. Şu gözlere bakın!</span></p>

      <p class="paragraf"><span class="regular-1" style="font-size:1.09em;" xml:lang="en-US">Elena’nın hikâyesini ona anlatmaya gerek görmedim, ‘uzun hikâye’ diyerek sözü kestim.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">İhtiyar doktor çıkarken,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bir şey olursa haber verin, dedi. Şimdilik söylediğim gibi tehlike yok.</span></p>

      <p class="paragraf"><span class="regular-1" style="font-size:1.09em;" xml:lang="en-US">O gece Elena’nın yanında kalmaya ve iyileşinceye kadar elimden geldiğince yalnız bırakmamaya karar verdim. Fakat Nataşa ile Anna Andreyevna’nın beni nasıl beklediklerini bildiğim için hiç olmazsa Nataşa’ya o gün gelemeyeceğimi postayla bildirmeyi düşündüm. Ama Anna Andreyevna’ya mektup yazamadım. Nataşa’nın hastalığı sırasında gönderdiğim mektuptan sonra, bir daha yazmamamı rica etmişti. “Bizimki mektubu görünce surat asıyor,” diyordu. “Zavallıcık, mektupta ne olduğunu hem öğrenmek istiyor, hem bir türlü soramıyordu. Bütün gün kendi kendini yiyor. Beni de mektupla boşuna heyecanlandırırsın. On satıra ne sığdırılır ki!..” Bunun için yalnız Nataşa’ya yazdım, eczaneye giderken mektubu postaya verdim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Elena o aralık tekrar uyudu. Uykuda hafif inleyip titriyordu. Doktor iyi anlamıştı: Kızda şiddetli bir baş ağrısı vardı. Hatta zaman zaman bağırarak uyanıyordu. Bana öfkeyle bakıyor, sanki ilgimden, ona bakmamdan sıkılıyordu. Doğrusu buna çok içerlemiştim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Saat on birde Masloboyev geldi. Kaygılı, biraz da dalgındı. Kapıdan uğramıştı, bir yere gitmek için acele ediyordu. Etrafa bakarak,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Kardeş, dedi, evinin ahım şahım olmadığını tahmin ediyordum ama böylesini de beklemiyordum doğrusu. Ev değil, sandık! Bunun da önemi yok diyelim, ama böyle türlü türlü dert, sıkıntı arasında çalışmak da zor. Bunu daha dün, Bubnova’ya giderken düşünüyordum. Ben kişilik olarak da, sosyal durumum açısından da kendisine hayrı dokunmayıp başkalarına akıl öğreten insanlardanım. Şimdi dinle beni: Belki yarın, belki öbür gün sana tekrar uğrarım. Sen de bu pazar sabahı bana mutlaka gel. O zamana kadar umarım ki kızcağızın işi de biter. Hem ciddi konuşalım seninle; seni bu konuda sıkıştırmalıyım. Böyle yaşanmaz. Dün sadece hafiften dokundurdum sana, ama şimdi mantık yoluyla kanıtlamaya çalışacağım. Hem rica ederim, benden bir süre için para almayı onursuzluk mu sanıyorsun?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Dur canım, kavgayı bırak da dünkü konuyu orada nasıl bağladığınızı anlat.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ne olacak, her şey gayet iyi bitti. İstediğimiz gibi oldu; anlıyorsun değil mi? Eh, izin isteyeyim artık, zamanım yok çünkü. Sadece kapıdan uğrayıp meşgul olduğumu, seninle uğraşacak halde olmadığımı söylemek istedim. Gelmişken şunu da sorayım: Çocuğu bir yere mi bırakacaksın, yoksa yanında kalmasını mı istiyorsun? Düşün ve bir karar ver.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bunu henüz kararlaştırmadım. Açık söyleyeyim, bana yol gösteresin diye seni bekliyordum. Ona burada nasıl bakabilirim?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bu da mı sorun? Hizmetçi diye kalsın işte.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Lütfen biraz yavaş konuş Masloboyev. Hasta olduğu halde aklı yerinde. Seni görünce nasıl ürperdiğinin farkına vardım. Dün olanları anımsadı belki.</span></p>

      <p class="paragraf"><span class="regular-1" style="font-size:1.09em;" xml:lang="en-US">Elena’nın huyundan, ilgimi çeken özelliklerinden söz ettim. Masloboyev ilgilendi. Çocuğu bir aile yanına vermenin daha iyi olacağını –ihtiyarları kastederek– tanıdığım böyle bir aile olduğunu ekledim. İşin garibi, Masloboyev Nataşa’nın hikâyesinin bir bölümünü biliyordu, nereden bildiğini sorunca:</span></p>

      <p class="paragraf"><span class="regular-1" style="font-size:1.09em;" xml:lang="en-US">— Duydum bir kere; bir işi araştırırken kulağıma geldi. Prens Valkovski’yi tanıdığımı söylemiştim ya. Evet, kızı o ihtiyarlara göndersen iyi edersin, çünkü sana yük olur. Ha, bir de şu var: Kıza nüfus cüzdanı gerekir. Ben bu işi çözerim, hiç merak etme. Hoşça kal Vanya; bize sık sık uğra emi? Uyuyor mu?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Galiba.</span></p>

      <p class="paragraf"><span class="regular-1" style="font-size:1.09em;" xml:lang="en-US">Masloboyev gider gitmez Elena bana seslendi:</span></p>

      <p class="paragraf"><span class="regular-1" style="font-size:1.09em;" xml:lang="en-US">— Kimdi o adam?</span></p>

      <p class="paragraf"><span class="regular-1" style="font-size:1.09em;" xml:lang="en-US">Sesi titrekti; o sabit, biraz da gururlu bakışı üzerime dikilmişti.</span></p>

      <p class="paragraf"><span class="regular-1" style="font-size:1.09em;" xml:lang="en-US">Masloboyev’in adını söyledim; onu Bubnova’nın elinden bu adamın yardımıyla kurtardığımı, Bubnova’nın ondan ödü patladığını da ekledim. Hatırladığı şeylerden olmalı, yanakları birden alev yalamış gibi kızardı. Dikkatle bana bakarak,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bubnova buraya gelmez mi dersiniz? diye sordu.</span></p>

      <p class="paragraf"><span class="regular-1" style="font-size:1.09em;" xml:lang="en-US">Elena’yı bunun imkânsız olduğuna inandırdım. Sustu. Ateş gibi parmaklarıyla elimi kavradı. Sonra birden aklına bir şey gelmiş gibi elini geri çekti. “Neden acaba? Benden bir derece nefret etmesinin nedeni ne olabilir ki?” diye düşündüm. Huyu mu böyleydi; çektiği acılar yüzünden kimseye güvenemez hale mi gelmişti?</span></p>

      <p class="paragraf"><span class="regular-1" style="font-size:1.09em;" xml:lang="ar-SA">İlaçların hazır olacağı saatte hem eczaneye, hem arada bir yemek yediğim lokantaya gittim. Beni tanıdıkları için veresiye alabilirdim. Evden getirdiğim sefertasına Elena için bir porsiyon tavuk suyu koydurdum. İçmedi. Çorbayı sobanın üstüne bırakmıştı.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">İlacını verdikten sonra çalışmaya oturdum. Uyuduğunu sanmıştım. Bir aralık o yana bakınca Elena’nın, başını kaldırarak beni seyrettiğini fark ettim, ama bunu ona belli etmedim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Sonunda uyudu, hem beni sevindiren tarafı, sakin sakin sayıklamadan, inlemeden uyuyordu. Düşünmeye daldım: Nataşa o gün, ona neden uğramadığımı bilmediği için hem darılacak, hem de bana en çok gereksinimi olduğu zaman onu aramadığıma üzülecekti... Belki bana vereceği bazı işler vardı; aksi gibi yardımına koşamıyordum!</span></p>

      <p class="paragraf"><span class="regular-1" style="font-size:1.09em;" xml:lang="en-US">Anna Andreyevna’ya gelince; yarın karşısına ne yüzle çıkacağımı bilemiyordum. Düşünüp taşındıktan sonra birdenbire, bir koşu gidip her ikisine de uğramaya karar verdim. İki saatte gidip gelirdim. Elena uyuyordu, farkına varmazdı. Kalkıp paltomla şapkamı aldım. Tam çıkmaya hazırlanırken Elena, birdenbire seslendi. Şaşırdım: Acaba bilerek mi uyumuş görünüyordu?</span></p>

      <p class="paragraf"><span class="regular-1" style="font-size:1.09em;" xml:lang="ar-SA">Şunu da söyleyeyim: Elena benimle konuşmak istemiyor gibi göründüğü halde bir yandan da ikide bir sesleniyor, şunu bunu soruyordu. Buna çok sevindiğimi itiraf etmeliyim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Yanına gelince,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Beni nereye göndereceksiniz? diye sordu.</span></p>

      <p class="paragraf"><span class="regular-1" style="font-size:1.09em;" xml:lang="en-US">Genellikle sorularını birdenbire soruyordu. Bunu ilk anda anlayamadım bile.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Demin dostunuza, beni başka bir eve götüreceğinizi söylüyordunuz. Hiçbir yere gitmek istemiyorum.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">Üzerine eğilip baktım; gene ateşi vardı. Bir nöbet geçiriyordu. Onu avutmaya, yatıştırmaya çalıştım. Yanımda kalmak istiyorsa hiçbir yere göndermeyeceğimi söyledim; bir yandan da şapkamla paltomu çıkardım. Bu haldeyken onu tek başına bırakmaya cesaret edemiyordum. Kalmak istediğimi hemen anladı.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Hayır hayır, siz gidin dedi. Uykum var, hemen uyuyacağım.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ama seni nasıl yalnız bırakayım? Gerçi iki saate kalmaz dönerim. Ama...</span></p>

      <p class="paragraf"><span class="regular-1" style="font-size:1.09em;" xml:lang="en-US">— İyi işte, gidin. Ben bir yıl hasta yatsam, her gün beni evde mi bekleyeceksiniz?</span></p>

      <p class="paragraf"><span class="regular-1" style="font-size:1.09em;" xml:lang="en-US">Gülümser gibi oldu. İçinden gelen iyi bir duyguyla savaşır gibi garip bir bakışla beni süzdü. Bütün tersliğine, sert görünüşüne rağmen iyi, şefkatli bir yüreği olduğu belliydi.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">Önce Anna Andreyevna’ya koştum. Kadıncağız sabırsızlıktan çatlayacaktı. Beni görür görmez azarlamaya başladı. Nikolay Sergeyiç yemeği yer yemez sokağa çıkmış, nereye gittiğini haber vermemişti... İçimde, ihtiyar kadının her zamanki gibi imalarıyla kocasına her şeyi açıkladığı duygusu uyandı. Kendisi de, böyle bir sevinci onunla paylaşmadan yapamayacağını ağzından kaçırır gibi oldu. Ama Nikolay Sergeyiç’in yüzünden, onun söylediğine göre kara bir bulut geçer gibi olmuş; hiç ses çıkarmamış. Yemekten sonra ansızın sokağa çıkmış...</span></p>

      <p class="paragraf"><span class="regular-1" style="font-size:1.09em;" xml:lang="en-US">Anna Andreyevna bunları anlatırken bile korkudan titriyordu. Nikolay Sergeyiç gelinceye kadar gitmemem için yalvarıyordu. Bunun olanaksız olduğunu, kesin olarak söyledim; hatta belki yarın da uğrayamayacağımı, bunu söylemek için geldiğimi ekledim. Adeta kavga edecek olduk. Anna Andreyevna ağlamaya başladı, acı acı sitem etti. Ancak ben kapıya doğrulurken birdenbire boynuma atıldı, onun gibi ‘kimsesiz’e, ‘öksüz’e darılmamamı, sözlerini kötüye yormamamı diledi.</span></p>

      <p class="paragraf"><span class="regular-1" style="font-size:1.09em;" xml:lang="en-US">Nataşa’yı ummadığım halde gene yalnız buldum. Garibime giden şey, dün ve her zaman olduğu gibi, gelişime sevinmiş görünmemesiydi. Sanki onu kızdırmış ya da vakitsiz gelmiş gibiydim. Alyoşa’nın gelip gelmediğini sorunca, elbette geldiğini, yalnız çok oturmadığını söyledi. Düşünceli bir tavırla,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bu gece gelmeye söz verdi; diye ekledi.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Dün gece gelmiş miydi?</span></p>

      <p class="paragraf"><span class="regular-1" style="font-size:1.09em;" xml:lang="en-US">— H... hayır...</span></p>

      <p class="paragraf"><span class="regular-1" style="font-size:1.09em;" xml:lang="en-US">Sonra çabuk çabuk konuşarak,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Bir engel çıkmıştı da... Ya sen ne yaptın Vanya, diye sordu.</span></p>

      <p class="paragraf"><span class="regular-1" style="font-size:1.09em;" xml:lang="en-US">Konuyu değiştirmek istediğini anladım. Dikkat ettim, üzgün görünüyordu. Kendisini incelediğimi fark edince bakışları öfkelendi.</span></p>

      <p class="paragraf"><span class="regular-1" style="font-size:1.09em;" xml:lang="en-US">“Gene bir üzüntüsü var ama söylemek istemiyor...” diye düşündüm. Elena’nın hikâyesini bütün ayrıntısıyla anlattım. Şaşkınlığını gösterecek kadar ilgilendi, sonra,</span></p>

      <p class="paragraf"><span class="regular-1" style="font-size:1.09em;" xml:lang="en-US">— Aman Tanrım, hasta haliyle onu tek başına nasıl bıraktın! diye bağırdı.</span></p>

      <p class="paragraf"><span class="regular-1" style="font-size:1.09em;" xml:lang="en-US">Gelmeye niyetim olmadığı halde, sırf onu gücendirmemek, bir işi varsa yardım etmek için geldiğimi söyledim.</span></p>

      <p class="paragraf"><span class="regular-1" style="font-size:1.09em;" xml:lang="en-US">Biraz düşündü:</span></p>

      <p class="paragraf"><span class="regular-1" style="font-size:1.09em;" xml:lang="en-US">— İş mi? Evet sana gereksinimim var Vanya; var ama artık başka sefere kalsın. Bizimkilere uğradın mı?</span></p>

      <p class="paragraf"><span class="regular-1" style="font-size:1.09em;" xml:lang="en-US">Uğradığımı söyledim ve olanları anlattım.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Evet, babamın bütün bu haberleri nasıl karşılayacağını Tanrı bilir. Hoş ortada haber denecek ne var?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Daha ne olsun! Böyle büyük bir değişiklik...</span></p>

      <p class="paragraf"><span class="regular-1" style="font-size:1.09em;" xml:lang="en-US">— Evet, öyle... Nereye gitti acaba? Geçen sefer, bana geldiğini sanmıştınız. Bana bak Vanya, mümkünse yarın bana uğra, belki söyleyeceklerim olur... Seni fazla rahatsız etmeye de çekiniyorum. Şimdi eve, konuğunun yanına git artık. Evden çıkalı iki saat olmuştur herhalde.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Oldu. Hoşça kal Nataşa. Alyoşa bugün sana karşı nasıldı?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Nasıl olsun, iyiydi... Bunu merak etmene şaştım doğrusu.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Hoşça kal dostum.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Güle güle.</span></p>

      <p class="paragraf"><span class="regular-1" style="font-size:1.09em;" xml:lang="en-US">Bana isteksizce el uzattı, veda eden bakışımla karşılaşmamak için başını çevirdi. Ondan şaşkınlık içinde ayrıldım. Kendi kendime, “Düşünceli olmakta haklı; durumu iç açıcı değil... Yarın kendisi hepsini bir bir anlatır bana,” diye düşünüyordum.</span></p>

      <p class="paragraf"><span class="regular-1" style="font-size:1.09em;" xml:lang="en-US">Eve dönerken pek üzgündüm. İçeri girer girmez şaşkınlık içinde kalakaldım. Elena sedire oturmuş, derin bir düşünceye dalmış gibi başını göğsüne bırakmıştı. Sanki dalgınlıktan fark etmeyerek girişime aldırış etmedi. Yanına gelince bir şeyler mırıldandığını duydum. “Sayıklıyor mu?” diye düşündüm. Yanına oturarak kolumla sardım.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Elena, ne var kızım?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Gideceğim buradan... Ona gitsem daha iyi.</span></p>

      <p class="paragraf"><span class="regular-1" style="font-size:1.09em;" xml:lang="ar-SA">Şaşırdım.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Nereye, kime gideceksin?</span></p>

      <p class="paragraf"><span class="regular-1" style="font-size:1.09em;" xml:lang="en-US">— Ona, Bubnova’ya. Ona çok borcumuz olduğunu, annemin cenazesini kendi parasıyla kaldırdığını söylüyor... Anneme küfretmesini istemem. Orada çalışır, hepsini öderim. O zaman kendim çıkarım. Şimdi ona gitmem gerek.</span></p>

      <p class="paragraf"><span class="regular-1" style="font-size:1.09em;" xml:lang="en-US">— Kendine gel Elena, oraya gidilir mi! O kadın canını çıkarır senin, öldürür!</span></p>

      <p class="paragraf"><span class="regular-1" style="font-size:1.09em;" xml:lang="en-US">Elena heyecanla atıldı:</span></p>

      <p class="paragraf"><span class="regular-1" style="font-size:1.09em;">— Öldürsün, çıkarsın canımı! Yalnız ben değilim ya; benden çok daha iyi kimseler de azap çekiyor. Bunu sokakta dilenen bir kadından duydum. Ben yoksulum, yoksul kalmak istiyorum. Ömrümün sonuna kadar yoksul kalacağım. Annem ölürken bunu bana emretti. Çalışacağım... Hem bu elbiseyi giymek istemem!</span></p>

      <p class="paragraf"><span class="regular-1" style="font-size:1.09em;">— Yarın sana çarşıdan başka bir elbise alırım. Kitaplarını da getiririm. Bende kalırsın. Kendin istemezsen kimseye vermem seni, üzülme.</span></p>

      <p class="paragraf"><span class="regular-1" style="font-size:1.09em;">— Hizmetçi olarak bir eve giderim.</span></p>

      <p class="paragraf"><span class="regular-1" style="font-size:1.09em;">— Peki kızım, nasıl istersen. Şimdilik yat ve uyu.</span></p>

      <p class="paragraf"><span class="regular-1" style="font-size:1.09em;">Fakat hasta kızcağız bu sefer ağlamaya başladı. Ağlaması hıçkırıklarla kesiliyordu. Ne yapacağımı şaşırdım. Su getirip şakaklarını, başını ıslattım. Sonunda Elena bitkin bir halde sedire yığıldı, yeni bir titreme nöbeti başladı. Elime ne geçtiyse üzerine örtüp bastırdım. Nihayet uyudu ama kuşkulu bir uykuyla; her an ürperip uyanıyor, yeniden dalıyordu. O gün çok dolaşmadığım halde çok yorgundum; erken yatmaya karar verdim. Kafam çeşitli düşüncelerle doluydu. Bu kızla başımın derde gireceğini şimdiden anlıyordum. Fakat en çok Nataşa ve işleri için üzülüyordum. Kısacası, o uğursuz gecedeki kadar berbat hale nadiren düştüğümü hatırlarım.</span></p>
    </div>
  </div>
</body>
</html>
