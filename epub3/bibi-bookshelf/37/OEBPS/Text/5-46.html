<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-46.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-46.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="arabaslik-orta-1" id="toc_marker-1-5">SON SÖZ</p>

      <p class="araalt para-style-override-6" id="toc_marker-1-5-1" xml:lang="en-US">SON ANILAR</p>

      <p class="paragraf"><span class="regular-1" style="font-size:1.09em;">Haziranın sıcak günleri… İnşaat tozlarının ve gürültüsünün yanı sıra bunaltıcı sıcaklar… Şansımız varmış, birden yağmur bulutları toplandı ve bir sağanak boşaldı. Sanki bu yağmurla bütün şehir temizlenmiş gibi oldu ve yağmur sonrasının o hoş serinliği sardı her yeri. Küçücük evimin penceresini açtım ve güzel havayı soludum. Havanın verdiği enerjiyle, bitirmek üzere olduğum yazıyı bırakıp, bizimkilere gitmek istedim. Yine de bu isteğime karşı koyup, bitirmek için daha hızlı yazmaya başladım. Aslında bitirmesem de çok çok paramı alamayacaktım. Ama o zaman da içim rahat etmeyecekti. Yazı bitince bir kuş kadar özgür olacaktım.</span></p>

      <p class="paragraf"><span class="regular-1" style="font-size:1.09em;">Sonunda bitirdim ve masamın başından kalktım. Her yerim ağrıyor. Kendimi biraz da sinirli hissediyorum. İhtiyar Alman doktorum, bu çalışmaya yetecek kadar gücüm olmadığını söylemişti ama yine de yetti işte.</span></p>

      <p class="paragraf"><span class="regular-1" style="font-size:1.09em;">Ayakta duracak kadar gücüm yok, ama yine de eserimi bitirmenin ve biraz para kazanabilecek olmanın heyecanıyla giyinip, yazdıklarımı da alıp yayımevi sahibine doğru yola çıktım. Sonunda hikâyemin bitmesi onu da sevindirecekti. Biraz para ve özgürlük ne güzel!</span></p>

      <p class="paragraf"><span class="regular-1" style="font-size:1.09em;">Aleksandr Petroviç çıkmak üzereydi. O da, edebiyatla ilgisi olmayan ama para kazandıracak bir işi yeni bitirmişti. İki saattir çalışma odasında birlikte oturduğu bir Yahudi’yi gönderip, beni gördüğüne sevindiğini belli ederek yanıma geldi ve elimi sıktı. Yumuşak sesle sağlığımın nasıl olduğunu sordu.</span></p>

      <p class="paragraf"><span class="regular-1" style="font-size:1.09em;">Aleksandr Petroviç iyi bir insandı! Hem şaka bir yana ona çok şey borçluydum. Edebiyatla uğraşısının yalnızca yayımcılıktan ibaret olması onun suçu değildi. Ne de olsa edebiyatçının bir de yayımcıya ihtiyacı vardı!</span></p>

      <p class="paragraf"><span class="regular-1" style="font-size:1.09em;">Aleksandr Petroviç, romanımın bittiğini, hazırladığımız derginin büyük bir kısmının tamamlandığını duyunca sevindi. Sonunda benim bir işi uzatmadan tamamladığımı iğnelemeden edemedi. Memnun bir yüz ifadesiyle kasaya gidip daha önce anlaştığımız elli rubleyi çıkardı.</span></p>

      <p class="paragraf"><span class="regular-1" style="font-size:1.09em;">Sonra, bugünlerde hakkımde bolca eleştiri yazıları yayınlayan bir derginin, yeni sayısındaki yazıyı gösterdi. Son yazımla ilgiliydi. Ne kötü ne de iyi şeyler yazılmıştı. Yalnızca, yazılarımla o kadar oynuyormuşum ki, artık insanı bıktırıyormuş.</span></p>

      <p class="paragraf"><span class="regular-1" style="font-size:1.09em;">Yazıyı okuyunca çok güldük. Bu son yazılarımı da örnek göstererek, ne kadar çabuk yazdığımı, hiçbir ayrıntıyla ilgilenmediğimi anlattım.</span></p>

      <p class="paragraf"><span class="regular-1" style="font-size:1.09em;">— Ama suç sizde İvan Petroviç. Yazılarınızı hep gece yazıyorsunuz.</span></p>

      <p class="paragraf"><span class="regular-1" style="font-size:1.09em;">Aleksandr Petroviç sevimli adamdı. Elbette bazı zayıf yanları da yok değildi. Edebiyat konusunda çok yeterli olmadığı halde, bu konuda konuşup övünmekten büyük zevk alırdı. Neyse, şimdi bunlardan söz etmek istemiyorum. Aleksandr Petroviç, Vasilyevski Ostrov’a gideceğimi öğrenince, kendisi de o yakınlardaki villasına gideceğini söyleyerek, beni bırakmayı teklif etti, kabul ettim.</span></p>

      <p class="paragraf"><span class="regular-1" style="font-size:1.09em;">— Yeni arabamı görün, çok güzel.</span></p>

      <p class="paragraf"><span class="regular-1" style="font-size:1.09em;">Aşağıya indik. Araba gerçekten güzeldi. Aleksandr Petroviç arkadaşlarını yeni arabalarına bindirmekten çok zevk alırdı. Bu onun için neredeyse bir ihtiyaçtı.</span></p>

      <p class="paragraf"><span class="regular-1" style="font-size:1.09em;">Arabada, edebiyatla ilgili konuşmaya devam ettik. Konuşurken hiç çekinmediği için, bir yerlerde duyduğu ya da okuduğu bazı fikirleri kendi fikirleriymiş gibi anlatıyordu. Duyduklarını bazen çok tuhaf bir şekilde yorumluyor, doğru olmayan sonuçlar çıkarıyordu. Nedense ünlü olmak gibi bir kaygısı vardı. Aslında sadece yayıncılık yapıp para kazanmasının daha iyi olacağını düşündüm. O ise iyi bir yazarın ya da eleştirmenin sahip olabileceği şöhreti istiyordu</span></p>

      <p class="paragraf"><span class="regular-1" style="font-size:1.09em;">Aleksandr Petroviç aynı zamanda unutkandı da. Birkaç gün önce tartıştığımız bir konuyu şimdi bana kendi fikriymiş gibi açıklıyordu. Çevresindekiler de bu özelliğini bilirlerdi. Konu yavaş yavaş edebiyatçıların birbirlerinin kuyusunu kazdığına, namussuzluğuna kadar geldi.</span></p>

      <p class="paragraf"><span class="regular-1" style="font-size:1.09em;">Artık söylediklerini dinleyemiyordum. Sonunda Vasilyevski Ostrov’daydım. Onüçüncü Sokağa geldim, işte evleri… Anna Andreyevna beni görünce sevindi ve sus işareti yaparak,</span></p>

      <p class="paragraf"><span class="regular-1" style="font-size:1.09em;">— Nelly şimdi uyudu; diye fısıldadı. Sakın uyandırmayın. Çok yorgun zavallı kız. Korkuyoruz... Doktor, şimdilik önemli bir şey olmadığını söylüyor. Hoş, sizin doktorun ağzından doğru dürüst söz de çıkmıyor ya... Siz de çok düşüncesizsiniz, saatlerdir yemeğe bekliyoruz.</span></p>

      <p class="paragraf"><span class="regular-1" style="font-size:1.09em;">Anna Andreyevna’ya fısıldayarak,</span></p>

      <p class="paragraf"><span class="regular-1" style="font-size:1.09em;">— Size iki gün uğrayamayacağımı söylemiştim, dedim. Yazıyı bitirmem gerekiyordu.</span></p>

      <p class="paragraf"><span class="regular-1" style="font-size:1.09em;">— Ama yemeğe geleceğine söz verdin, neden gelmedin? Nelly sırf senin için yataktan kalktı, koltuğuyla sofraya oturttuk. “Ben de sizinle beraber Vanya’yı bekleyeceğim!” diye tutturdu. Ama Vanya’yı bekle ki gelsin... Bak, saat altıya geliyor. Nerelerde dolaştın bu zamana kadar? Ah sizi gidi çapkınlar! Kızcağız öyle üzüldü ki, yatıştırıncaya kadar neler çektim. Neyse, şimdi uyudu yavrucak. Nikolay Sergeyiç de şehre indi ama çay saatine doğru gelir. Yalnız başıma uğraşıyorum... Bir işi var İvan Petroviç oğlum; yalnız, Permi’de oluşuna canım sıkılıyor.</span></p>

      <p class="paragraf"><span class="regular-1" style="font-size:1.09em;">— Nataşa nerede?</span></p>

      <p class="paragraf"><span class="regular-1" style="font-size:1.09em;">— Bahçede canım kızım, bahçede. Git yanına... O da bir hoş... Bilmem ki, aklım almıyor benim... Ah İvan Petroviç, canım çok sıkkın! Mutlu, neşeli olduğunu söylüyor ama inanamıyorum... Git yanına Vanya, sonra neyi olduğunu anlatırsın.</span></p>

      <p class="paragraf"><span class="regular-1" style="font-size:1.09em;">Hemen bahçeye çıktım. Çok küçük bir bahçeleri var. Birkaç yaşlı ağaçları, rengârenk çiçekleriyle çok sevimli bir görüntü sergiliyor.</span></p>

      <p class="paragraf"><span class="regular-1" style="font-size:1.09em;">Nataşa beni görünce sevinçle boynuma atıldı. O da yeni iyileştiğinden, hâlâ solgun görünüyordu.</span></p>

      <p class="paragraf"><span class="regular-1" style="font-size:1.09em;">— Bitirdin mi Vanya?</span></p>

      <p class="paragraf"><span class="regular-1" style="font-size:1.09em;">— Tamamen. Bu gece boşum artık.</span></p>

      <p class="paragraf"><span class="regular-1" style="font-size:1.09em;">— Ne güzel! Aceleye gelmedi ya? Çok düzeltmen gerekti mi?</span></p>

      <p class="paragraf"><span class="regular-1" style="font-size:1.09em;">— Ne yapalım! Ama önemi yok bunun. Böyle sıkı çalışınca sinirlerimde bambaşka bir gerginlik hissediyorum: Daha açık düşünüyorum, duygularım daha canlı, daha derin oluyor; ifademe hâkim olabiliyorum. Hızlı çalışmanın verimi başka..</span></p>

      <p class="paragraf"><span class="regular-1" style="font-size:1.09em;">— Ah, Vanya, Vanya!</span></p>

      <p class="paragraf"><span class="regular-1" style="font-size:1.09em;">Son zamanlarda Nataşa benim yazdıklarımla, kariyerimle çok fazla ilgilenmeye başladı. Her yazdığımı okuyor ve yazılarımla ilgili çıkan eleştirileri izliyordu.</span></p>

      <p class="paragraf"><span class="regular-1" style="font-size:1.09em;">— Kendini harcıyorsun Vanya; diye çıkıştı bana. Böyle zorlanırsan hem kendini harcar, hem sağlığını kaybedersin. S.’ye bak, iki yılda bir uzun hikâye yazıyor. N. on yılda ancak bir roman çıkardı. Ama eser oya gibi işlenmiş, en ufak eksiği yok.</span></p>

      <p class="paragraf"><span class="regular-1" style="font-size:1.09em;">— Doğru, haklısın; ama onlar benim gibi para kazanmak için yazmıyorlar. Yazılarını sağa sola yetiştirmek gibi bir sorunları da yok ayrıca. Hadi bunları konuşmayalım. Sen de haber var mı?</span></p>

      <p class="paragraf"><span class="regular-1" style="font-size:1.09em;">— Çook... Ondan mektup aldım.</span></p>

      <p class="paragraf"><span class="regular-1" style="font-size:1.09em;">— Gene mi?</span></p>

      <p class="paragraf"><span class="regular-1" style="font-size:1.09em;">— Evet.</span></p>

      <p class="paragraf"><span class="regular-1" style="font-size:1.09em;">Nataşa, Alyoşa’nın mektubunu verdi. Ayrıldıktan sonraki üçüncü mektuptu bu. Birincisini Moskova’dan göndermişti; o mektuptan çıldırmış olduğu sanılabilirdi. Önceden konuştukları gibi Moskova’dan ayrılması olanaksızdı. İkinci mektubunda, Nataşa ile evlenmek için yakında döneceğini, bu karardan onu hiçbir kuvvetin döndüremeyeceğini yazıyordu. Ama bu mektupta, buna artık kendisinin de inanmadığı ve başka şeylerden etkilendiği seziliyordu. Bu arada Katya’nın iyi ki var olduğundan, o olmasa ne yapacağından söz ediyordu. Üçüncü mektubunu sabırsız bir merakla açtım, iki sayfalık mektup üzüntüyle yazılmış, karalanmış, gözyaşı dolu bir mektuptu. Evlenmelerinin ikisi için de iyi olmayacağını, ayrılmaları gerektiğini, onu bağışlamasını ve unutması gerektiğini yazıyordu. Sonra birden bu kararından vazgeçerek Nataşa’dan özür diliyor, ona haksızlık ettiğini ve bir alçak olduğunu söylüyor, şu anda köyde bulunan babasının sözünden çıkamadığını anlatıyordu. Çok acı çektiğini ve aslında Nataşa’yı istediğini, birlikte çok mutlu olacaklarını yazıyordu. Babasının söylediklerinin haksız olduğunu kanıtlamaya çalıştığını ve evlenseler mutlu olacaklarını bildiriyor, kendine kızarak acele bir vedayla mektubunu bitiriyordu.</span></p>

      <p class="paragraf"><span class="regular-1" style="font-size:1.09em;">Nataşa sonra bir mektup daha verdi. Bu Katya’nın mektubuydu. Alyoşa’nın gerçekten çok üzgün olduğunu, üzüntüsünden hastalandığını ama şimdi daha iyi olduğunu yazıyordu. Onda bu kalp olduktan sonra Nataşa’yı hiçbir zaman unutamayacağını, onu hep seveceğini belirtiyordu. Eğer bir gün Alyoşa sizi unutur ve sevmezse ben de ondan vazgeçerim, diyordu.</span></p>

      <p class="paragraf"><span class="regular-1" style="font-size:1.09em;">Mektupları Nataşa’ya geri verdim. Ses çıkarmadan bakıştık. Sözleşmiş gibi, geçmişten söz etmekten kaçınıyorduk. Nataşa çok acı çekiyordu ama belli etmemeye çalışıyordu. Babasının evine döndükten sonra bir süre hasta yattı, bugünlerde yeni yeni toparlanıyordu. Şimdilik gelecekle ilgili bir şeyler konuşmuyorduk. Nikolay Sergeyiç’in başka bir yerde bulduğu iş yüzünden yakında ayrılacağımızı biliyordu ve bana çok sıcak, şefkatli davranak geçmişte yaşadıklarımız yüzünden kendini bağışlatmaya çalışıyordu. Bu çabası beni üzüyordu. Ama bu üzüntüden kurtulmam zor olmadı. Çünkü Nataşa beni, gerçekten seviyordu. Beni bensiz olamayacak kadar ve kardeşi gibi seviyordu. Yaklaşan ayrılık ikimizi de çok üzüyordu. Her şeyi konuşuyorduk ama sadece bu ayrılıktan söz etmiyorduk.</span></p>

      <p class="paragraf"><span class="regular-1" style="font-size:1.09em;">Nikolay Sergeyiç’i sordum.</span></p>

      <p class="paragraf"><span class="regular-1" style="font-size:1.09em;">— Gelir neredeyse, dedi. Çaya yetişeceğini söylemişti.</span></p>

      <p class="paragraf"><span class="regular-1" style="font-size:1.09em;">— O işle mi ilgileniyor?</span></p>

      <p class="paragraf"><span class="regular-1" style="font-size:1.09em;">— Evet. İş yüzde yüz olmuş durumda... Hatta bugün gitmeyebilirdi.</span></p>

      <p class="paragraf"><span class="regular-1" style="font-size:1.09em;">— Niye gitti öyleyse?</span></p>

      <p class="paragraf"><span class="regular-1" style="font-size:1.09em;">— Bana mektup geldi ya...</span></p>

      <p class="paragraf"><span class="regular-1" style="font-size:1.09em;">Biraz sustuktan sonra:</span></p>

      <p class="paragraf"><span class="regular-1" style="font-size:1.09em;">— Benimle o derece aklını bozmuş ki, çok üzülüyorum Vanya, dedi. Hep benim neler hissettiğimle ilgileniyor. Her davranışımdan sonuçlar çıkarmaya çalışıyor. Bazen beni mutlu etmek için şakalar yapıyor, bizi güldürmeye çalışıyor. Sonra içine kapanıp sessizce oturuyor.</span></p>

      <p class="paragraf"><span class="regular-1" style="font-size:1.09em;">Nataşa güldü,</span></p>

      <p class="paragraf"><span class="regular-1" style="font-size:1.09em;">— Bugün bu mektupları aldım; diye devam etti. Benimle göz göze gelmemek için hemen sokağa fırladı. Onu kendimden çok seviyorum Vanya!</span></p>

      <p class="paragraf"><span class="regular-1" style="font-size:1.09em;">Nataşa başını eğdi, elimi sıktı.</span></p>

      <p class="paragraf"><span class="regular-1" style="font-size:1.09em;">— Senden bile çok...</span></p>

      <p class="paragraf"><span class="regular-1" style="font-size:1.09em;">Konuşmadan bahçede yürümeye devam ettik:</span></p>

      <p class="paragraf"><span class="regular-1" style="font-size:1.09em;">— Bugün Masloboyev geldi. Dün de gelmişti.</span></p>

      <p class="paragraf"><span class="regular-1" style="font-size:1.09em;">— Evet, bugünlerde size çok sık geliyor.</span></p>

      <p class="paragraf"><span class="regular-1" style="font-size:1.09em;">— Neden geldiğini biliyor musun? Annem, her sözüne inanıyor. Masloboyev’in her şeyi, yani kanunları falan bildiğine, her şeyin altından kalkabileceğine inanıyor. Bugünlerde ne düşünüyor biliyor musun? Benim prenses olamadığımı… Hatta buna üzülüyor bile. Babamla bunu konuşamadığı için Masloboyev’le konuşuyor, kanun yoluyla nasıl çözüleceğini soruyor. Masloyobev, olmaz demiyor, oyalıyor.</span></p>

      <p class="paragraf"><span class="regular-1" style="font-size:1.09em;">Nataşa gülümsedi.</span></p>

      <p class="paragraf"><span class="regular-1" style="font-size:1.09em;">— Öyledir o zevzek! dedim. Nereden anladın bunları?</span></p>

      <p class="paragraf"><span class="regular-1" style="font-size:1.09em;">— Annem ağzından kaçırdı... İmalarla falan...</span></p>

      <p class="paragraf"><span class="regular-1" style="font-size:1.09em;">— Nelly ne yapıyor, hali nasıl?</span></p>

      <p class="paragraf"><span class="regular-1" style="font-size:1.09em;">— Aşkolsun Vanya! Çocuğu ancak şimdi hatırlayabildin!</span></p>

      <p class="paragraf"><span class="regular-1" style="font-size:1.09em;">Nelly İhmenev ailesinin gözbebeği olmuştu. Nataşa onu son derece seviyordu. Nelly de ona bütün kalbiyle bağlanmıştı. Zavallı çocuğun sonunda böyle bir sevgi bulacağı hiç aklına gelir miydi? Taş kalbinin yumuşadığını, ruhunun hepimize açıldığını sevinçle görüyordum. İçinde iyice yer etmiş kuşku, öfke ve inatçılığa karşı gösterdiğimiz sevgiye adeta tutkuyla cevap veriyordu. Ama gene de inatçılıktan tamamen vazgeçmemişti. İçinde kabaran sevinç gözyaşlarını tutmaya çalıştı, kendi kendisiyle mücadele etti, sonunda teslim oldu... En çok Nataşa’yı, ondan sonra ihtiyar İhmenev’i seviyordu. Bensiz duramıyordu; birkaç gün uğramasam rahatsızlığı artıyordu. Son defa, çoktandır bitiremediğim bir yazımı bitirmek için bir-iki gün evde kalmam gerekiyordu. Nelly’yi bu ayrılığa, fazla üzüp sarsmadan hazırlamak sorun oldu. Bununla beraber sevgisini açıkça göstermeye utanıyordu.</span></p>

      <p class="paragraf"><span class="regular-1" style="font-size:1.09em;">Sağlığı hepimizi endişelendiriyordu. Daha iyi olacağını düşünerek onlarla kalmasına karar verdik. İhtiyarların Nataşa ile barıştıkları gün, orada fenalaşmıştı. Zaten hastaydı; durmadan ilerleyen hastalığı o sıralar hızını daha da artırmıştı. Hastalığının ne olduğunu bilmiyorduk, kesin olarak anlaşılamamıştı. Buhranları eskisinden sık geliyordu; halsizdi, gücü iyice azalmıştı. Son günlerde ateşinin düşmemesi Nelly’yi iyice yatağa düşürmüştü. Hastalığı arttıkça çocuk garip bir şekilde uysallaşıyor, hepimize karşı yumuşak, tatlı dilli, candan oluyordu. Üç gün önce yatağının yanından geçerken elimden yakaladı, kendine doğru çekti. Odada kimse yoktu. Yüzü alev gibi yanıyor, gözleri kor gibi parlıyordu. Titreyerek, sinirli bir hareketle bana doğru uzandı; üzerine eğildim. Esmer kollarını boynuma dolayarak beni öptü, sonra Nataşa’yı istedi. Çağırdım. Nataşa’yı yatağına oturttu.</span></p>

      <p class="paragraf"><span class="regular-1" style="font-size:1.09em;">— Sizleri doya doya görmek istiyorum. Dün gece hepinizi rüyamda gördüm, bu gece de göreceğim... Zaten sık sık... Her gece görüyorum.</span></p>

      <p class="paragraf"><span class="regular-1" style="font-size:1.09em;">Bir şeyler anlatmak istiyor ama içindeki duygular onu boğuyordu. Bunların ne olduğunu anlamıyor, ifade etmeyi beceremiyordu.</span></p>

      <p class="paragraf"><span class="regular-1" style="font-size:1.09em;">Nikolay Sergeyiç de Nelly’yi aşağı yukarı Nataşa kadar seviyordu. Kimse onun kadar Nelly’yi neşelendirip güldüremiyordu. Yanına gelir gelmez hemen kahkahaları duyuluyor, hatta yaramazlığa başlıyordu. Bizim hasta, ihtiyara afacan afacan takılıyor, çeşitli maskaralıklar yapıyor, rüyalarını anlatıyordu. Yattığı yerden bir sürü masal uydurarak ondan hikâye istiyordu; ihtiyar, ‘küçük kızına’ bakarken çocuk gibi seviniyor, hayranlığı günden güne artıyordu. Bir akşam, Nelly’yi her zamanki gibi yatağında kutsadıktan sonra dışarı çıkarken bana,</span></p>

      <p class="paragraf"><span class="regular-1" style="font-size:1.09em;">— Tanrı onu çektiklerimize karşılık ödül olarak yolladı bize, dedi.</span></p>

      <p class="paragraf"><span class="regular-1" style="font-size:1.09em;">Her akşam toplanıyorduk. Masloboyev hemen hemen her gün bizdeydi. Çok sevilen ihtiyar doktor da arada bir geliyordu. Nelly’yi tekerlekli koltuğuyla yuvarlak masamıza alıyor, balkon kapısını açıyorduk. Batmak üzere olan güneşin aydınlattığı yemyeşil küçük bahçe önümüzdeydi. Bahçeden taze yeşilliklerle yeni açan leylakların kokusu geliyordu.</span></p>

      <p class="paragraf"><span class="regular-1" style="font-size:1.09em;">Nelly böyle günlerde çok mutlu oluyordu. Ama bazen geçmişine ait üzücü hikâyeleri hatırlıyor ve kendisi dahil, hepimizi üzüyordu. Böyle durumlarda onun dikkatini dağıtmaya çalışıyor, neşeli şeylerden söz ediyorduk. Zaten doktor da Nelly’nin hikâyesini anlatmasını yasaklamıştı. Onu uyardığı zamanlarda, Nelly doktora takılıp şakalaşırlardı.</span></p>

      <p class="paragraf"><span class="regular-1" style="font-size:1.09em;">Çok özenli olmamıza rağmen, Nelly günden güne sönüyordu. Aşırı derecede duygulu olmuştu, kalbi düzensiz çalışıyordu. Doktor bana, ölüm ihtimalinin yaklaştığından söz etmeye başladı.</span></p>

      <p class="paragraf"><span class="regular-1" style="font-size:1.09em;">İhmenevleri üzmemek için bunu onlara açmıyordum. Nikolay Sergeyiç, Nelly’nin yola çıkınca iyileşeceğinden emindi...</span></p>

      <p class="paragraf"><span class="regular-1" style="font-size:1.09em;">Nataşa, Nikolay Sergeyiç’in sesini duyunca,</span></p>

      <p class="paragraf"><span class="regular-1" style="font-size:1.09em;">— İşte babam geldi, dedi. İçeri gidelim Vanya.</span></p>

      <p class="paragraf"><span class="regular-1" style="font-size:1.09em;">Nikolay Sergeyiç içeri girer girmez her zamanki gibi yüksek sesle konuşmaya başladı. Ama Anna Andreyevna’nın elleriyle yaptığı işaretleri görünce sesini kıstı, Nataşa ile bana sessizce, o günkü dolaşmasını anlatmaya başladı. Peşine düştüğü işi sonunda almıştı. İhmenev buna çok seviniyordu. Ellerini ovuşturarak,</span></p>

      <p class="paragraf"><span class="regular-1" style="font-size:1.09em;">— On beş gün sonra yola çıkabileceğiz; dedi, kaçamak, endişeli bir bakışla Nataşa’yı süzdü.</span></p>

      <p class="paragraf"><span class="regular-1" style="font-size:1.09em;">Nataşa gülümsedi, boynuna sarılınca, ihtiyarın kuruntusundan eser kalmadı. Sevinçle,</span></p>

      <p class="paragraf"><span class="regular-1" style="font-size:1.09em;">— Gidelim çocuklar, gidelim! dedi. Yalnız sen Vanya... Senden ayrılmak çok acı... (Şunu da söyleyeyim, İhmenev bir kere olsun birlikte gitmemizi önermemişti. Nataşa’ya olan aşkımı bilmeseydi eminim beni de çağırırdı.)</span></p>

      <p class="paragraf"><span class="regular-1" style="font-size:1.09em;">— Ne yapalım dostlar, ne yapalım! Çok üzülüyorum Vanya ama yer değiştirmek hepimizi canlandıracak. Yer değiştirmek, baştan başa değişmek demektir.</span></p>

      <p class="paragraf"><span class="regular-1" style="font-size:1.09em;">İhmenev gene kızına baktı, inanıyordu, inançlı olduğuna seviniyordu.</span></p>

      <p class="paragraf"><span class="regular-1" style="font-size:1.09em;">Anna Andreyevna,</span></p>

      <p class="paragraf"><span class="regular-1" style="font-size:1.09em;">— Nelly ne olacak, dedi.</span></p>

      <p class="paragraf"><span class="regular-1" style="font-size:1.09em;">— Nelly mi? Ne var sanki... Yavrucak biraz rahatsız, ama o zamana kadar iyileşir umarım. Şimdi bile daha iyi, değil mi Vanya?</span></p>

      <p class="paragraf"><span class="regular-1" style="font-size:1.09em;">Endişeyle, benden yardım bekler gibi yüzüme baktı.</span></p>

      <p class="paragraf"><span class="regular-1" style="font-size:1.09em;">— Şimdi nasıl, uyudu mu? Bir şeyi yok değil mi? Uyandı mı acaba? Bak ne yapalım Anna Andreyevna, masayı hemen taraçaya çıkaralım; semaver gelinceye kadar bizimkiler toplanırlar, Nelly’yi de getiririz... Enfes olur. Gidip bakayım, uyanmıştır belki.</span></p>

      <p class="paragraf"><span class="regular-1" style="font-size:1.09em;">Anna Andreyevna’nın tekrar ellerini sallamaya başladığını görünce,</span></p>

      <p class="paragraf"><span class="regular-1" style="font-size:1.09em;">— Sadece bakacağım, uyandırmayacağım korkma! diye ilave etti.</span></p>

      <p class="paragraf"><span class="regular-1" style="font-size:1.09em;">Ama Nelly uyanmıştı bile. Biraz sonra her zamanki gibi akşam çayı için toplanmıştık.</span></p>

      <p class="paragraf"><span class="regular-1" style="font-size:1.09em;">Nelly’yi koltuğuyla getirdiler. Doktorla Masloboyev de geldi. Masloboyev Nelly’ye kocaman bir demet leylak getirdi, ama düşünceli görünüyordu, neşeli değildi.</span></p>

      <p class="paragraf"><span class="regular-1" style="font-size:1.09em;">Masloboyev’in hemen hemen her gün İhmenevlere gelmeye başladığını, bütün ev halkının, özellikle Anna Andreyevna’nın onu çok sevdiğini söylemiştim. Yalnız Aleksandra Semyonovna’nın adını anan yoktu. Masloboyev de ondan söz etmiyordu, ihtiyar kadın, Aleksandra Semyonovna’nın henüz Masloboyev’in resmi karısı olmadığını öğrenince onu evine çağırmanın, hatta adını anmanın uygun olmayacağını düşündü, öyle hareket etti. Anna Andreyevna’nın özelliklerinden biriydi bu. Belki kızı olmasa, hele başlarından öyle bir olay geçmemiş olsaydı bu derece titiz davranmazdı.</span></p>

      <p class="paragraf"><span class="regular-1" style="font-size:1.09em;">Nelly o akşam nedense üzüntülü, hatta tasalı görünüyordu. Sanki gördüğü kötü bir rüyadan etkilenmişti. Gene de Masloboyev’in hediyesine çok sevindi. Karşısındaki bardağın içinde duran çiçekleri zevkle seyrediyordu.</span></p>

      <p class="paragraf"><span class="regular-1" style="font-size:1.09em;">İhmenev,</span></p>

      <p class="paragraf"><span class="regular-1" style="font-size:1.09em;">— Çiçekleri çok seviyorsun, değil mi Nelly, dedi heyecanla. Dur, hemen yarın. Neyse, şimdi söylemeyeyim de sonra görürsün... diye ilave etti.</span></p>

      <p class="paragraf"><span class="regular-1" style="font-size:1.09em;">Nelly,</span></p>

      <p class="paragraf"><span class="regular-1" style="font-size:1.09em;">— Severim, dedi. Annemi çiçeklerle nasıl karşıladığımız aklıma geliyor... Annem, biz oradayken (Avrupa’yı kastediyordu) bir kere tam bir ay hasta yatmıştı. Heinrih’le ben, annem ayağa kalkıp odasından ilk çıkacağı gün bütün evimizi çiçeklerle donatmayı kararlaştırdık. Dediğimizi yaptık. O gün annem akşamdan, ertesi sabah kalkıp artık bizimle beraber kahvaltı edeceğini söyledi. Erkenden kalktık. Heinrih bir yığın çiçek getirdi. Bütün evi yeşil yapraklarla, çiçek demetleriyle donattık. Sarmaşıklar, adını bilmediğim, geniş yapraklar, iri beyaz çiçekler, nergisler vardı. Nergisi çok severim! Sonra güller, öyle güzel güller vardı ki! Hepsini çelenk gibi ördük, duvarlara astık, saksılarda olanları yere dizdik. Ağaç gibi kocamanları fıçılar içindeydi, onları köşelere, annemin koltuğunun iki yanına koyduk. Annem odasından çıkınca hem şaşırdı, hem çok sevindi; Heinrih de seviniyordu... Bunları hâlâ unutamıyorum...</span></p>

      <p class="paragraf"><span class="regular-1" style="font-size:1.09em;">O akşam Nelly her zamankinden daha halsiz, sinirliydi. Doktor zaman zaman ona merak ve endişeyle bakıyordu. Ama kızcağızın çenesi açılmıştı. Uzun uzun, hava kararıncaya kadar bize oradaki hayatını anlattı. Engel olamadık. Öyle güzel anlatıyordu ki… Annesi ve Heinrih’le o sırada çok gezmişler. Eski hatıralar bir bir canlandıkça Nelly heyecanla mavi göğü, yolda gördüğü karla, buzla örtülü yüksek dağları, dağ şelalelerini anlatıyordu. Sonra İtalya’nın gölleriyle vadilerine, çiçeklerine, ağaçlarına geçti. Köylülerin kıyafetlerini, esmer yüzlerini, kara gözlerini anlattı. Karşılaştıkları insanlardan, geçirdikleri maceralardan söz açtı. Gördüğü büyük şehirleri, sarayları, renk renk ışıklarla birdenbire aydınlanan yüksek kubbeli kiliseyi, göğü ve denizi, masmavi sıcak Güney şehirlerini hatırladı...</span></p>

      <p class="paragraf"><span class="regular-1" style="font-size:1.09em;">Hepimiz dinledik. Nelly bu çeşit hatıralarını şimdiye kadar bu kadar ayrıntılı anlatmamıştı. Her zaman dinlediklerimiz bambaşka şeylerdi.</span></p>

      <p class="paragraf"><span class="regular-1" style="font-size:1.09em;">Anne kızın puslu, mutsuz bir akşam, fakir yataklarında koyun koyuna yatarken eski günlerini, ölen Heinrih’i, başka memleketlerde gördüklerini hatırlamaları gözümün önüne geldi. Sonra annesiz, tek başına Bubnova’nın vahşi bir acımasızlıkla attığı dayaklara sabırla karşı koyarak kendini korumaya çalışan Nelly’yi düşündüm.</span></p>

      <p class="paragraf"><span class="regular-1" style="font-size:1.09em;">Sonunda Nelly’ye fenalık geldi; odasına götürüp yatırmak zorunda kaldık. İhmenev hem korkmuş, hem hastanın bu kadar konuşmasına izin verildiği için kızmıştı. Nelly bayılmıştı; zaten bu bayılmalar son zamanlarda sık sık oluyordu. Nelly ayılır ayılmaz beni istedi. Yalnız bana söyleyeceği bir şey varmış. Konuşmasına izin versinler diye öyle yalvardı ki doktor karşı koyamadı. Benden başka hepsi odadan çıktılar. Yalnız kalınca Nelly,</span></p>

      <p class="paragraf"><span class="regular-1" style="font-size:1.09em;">— Bak Vanya, dedi; onlarla birlikte gideceğimi sanıyorlar. Ama ben gitmeyeceğim, gidemem çünkü... Şimdilik sende kalacağım. Sana söyleyeceğim buydu.</span></p>

      <p class="paragraf"><span class="regular-1" style="font-size:1.09em;">Onu kararından vazgeçirmeye çalıştım; İhmenevlerin onu öz kızları gibi sevdiklerini, özleyeceklerini söyledim. Bende rahat edemeyeceğini; onu çok sevdiğim halde çaresiz ayrılmamız gerektiğini anlattım.</span></p>

      <p class="paragraf"><span class="regular-1" style="font-size:1.09em;">Nelly ısrarla,</span></p>

      <p class="paragraf"><span class="regular-1" style="font-size:1.09em;">— Hayır, olmaz; dedi. Rüyamda sık sık annemi görüyorum. Burada kalmamı istiyor. Dedemi yalnız bırakmakla büyük bir günah işlemişim... Annem bunları ağlayarak söylüyor. Burada kalıp dedeme bakmak istiyorum Vanya.</span></p>

      <p class="paragraf"><span class="regular-1" style="font-size:1.09em;">Söylediklerini hayretle dinledim.</span></p>

      <p class="paragraf"><span class="regular-1" style="font-size:1.09em;">— Ama deden öldü Nelly...</span></p>

      <p class="paragraf"><span class="regular-1" style="font-size:1.09em;">Biraz düşündü, dikkatle yüzüme baktı:</span></p>

      <p class="paragraf"><span class="regular-1" style="font-size:1.09em;">— Dedemin nasıl öldüğünü bir daha anlatsana Vanya. Hepsini, hiçbir şey unutmadan anlat.</span></p>

      <p class="paragraf"><span class="regular-1" style="font-size:1.09em;">İsteği tuhaftı ama olayı bütün ayrıntılarıyla anlatmaya başladım. Nelly’nin sayıkladığını tahmin ediyordum.</span></p>

      <p class="paragraf"><span class="regular-1" style="font-size:1.09em;">Geçirdiği krizden sonra bilinci tam yerinde olmayabilirdi. Dikkatle dinledi. Anlattıklarımı dinlerken üzerimden ayırmadığı hasta, hummalı parıltılarla ışıldayan siyah gözlerini hatırlıyorum. Oda iyice kararmıştı.</span></p>

      <p class="paragraf"><span class="regular-1" style="font-size:1.09em;">Nelly beni sonuna kadar dinledi. Biraz düşündükten sonra, kesin bir tavırla:</span></p>

      <p class="paragraf"><span class="regular-1" style="font-size:1.09em;">— Sana bir şey söyleyeyim mi Vanya, dedi, ölmedi o! Annem sık sık dedemden söz ediyor. Daha dün ona, “Dedem öldü anne,” dedim. Üzüldü, ağlamaya başladı. Bunu kim söylediyse yalan söylediğini, dedemin, önceleri benim yaptığım gibi, sokakta dilendiğini haber verdi, “İlk defa ona rastlayıp ayaklarına kapandığım, Azorka’nın beni tanıdığı yerde dolaşıyor...” diye ilave etti.</span></p>

      <p class="paragraf"><span class="regular-1" style="font-size:1.09em;">— Rüya bunlar Nelly. Hasta olduğun için kâbus görmüşsün.</span></p>

      <p class="paragraf"><span class="regular-1" style="font-size:1.09em;">— Ben de öyle sanıyor, kimseye açmıyordum. Yalnız sana anlatmak istiyordum. Bugün seni beklerken uyuklamışım. Bu sefer dedemi de gördüm. Evindeymiş; zayıflamış, korkunç bir durumdaymış! İki gündür ağzına bir lokma koymadığını, Azorka’nın da aç olduğunu söyleyerek beni bir güzel azarladı. Enfiyesinin bittiğini, onsuz yapamadığını hatırlattı. Bunu, annem öldükten sonra bir gün ona gidişimde söylemişti. O gün çok hasta, kendini bilmez bir haldeydi. Bugün bunları tekrarlayınca kendi kendime, “Köprüye gidip dilenirim, ona ekmekle pişmiş patates ve enfiye alırım,” dedim. Köprüde durup dilenirken dedem de etrafımda dolaşıp duruyordu. Arada bir yanıma yaklaşıyor, topladığım parayı elimden alıyordu. “Bu ekmek için,” diyordu. “Şimdi de enfiye için topla.” Ben topladıkça o gelip alıyordu. Topladıklarımın nasıl olsa hepsini ona vereceğimi, kendime bir şey saklamayacağımı söyledim. Ama o, “Yo, benden çalıyorsun. Bubnova da, hırsız olduğunu söyledi... Seni yanıma almayacağım! Beşliği ne yaptın?” dedi. Bana inanmadığı için ağladım. Beni dinlemiyor, sürekli, “Beşliğimi çaldın!” diye bağırıyordu. Sonra dövmeye başladı. Orada, köprüde öyle bir dayak attı ki... Çok ağladım... Şimdi bak ne düşünüyorum; biliyor musun Vanya? Yüzde yüz sağdır o. Kim bilir nerede, yalnız başına dolaşıp gelmemi bekliyor.</span></p>

      <p class="paragraf"><span class="regular-1" style="font-size:1.09em;">Onu bu düşüncelerden vazgeçirmeye, hepsinin asılsız olduğunu ispat etmeye çalıştım. Sonunda başardım galiba. Rüyada dedesini tekrar görmek korkusundan uyumak bile istemiyordu. Boynuma sarıldı, yüzünü yüzüme dayadı.</span></p>

      <p class="paragraf"><span class="regular-1" style="font-size:1.09em;">— Senden ayrılamam Vanya. Dedem olmasa da senden ayrılamam.</span></p>

      <p class="paragraf"><span class="regular-1" style="font-size:1.09em;">Nelly’nin o akşam bayılması evdekileri korkutmuştu. Anlattığı rüyaları doktora da anlattım. Hastalığı hakkında ne düşündüğünü kesin olarak sordum.</span></p>

      <p class="paragraf"><span class="regular-1" style="font-size:1.09em;">Düşünceli bir tavırla,</span></p>

      <p class="paragraf"><span class="regular-1" style="font-size:1.09em;">— Henüz belli değil, dedi. Şimdilik tahminler yürütüyor, düşünüyorum, inceliyorum. Ama... Henüz kesin bir şey söylenemez. Aslına bakarsan iyileşmesi çok zor. Ölebilir. Diğerlerine söylemiyorum ama durum çok ciddi. Yarın başka doktorların da incelemesini isteyecektim. Onu kendi çocuğum gibi seviyor ve üzülüyorum Vanya, dedi.</span></p>

      <p class="paragraf"><span class="regular-1" style="font-size:1.09em;">Nikolay Sergeyiç heyecanla geldi,</span></p>

      <p class="paragraf"><span class="regular-1" style="font-size:1.09em;">— Bak, ne düşündüm Vanya, dedi, çiçeği çok sever. Yarın sabah kalkınca şu Heinrih mi, neydi... O adamla annesine yaptıkları çiçekli karşılamanın aynısını ona biz yapalım. Anlatırken ne kadar heyecanlanmıştı değil mi?</span></p>

      <p class="paragraf"><span class="regular-1" style="font-size:1.09em;">— Heyecanlandı ya. Ama heyecan onun için son derece zararlı...</span></p>

      <p class="paragraf"><span class="regular-1" style="font-size:1.09em;">— Öyle ama tatlı heyecan başka. Sen bana inan, deneyimime inan canım; tatlı heyecanın zararı dokunmaz. Hatta tatlı heyecan belki sağlığına iyi bile gelir.</span></p>

      <p class="paragraf"><span class="regular-1" style="font-size:1.09em;">İhmenev planını uygulamak için bizim cevabımızı dinlemeden heyecanla gerçekleştirmeye gitti. Çıkarken bana,</span></p>

      <p class="paragraf"><span class="regular-1" style="font-size:1.09em;">— Yakınlarda çok güzel çiçekler satan bir çiçekçi var. Sen Anna Andreyevna’ya her şeyi anlat. Ben birazdan gelirim. Hem sen bu gece bizde kal. Nasılsa evde işin de yok. Eskiden olduğu gibi çatı katında yatarsın, eşyaların hâlâ duruyor. Sabahtan da evi süsleriz, Nataşa da yardım eder, hem o bu işi çok da güzel becerir, dedi.</span></p>

      <p class="paragraf"><span class="regular-1" style="font-size:1.09em;">O geceyi onlarda geçirmeyi kabul ettim, ihtiyar, çiçek işini de halletti. Doktorla Masloboyev vedalaşarak gittiler. İhmenevler erken yatardı. Masloboyev çıkarken pek düşünceliydi, bana bir şey söylemek istediği halde başka sefere bıraktı, ihtiyarlardan ayrılıp tavan arasına çıktığım zaman onu orada görünce şaşırdım. Masaya oturmuş, bir kitaba bakıyordu.</span></p>

      <p class="paragraf"><span class="regular-1" style="font-size:1.09em;">— Yoldan döndüm Vanya, dedi; hemen anlatmam iyi olacak. Otur şuraya. Büyük bir aksilik oldu... Öyle canım sıkılıyor ki...</span></p>

      <p class="paragraf"><span class="regular-1" style="font-size:1.09em;">— Ne oldu?</span></p>

      <p class="paragraf"><span class="regular-1" style="font-size:1.09em;">— Senin namussuz Prensin beni öyle kızdırdı ki, öfkem hâlâ geçmedi.</span></p>

      <p class="paragraf"><span class="regular-1" style="font-size:1.09em;">— Ne var? Ne oldu gene? Hâlâ bitmedi mi şu Prensin işleri?</span></p>

      <p class="paragraf"><span class="regular-1" style="font-size:1.09em;">— Sen de hemen, “Ne oldu?” diye telaşa düşersin. Ucunda ölüm var sanki! Tıpkı bizim Aleksandra Semyonovna ve bütün karılar gibisin. Nefret ederim şu yere batası karı milletinden! Karga ‘gak’ dese hemen “Ne var, ne oldu?” diye telaşa düşerler.</span></p>

      <p class="paragraf"><span class="regular-1" style="font-size:1.09em;">— Kızma canım!</span></p>

      <p class="paragraf"><span class="regular-1" style="font-size:1.09em;">— Kızmıyorum ama insan her işi sakince karşılamalı, büyütmemeli...</span></p>

      <p class="paragraf"><span class="regular-1" style="font-size:1.09em;">Kızgınlığı bir süre devam etti. Sessizliği bozmadım. Yatışınca:</span></p>

      <p class="paragraf"><span class="regular-1" style="font-size:1.09em;">— Bak kardeş, diye tekrar başladı; bir iz yakaladım. Hoş yakalamadım ya... Zaten aslında iz filan yoktu da bana öyle geldi. Kısacası, bazı düşüncelere dayanarak, Nelly’nin şey... belki... senin anlayacağın, Nelly’nin Prensin kızı olma ihtimali var bence.</span></p>

      <p class="paragraf"><span class="regular-1" style="font-size:1.09em;">— Ne diyorsun?</span></p>

      <p class="paragraf"><span class="regular-1" style="font-size:1.09em;">Masloboyev elini öfkeyle sallayarak,</span></p>

      <p class="paragraf"><span class="regular-1" style="font-size:1.09em;">— Hemen “Ne diyorsun!” diye böğürme, dedi. İnan bunlarla hiçbir şey konuşulmaz. Sana, kesin olarak bildiğim bir şey var dedim mi, züppe! Prensin şahitli ispatlı meşru kızı olduğunu söyledim mi? Söyledim mi, söylemedim mi?</span></p>

      <p class="paragraf"><span class="regular-1" style="font-size:1.09em;">Son derece heyecanlandım.</span></p>

      <p class="paragraf"><span class="regular-1" style="font-size:1.09em;">— Canım beni dinle, diye sözünü kestim. Tanrı aşkına bağırma, işi doğru dürüst açıkla. Bunun önemini, doğruysa, doğacak sonuçları düşün bir kere.</span></p>

      <p class="paragraf"><span class="regular-1" style="font-size:1.09em;">— Sonuçları... Neyin sonucunu? Delil nerede? İş böyle yürütülmez; sana bunları gizli olarak söylüyorum. Neden şimdi söylediğimi de ilerde anlatırım. Öyle gerekti. Ses çıkarmadan dinle, sır olduğunu da aklından çıkarma. Sorun şu: Prens bu işin peşine kışın, Varşova dönüşü, Smith henüz ölmeden düşmüştü. Aslına bakarsan başlangıç daha da önce, geçen yıldı... Bu, sefer de ona yanlış ipucu vermişler. Smith’in kızından Paris’te ayrılalı on üç yıl olmuş, ama herif on üç sene peşini bırakmamış. Kadının bugün lafı geçen Heinrih’le yaşadığını, Nelly diye bir kızı olduğunu, hasta düştüğünü; kısacası, her şeyi biliyormuş. Sonra birdenbire izlerini kaybetmiş. Bu, galiba, Heinrih’in ölümünden az sonra, Smith’in kızının Sen-Petersburg’a gelmeye hazırlandığı sırada olmuş. Sen-Petersburg’da, hangi isimle gelirse gelsin onu kolayca bulabilirdi; gel gelelim Avrupa’daki ajanları yanlış bilgi vererek onu şaşırtmışlar... Kadının Almanya’nın güneyinde, küçük bir şehirde oturduğunu bildirmişler. Belli ki dikkatsizlikle onu başka bir kadınla karıştırmışlar. Böylece bir yıl, belki daha fazla zaman geçmiş. Bir süre sonra Prens şüphelenmeye başlamış; bazı durumlardan takip ettiği kadının başka bir kadın olabileceği şüphesine düşmüş. Böylece ortaya asıl aradığı kadına ne olduğu sorusu çıkmış. Aklına nedense, Sen-Petersburg’a gitmiş olması ihtimali gelmiş. Avrupa’dan soruşturmalarına cevap gelinceye kadar o, burada bir araştırma yapmış. Ama resmi yoldan gitmek pek işine gelmemiş olacak ki benimle tanıştı. Beni, böyle işlerde çalışan bir amatör falan filan diye önermişler... Sorunu anlattı ama köpoğlu köpek pek üstü kapalı ve birden çok anlama gelecek şekilde konuştu. Çelişmelere düştü, aynı olayları başka başka şekilde anlattı. Ama mutlaka, insan ne kadar kurnaz olursa olsun bir yerde şaşırır... Ama ben alttan aldım; Prense olanca saflığımla kul köle olmuş göründüm. Sonra her zamanki yöntemime başvurarak düşündüm: Önce; bana anlatılan bu sorunun aslı astarı var mıydı? Ayrıca, acaba bunun altında başka bir dava gizlenmiyor muydu? Durum böyleyse sen bile, herifin beni düpedüz dolandırdığını anlayabilirsin. Herife dört rublelik hizmeti bir rubleye yapacak kadar enayi değilim! Bunun üzerine sorunu kurcalamaya başladım. Yavaş yavaş bazı izler yakaladım; kimini ağzından, kimini başkalarından öğrendim; bazılarını da kendim çaktım. Belki böyle hareket etmenin nereden aklıma geldiğini soracaksın. Prensin, telaşlı, endişeli halinden baştan beri kuşkulanmıştım. Ortada telaşa düşecek ne vardı? Sevgilisini babasının evinden kaçırmış, kadın gebe kalmış; o da onu terk etmişti. Olağandı bu! Tatlı, zarif bir yaramazlıktan ibaretti... Prens böyle şeye pabuç bırakacak adam değildi ama korkuyordu işte... Bunu şüpheli buldum. Bazı ipuçları bulmak için şu Heinrih’in de bana çok yardımı dokundu. Gerçi artık hayatta değil ama burada kuzinlerinden biri var; Sen-Petersburg’da bir pastane sahibiyle evli. Kadın Heinrih’e delice âşıkmış. Bu aşk; şişko pastacı Fater’le evlenmesine, kaş göz arasında tam sekiz yumurcak peydahlamasına rağmen on beş yıl sürmüş. İşte bu kuzinden, birçok çeşitli, karışık yöntemlerden sonra çok önemli bir bilgi aldım: Heinrih Alman âdetlerine uyarak ona mektuplarını, hatıra defterini yollamış, ölmeden önce kişisel evrakından bazılarını göndermiş. Budala karı, mektupların yalnızca Mein lieber Augüstchen,</span><span class="dipp" style="font-size:0.82em;"><a class="footnote-link" href="#footnote-225-31" id="footnote-225-31-backlink">31</a></span> <span class="regular-1" style="font-size:1.09em;">Wieland</span><span class="dipp" style="font-size:0.82em;"><a class="footnote-link" href="#footnote-225-32" id="footnote-225-32-backlink">32</a></span> <span class="regular-1" style="font-size:1.09em;">üzerine yazdıklarıyla ilgilenmiş. Ama ben bu mektuplar sayesinde epey bilgi edindim. Bay Smith’i, kızı tarafından çalınan parasını, parayı elde eden Prensi öğrendim. Sonunda bir sürü saklamalar, rumuzlar, imalar arasından sorunun içyüzünü görür gibi oldum. Elimde kanıtlanmış delilim yoktu; bunu anlıyorsun değil mi Vanya? Koca aptal Heinrih bunu bilerek saklıyor, sadece ufak ufak dokunduruyordu. Ama bazı ipuçlarını birleştirerek bir sonuç çıkarabildim. Prens, Smith’in kızıyla evliydi! Nerede, nasıl, ne zaman; Avrupa’da mı, yoksa burada mı, bununla ilgili kâğıtlar nerededir, orasını hiç bilmiyordum, inanır mısın, öfkemden saçımı başımı yolarak gece gündüz bunları arıyordum Vanya! Sonunda Smith’i de buldum ama o aralık adamcağız bu dünyadan göçtü. Canlı görmek kısmet olmadı. Sonra bir gün tesadüfen, Vasilyevski Ostrov’da bir kadının öldüğünü öğrendim. Araştırınca yeni bazı ipuçları ele geçirdim. Hemen Vasilyevski’ye koştum; o gün seninle karşılaşmıştık, hatırlar mısın? O gün birçok bilgi topladım. Kısacası bu işte Nelly’nin de bana çok yardımı dokundu.</span></p>

      <p class="paragraf"><span class="regular-1" style="font-size:1.09em;">Sözünü keserek,</span></p>

      <p class="paragraf"><span class="regular-1" style="font-size:1.09em;">— Bana bak, dedim; Nelly’nin bildiğini...</span></p>

      <p class="paragraf"><span class="regular-1" style="font-size:1.09em;">— Neyi bildiğini?</span></p>

      <p class="paragraf"><span class="regular-1" style="font-size:1.09em;">— Prensin kızı olduğunu bildiğini tahmin eder misin? Bana öfkeyle bakarak,</span></p>

      <p class="paragraf"><span class="regular-1" style="font-size:1.09em;">— Prensin kızı olduğunu sen de biliyorsun, diye cevap verdi. Böyle gereksiz soruları ne diye soruyorsun geveze adam! Önemli olan, Nelly’nin Prensin kızı oluşu değil, meşru kızı olması... Anladın mı?</span></p>

      <p class="paragraf"><span class="regular-1" style="font-size:1.09em;">— Mümkün değil!</span></p>

      <p class="paragraf"><span class="regular-1" style="font-size:1.09em;">— Önce ben de öyle diyordum. Hatta şimdi bile, ara sıra, “Mümkün değil!” diye tekrarlıyorum. Ama sorun bunun mümkün olmasında, hem böyle olması çok kuvvetli bir olasılık...</span></p>

      <p class="paragraf"><span class="regular-1" style="font-size:1.09em;">— Hayır Masloboyev, hayale kapılıyorsun. Bir kere Nelly bunu bilmiyor; sonra olsa olsa Prensin gayri meşru kızı olabilir. Annesinin elinde herhangi bir belge bulunsaydı Sen-Petersburg’da bu kadar sefalet çeker miydi, çocuğunu bu acı öksüzlüğe mahkûm eder miydi? Hadi canım, olacak şey değil!</span></p>

      <p class="paragraf"><span class="regular-1" style="font-size:1.09em;">— Ben de önceleri senin gibi düşünüyordum; hatta hâlâ iyice inanmış değilim. Ama şunu da dikkate almak gerek. Smith’in kızı deli bozuğun biriydi. Dünyada onun kadar sivri akıllı kadına az rastlanır. Romantizm bu, deliliğe varan hezeyan! Kadın baştan beri yeryüzünde meleklere layık bir mutluluk hayali kuruyordu. Çılgınca âşıktı; inanmıştı. Eminim, zavallıcık, herifin onu bırakmasından değil, aldandığı için, erkeğin onu aldatarak bırakacak kişilikte olduğundan, melek olduğunu düşündüğü adamın sadece çamur çıkıp onu kirletmesi yüzünden aklını kaybetti. Çılgınlık derecesinde romantik ruhu bu sarsıntılara dayanamadı. Hakarete uğraması da cabası... Neyi anlatmak istediğimi anlıyorsun herhalde. Bunun üzerine dehşetten, ama daha çok gururdan, sonsuz bir küçümsemeyle adama sırt çevirmiş, onu yok saymış, daha ileri giderek onu hatırlatacak her şeyi ortadan kaldırmış. Kaptırdığı paraya hiç aldırmamış... Paranın babasına ait olduğunu unutmuş, öyle bir para hiç olmamış gibi düşünmüş. Güya hırsızı gururuyla ezecek, ömrünün sonuna kadar onu aşağılanmış görmek zevkini tadacakmış! Bizde kanunen ayrılma yok ama onlar yollarını ayırmışlar; bundan sonra yardım istenir mi hiç! Düşün, deli kadın can çekişirken bile Nelly’ye, “Onlara gitme! Çalış, dilen ama onlara gitme!” diyordu. “Çağıran kim olursa olsun, gitme!” O zaman bile onu çağıracaklarını, yani çağıranı bir kere daha küçümsemek fırsatını elde edeceğini düşünüyordu. Kısacası, intikam hırsı onu canlı tutuyordu. Nelly’den çok bilgi aldım. Hâlâ ara sıra bir şeyler öğreniyorum. Annesi veremdi; bu hastalık insanı özellikle hırçınlaştırır, sinirli yapar. Bubnova’nın evinde oturan bir tanıdığımdan, Prense mektup yazdığını öğrendim. Evet, yazmış; doğrudan doğruya Prense yazmış!</span></p>

      <p class="paragraf"><span class="regular-1" style="font-size:1.09em;">— Yok canım! Prens bu mektubu almış mı acaba?</span></p>

      <p class="paragraf"><span class="regular-1" style="font-size:1.09em;">— Bunu bilmiyorum işte; mektubu alıp almadığını bilemiyorum. Smith’in kızı, bir tanıdığımla –Bubnova’daki boyalı karıyı hatırladın mı? Şimdi cezaevinde– görüşmüş, mektubu onunla yollamış. Önce yazmış, hazırlamış ama sonra geri almış, ölümüne üç hafta kala olmuş bunlar... Burası önemli işte... Mektubu yollamaya karar verdiğine göre, geri aldığı halde, başka zaman da gönderebilirdi. Doğrusu, mektubu gönderip göndermediğini bilmiyorum. Yalnız, göndermediği düşünülebilir. Gerçekten, Prens onun Sen-Petesburg’da bulunduğunu, yatıp kalktığı yeri kesin olarak ancak ölümünden sonra öğrenebildi, öldüğüne kim bilir ne kadar sevinmiştir!</span></p>

      <p class="paragraf"><span class="regular-1" style="font-size:1.09em;">— Evet, Alyoşa’nın bir gün, babasını çok sevindiren bir mektuptan söz ettiğini hatırlıyorum. Ama bu çok yakında olmuştu; iki ay ya var ya yok... Peki sonra, sonra ne oldu? Prensle aranızda ne geçti?</span></p>

      <p class="paragraf"><span class="regular-1" style="font-size:1.09em;">— Ne olacak! Düşünsene, eminim ama elimde delil olmadığı için hiçbir şey yapamıyorum! Çok uğraştım ama bir sonuca varamadım. Araştırmayı Avrupa’da yapmak gerekiyordu, ama Avrupa’nın neresinde, o da bilinmiyor. O zaman adamla takışacağımızı anladım. Onu, öğrendiklerimden fazlasını biliyormuşum gibi davranarak kandırmaya çalıştım.</span></p>

      <p class="paragraf"><span class="regular-1" style="font-size:1.09em;">— Başardın mı?</span></p>

      <p class="paragraf"><span class="regular-1" style="font-size:1.09em;">— Kanmadı. Ama öyle çok korktu ki, nasıl davranacağını şaşırdı. Birkaç kere buluştuk: Çok alttan alıyor! Bir kere arkadaşça açıldı biraz; her şeyi bildiğimi sandığı zaman... Gayet güzel, duygulu, içten konuştu. Ama utanmazca yalan söylüyordu. Korkusunun büyüklüğünü o zaman ölçtüm. Biraz da kendimi budala gibi gösteriyor, ama kurnazlık yapıyormuş gibi davranıyordum. Bile bile beceriksiz görünerek onu korkutuyor, biraz da tehdit ediyordum. Hep beni salağın biri sanarak ağzından bir şey kaçırsın diye... Anladı teres! Bir defasında sarhoş rolü yaptım, gene para etmedi; kurnaz! Bilmem, anlatabildim mi Vanya? Her şeyi, bana olan korkusunun derecesini öğrenmem; ayrıca onda bildiğimden fazlasını öğrendiğim düşüncesini uyandırmam gerekiyordu.</span></p>

      <p class="paragraf"><span class="regular-1" style="font-size:1.09em;">— Sonunda ne oldu?</span></p>

      <p class="paragraf"><span class="regular-1" style="font-size:1.09em;">— Hiç. Bende elle tutulur bir delil yoktu. Yalnız bir rezalet çıkarabileceğimi anladı. Zaten korktuğu da oydu. Yakında evlenecekmiş, haberin var mı?</span></p>

      <p class="paragraf"><span class="regular-1" style="font-size:1.09em;">— Yok.</span></p>

      <p class="paragraf"><span class="regular-1" style="font-size:1.09em;">— Önümüzdeki yıl. Daha geçen sene bir kızı gözüne kestirmiş. Kızcağız o sırada on dördündeymiş. Şimdi on beşini doldurmuş. Zavallıcık daha okul önlüğüyle geziyor. Ailesi çok istekli! Herifin karısının ölmesini niçin istediğini anladın değil mi? Kız da general kızıymış. Paralı, hem de çok paralıymış. Senle ben böyle partiler vuramayız Vanya! Yalnız bir hatamı bağışlamayacağım!</span></p>

      <p class="paragraf"><span class="regular-1" style="font-size:1.09em;">Masloboyev masaya sert bir yumruk indirdi.</span></p>

      <p class="paragraf"><span class="regular-1" style="font-size:1.09em;">— Beni iki hafta önce dolandırdı! diye bağırdı. Deyyus!</span></p>

      <p class="paragraf"><span class="regular-1" style="font-size:1.09em;">— Nasıl dolandırdı?</span></p>

      <p class="paragraf"><span class="regular-1" style="font-size:1.09em;">— Basbayağı... Elimde delil olmadığını anladığını gördüm. İçimden, bu işi ne kadar uzatırsam çabamın o derece anlamsız olacağını hissettim, iki bine fit olmaya razı oldum.</span></p>

      <p class="paragraf"><span class="regular-1" style="font-size:1.09em;">— Demek iki bini kopardın?</span></p>

      <p class="paragraf"><span class="regular-1" style="font-size:1.09em;">— Hem de gümüş olarak. Dişlerimi gıcırdata gıcırdata aldım. Böyle iş iki bine yapılır mı? Küçülerek aldım. Karşısında şamar yemiş gibi duruyordum. “Masloboyev, size eski zahmetinizin karşılığını veremedim,” dedi. (Aslında o zamanki iş için, anlaşmamıza göre yüz elli rubleyi çoktan vermişti.) “Şimdi yolculuğa çıkıyorum; şu iki bini alın. Herhalde böylece hesabımızı kapatmış oluyoruz.” Ben de ona, “Evet Prens, tamam,” diye cevabı yapıştırdım. Ama suratına bakamadım. “Ne çok aldın değil mi? Gönlümden koptu da senin gibi enayiye veriyorum!” gibilerden bakıyordu. Oradan nasıl çıktığımı bilemiyorum.</span></p>

      <p class="paragraf"><span class="regular-1" style="font-size:1.09em;">— Seninki de düpedüz namussuzluk Masloboyev! diye bağırdım, Nelly’ye yaptığını düşün!</span></p>

      <p class="paragraf"><span class="regular-1" style="font-size:1.09em;">— Namussuzluk söz mü, canilik, iğrenç, çirkefçe bir hareket! Bu... bunu ifade edecek söz bulamıyorum Vanya!</span></p>

      <p class="paragraf"><span class="regular-1" style="font-size:1.09em;">— Tanrım! O da hiç olmazsa Nelly’nin geleceğini düşünmek zorundaydı!</span></p>

      <p class="paragraf"><span class="regular-1" style="font-size:1.09em;">— Elbette zorundaydı, ama nasıl zorlarsın onu. Korkutarak mı? Korkmaz. Verdiği iki bin gümüşle beni susturmayı başardı.</span></p>

      <p class="paragraf"><span class="regular-1" style="font-size:1.09em;">Ümitsizlikle,</span></p>

      <p class="paragraf"><span class="regular-1" style="font-size:1.09em;">— Nasıl olur, Nelly’nin hakkı nasıl kaybolur! diye bağırdım.</span></p>

      <p class="paragraf"><span class="regular-1" style="font-size:1.09em;">— Asla!</span></p>

      <p class="paragraf"><span class="regular-1" style="font-size:1.09em;">Masloboyev bunu, gövdesi sarsılarak son derece içten haykırdı.</span></p>

      <p class="paragraf"><span class="regular-1" style="font-size:1.09em;">— Peşini bırakmam onun! Bir iş daha açarım başına, karar verdim. İki bin aldım da ne oldu! Uğradığım hakarete sayarım, düzenbaz herif aldattı beni, hem de dalga geçti. Yoo, buna hiç dayanamam işte! Bu sefer Nelly’ye soracağım. Bu işin çözümü onun elinde... Nelly her şeyi biliyor, her şeyi. Annesi her şeyi anlatmış. Hastalıktan kendinde olmadığı zaman, içini dökmek için anlatmıştır mutlaka.</span></p>

      <p class="paragraf"><span class="regular-1" style="font-size:1.09em;">Tatlı bir heyecanla ellerini ovuşturarak:</span></p>

      <p class="paragraf"><span class="regular-1" style="font-size:1.09em;">— Belki elimize bir belge falan da geçer, diye ilave etti. Şimdi, neden sık sık buraya gelmemin nedenini anladın, değil mi Vanya? Önce, seninle arkadaş olmamız nedeniyle; ama asıl Nelly’yi inceliyorum. Bana ister istemez yardım etmelisin Vanya, çünkü Nelly üzerinde etkin var...</span></p>

      <p class="paragraf"><span class="regular-1" style="font-size:1.09em;">— Kesinlikle edeceğim. Söz veriyorum! Umarım artık yalnız kendi yararına değil, zavallı Nelly için de bir şeyler yaparsın Masloboyev.</span></p>

      <p class="paragraf"><span class="regular-1" style="font-size:1.09em;">— Sana ne arkadaş, kimin yararına çalışırsam çalışayım, işe yarasın da, elbette öksüzü koruyacağız, insanlık böyle emreder. Ama kendimi de düşünürsem beni ayıplama Vanyacığım. Fakir adamım! Hakkımı vermedi, üstelik dolandırdı namussuz. Böyle bir madrabazın yüzüne mi güleyim? Avucunu yalasın!</span></p>

      <p class="paragraf"><span class="regular-1" style="font-size:1.09em;">Sabah, Nelly fenalaştığı için planladığımız çiçek partisini yapamadık. O gün hep odasındaydı. Bir daha da o odadan hiç çıkmadı, iki hafta sonra öldü. Bu iki haftalık can çekişme süresince kendine tamamen gelemedi, o garip hayallerinden kurtulamadı. Bilinci yerinde değildi, ölüm anına kadar hep dedesinin onu çağırdığına, gelmediği için kızıp bastonunu yere vurduğuna, ekmekle tütün almak için dilenmeye yolladığına emindi. Uyandığı zamanlar, annesini gördüğünü söylüyordu.</span></p>

      <p class="paragraf"><span class="regular-1" style="font-size:1.09em;">Bazen kendine gelir gibi oluyordu. Böyle bir an ikimiz yalnızdık. Uzanarak zayıf, ateşten yanan eliyle elimi tuttu.</span></p>

      <p class="paragraf"><span class="regular-1" style="font-size:1.09em;">— Ben ölünce Nataşa ile evlen Vanya! dedi.</span></p>

      <p class="paragraf"><span class="regular-1" style="font-size:1.09em;">Galiba bu düşünce onda hep vardı. Gülümsediğimi görünce o da gülümseyerek karşılık verdi.</span></p>

      <p class="paragraf"><span class="regular-1" style="font-size:1.09em;">Ölmeden birkaç gün önce güzel bir yaz akşamı, yatak odasının bahçeye bakan penceresini açtırdı. Bahçenin gür yeşilliğine, batan güneşe uzun uzun baktı, sonra benimle yalnız kalmak istediğini söyledi.</span></p>

      <p class="paragraf"><span class="regular-1" style="font-size:1.09em;">Çok halsiz olduğu için duyulur duyulmaz bir sesle,</span></p>

      <p class="paragraf"><span class="regular-1" style="font-size:1.09em;">— Yakında öleceğim Vanya, dedi. Hem çok yakın... Beni unutma sakın! Hatıra olarak sana şunu bırakıyorum. (Boynunda haçla birlikte asılı irice muskayı gösterdi.) Annem ölürken bana bırakmıştı. Ben ölünce boynumdan al, içindekini oku. Bugün onlara, muskamı yalnız sana vermelerini söyleyeceğim, içindeki yazıyı okuduktan sonra ona git, öldüğümü ve onu bağışlamadığımı söyle. Bugünlerde İncil okuduğumu söylersin. İncil’de, “Bütün düşmanlarınızı affedin” yazılı. Bunu okuduğum halde onu bağışlamadım. Çünkü annem ölürken konuşabildiği zaman sadece, “Ona lanet ediyorum!” diyordu. Annemin nasıl öldüğünü, Bubnova’da kalışımı, oradaki halimi, hepsini, hepsini anlat ona Vanya! Bir de, ona gitmektense Bubnova’da kalmayı seçtiğimi söylemeyi unutma...</span></p>

      <p class="paragraf"><span class="regular-1" style="font-size:1.09em;">Nelly bunları söylerken sapsarı kesildi, gözleri alevlendi. Kalbi öyle hızlı çarpıyordu ki bir süre konuşamadı, sonra bitkin bir sesle:</span></p>

      <p class="paragraf"><span class="regular-1" style="font-size:1.09em;">— Herkesi çağır Vanya, dedi. Vedalaşma zamanı geldi artık. Elveda Vanya!</span></p>

      <p class="paragraf"><span class="regular-1" style="font-size:1.09em;">Son kez sımsıkı sarıldık. Evdekileri çağırdım. İhmenev, Nelly’nin ölmek üzere olduğunu bir türlü kabul etmek istemiyordu. Son günlere kadar hepimizle iddialaşıyor, kızın yüzde yüz iyileşeceğini söylüyordu. Üzüntüden ufacık kalmıştı. Nelly ölünceye kadar başından ayrılmadı. Son güne bile inanmadan bekliyor, bazen üzüntüsünden dışarıya çıkıyor, kendini biraz avutup gücünü toplayarak, Nelly’nin yeniden ayağa kalkacağından söz etmeye başlıyordu. Odasını çiçeksiz bırakmıyordu. Bir ara, uzakça bir yerden nefis bir kırmızı-beyaz gül demeti getirdi. Bu sevgi, şefkat gösterileri hastayı içten duygulandırıyordu.</span></p>

      <p class="paragraf"><span class="regular-1" style="font-size:1.09em;">Vedalaştığımız o son akşam ihtiyar bir türlü kabullenip vedalaşmaya yanaşmadı. Nelly ihtiyarın bu haline gülümseyip, şakalaşarak cevap verdi, onların bu hali hepimizi mutlu etti.</span></p>

      <p class="paragraf"><span class="regular-1" style="font-size:1.09em;">İki gün sonra öldü.</span></p>

      <p class="paragraf"><span class="regular-1" style="font-size:1.09em;">Tabutu çiçeklerle süsleyen İhmenev’in Nelly’nin süzgün ölü yüzüne, gülümseyen donmuş dudaklarına, göğsünde çaprazlanmış kollarına ne derin bir kederle baktığını hiç unutmam. Nataşa ölse ancak bu kadar ağlardı. Hepimiz avutmaya çalıştığımız halde başaramadık, Nelly’yi toprağa verdiğimiz günden sonra Nikolay Sergeyiç, ağır bir rahatsızlık geçirdi. Anna Andreyevna, Nelly’nin koynundan çıkardığı muskayı bana verdi, içinden Nelly’nin annesinin Prense yazdığı mektup çıktı. Kadın, Prense beddualarını tekrarlarken son zamanda yaşadıkları hayatı, Nelly’yi içinde bıraktığı feci şartları anlatıyordu. Onu bağışlamayacağını belirtiyor, öksüz kalan çocuktan yardımını esirgememesi için yalvarıyordu.</span></p>

      <p class="paragraf"><span class="regular-1" style="font-size:1.09em;">“Öz kızınız olduğunu çok iyi biliyorsunuz. Nelly’ye, ben öldükten sonra bu mektubu size götürüp elinize vermesini söyledim. Onun kızınız olduğunu kabul ederseniz, belki sizi bağışlar, işlediğiniz günahları bağışlaması için Tanrı’ya yakarırım. Nelly mektupta yazılanları biliyor: Okudum ona. Hepsini, hepsini biliyor...”</span></p>

      <p class="paragraf"><span class="regular-1" style="font-size:1.09em;">Nelly her şeyi bildiği halde annesinin vasiyetini yerine getirmemişti. Babasıyla yani Prensle barışmadan öldü.</span></p>

      <p class="paragraf"><span class="regular-1" style="font-size:1.09em;">Nelly’yi toprağa verdiğimiz gün eve dönünce Nataşa’yla bahçeye çıktık. Sıcak, ışıl ışıl bir gündü. Nataşa bana tuhaf tuhaf bakarak,</span></p>

      <p class="paragraf"><span class="regular-1" style="font-size:1.09em;">— Her şey rüyaydı Vanya, dedi.</span></p>

      <p class="paragraf"><span class="regular-1" style="font-size:1.09em;">— Neydi rüya olan?</span></p>

      <p class="paragraf"><span class="regular-1" style="font-size:1.09em;">— Her şey. Bu yıl olup biten her şey... Ah, neden senin mutluluğunu da mahvettim Vanya?</span></p>

      <p class="paragraf"><span class="regular-1" style="font-size:1.09em;">Gözlerinden, “Aslında tüm hayatımız boyunca mutlu olabilirdik,” düşüncesini okudum.</span></p>

      <p class="paragraf"></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-31-backlink" id="footnote-225-31">31</a> Duygusal bir şarkı. (Ç.N.)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-32-backlink" id="footnote-225-32">32</a> Alman şairi. (Ç.N.)<a id="Anchor-6"></a></p>
        </div>
      </div>
    </div>
  </div>
</body>
</html>
