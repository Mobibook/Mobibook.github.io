<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>9</h1>

  <p>Ayak sesleri duyulmaz olduktan sonra bir müddet ne tepki vermem ya da nasıl hissetmem gerektiğini bilemedim. Gözümün önüne gelen işkence sahneleri kafamda tam olarak şekillenmedi. Bir yerde bir kürsü gördüğümü hatırladım; ahşap bir kürsüydü, menteşeleri vardı ve yüzeyinde çizikler görülüyordu. Nick Shales bu kürsünün arkasında durmuş, sezgilerin izafiyetini açıklıyordu. Kafam iyice karıştı, kürsünün ne tarafımda kaldığını ve işkencecilerimin nerede olduklarını çözemedim. Bütün hislerim ve tahminlerim, çok yakınımdaki muazzam tehlikeye koşullanmıştı. Canımı acıtmaya başlamadan önce beni daha ne kadar uyaracaklarını bilemiyordum. Benimle konuşup konuşmayacaklarını, ya da sadece işkence edilmiş insan etiyle uğraşmak gibi daha amansız bir meşgaleleri olup olmadığını bilemiyordum. Koyu karanlığın içinde diz çöktüm, pantolonumu iki elimle tutarak eğilip biraz geri çekildim ve bir nefes sesi duyabilmek için kulak kabarttım. Dışarıda alınıp verilen bir nefes sesinin duyulabilmesi için ciğerlerimin ve kalbimin gürültülü düetini delip geçmesi pek mümkün görünmüyordu. Öte yandan bu tür bir tecrübe oldukça endişe vericiydi, ne olacağını kestirmek mümkün değildi. Mesela, bağlı gözlerimin önündeki karanlığın bir duvar şeklini alacağını ve benim de çenemi kaldırıp onun üzerinden bakmaya çalışacağımı kim önceden söyleyebilirdi ki? Ayrıca, pantolonumu edepli olmak adına değil, olası tehlikelerden korunmak amacıyla yukarıda tutuyordum. Bedenim o an yerde sürünse de, az önce kullanılan beyni ve sosyal ilişkilerdeki o özgüveni hiç mi hiç umursamıyordu. Tek umursadığı, benim mahremiyetimi, bizim mahremiyetimizi, dolayısıyla tüm ırkı korumaktı. Ve sonunda, bir nefes ve nabız kargaşası içerisinde, bir el hâlâ pantolonumda olduğu halde diğerini yukarı kaldırdım ve gözlerimin üzerindeki yumuşak bandajı çekip çıkarttım.</p>

  <p>Ama hiçbir şey değişmedi. Karanlık benimle kaldı. Sadece kumaş katlarının altında sıkışıp kalmamış, beni sımsıkı sarmıştı ve gözyuvarının çok yakınında duruyordu. Bir kez daha benimle birlikte yükselen duvarın üzerinden bakabilmek için çenemi yukarı kaldırdım. Bütün zindan hikâyelerinde sözü edilen bir çeşit çorba ya da yahni görüntüsü, yeraltı zindanları, hareket eden duvarlar ve huzursuzluk geçti aklımdan. Sonra birden tüylerim ürpererek fareleri hatırladım.</p>

  <p>Eğer gerekirse, sizi öldürürüm.</p>

  <p>“Kim var orada?”</p>

  <p>Karanlık gözyuvarlarıma ne kadar yakınsa, sesim de ağzıma o kadar yakın çıkıyordu. Sağ elimle havada bir süpürme hareketi yaptım, sonra elimi indirdim ve altında düzgün bir taş ya da beton yüzey hissettim. Aniden sırtımın durumundan endişelenerek paniğe kapıldım ve karanlığın içinde korkuyla kendi etrafımda önce bir tarafa, sonra öbür tarafa döndüm. Artık kapının nerede olduğunu hatırlamıyordum ve birden Halde’nin keskin zekâsının ilk saldırısını üzerimde hissederek küfrettim. O benim, işkence ve aldatmacadan yana ne varsa ona doğru sürüklenmemi istemişti; benimle oynayacaktı, ama bunu acıyı artırmak için değil, sadece benden istediği tepkiyi eninde sonunda alabileceğini ispat etmek için yapıyordu - pantolonumun kayıp düşmesine izin verdim, ellerimin ve dizlerimin üzerinde dikkatlice geri geri gittim. Kendimi kasmaktan ensemin hâlâ ağrıdığını fark ettim, olmayan görüşümün önüne geçen ve gerçekte var olmayan ışık patlamaları gördüm. Büyük bir kızgınlıkla etrafta görülebilecek hiçbir şey olmadığını kendime hatırlattım, sonra başımı elimin üzerine doğru eğerek ensemdeki tutukluğu gevşettim ve böylece acı da ışıklarla birlikte yok olup gitti. Parmaklarım bir duvarın dibini buldu ama o an bunun gerçekten bir duvar olduğundan kuşku duydum; öyle olduğunu kabul etmeye hazırdım ama bir varsayımın tuzağına düşmeyecek kadar akıllı olduğum için duvarı santim santim parmaklarımla yukarı doğru yoklamaya başladım. Ama ne de olsa Halde benden zekiydi, bunu kabul etmemek imkânsızdı, çünkü iki büklüm oldum, çömeldim, tekrar ayağa kalktım, sonra ayak parmaklarımın ucunda durup bir elimi yukarı kaldırarak uzandım; fakat duvarın duvarlığı benimle birlikte geldi ve yakalanmış olmayı reddedişimle alay etti, sonra benim erişemeyeceğim bir uzaklığa, orada bir tavan olup olmadığı ancak tahmin, olasılık, ben ve Halde arasındaki o çözümsüz denklemle anlaşılabilecek bir yere kadar gitti. Yere eğildim ve çömeldim, sonra sağıma doğru yavaş yavaş ilerledim ve önce bir dikaçı, sonra da bir tahta buldum. Hep kafamda yeni bir şema oluşturuyordum fakat bunu yaparken bir önceki şemayı, bir kürsü ve bir de hâkimin bulunduğu içgüdüsel olarak çizilmiş eski, farazi şemayı yerinden oynatmamaya çalışıyordum. Yeni şemayı henüz tam geliştirememiştim ama bana en azından sırtımı dayayabileceğim bir yer sağlamıştı. Burada beton bir duvarın ahşap bir kapıyla birleştiği bir köşe vardı. Sırtımı koruma altına alabildiğime öyle sevindim ki pantolonumu unuttum; duvardan aşağı sırtımı dayayarak kaydım, köşeye kıvrıldım ve omurgamı dikaçının içine yerleştirmeye çalıştım. Dizlerimi çeneme kadar çektim, kollarımı çapraz yapıp yüzüme dayadım. Artık korunuyordum. Saldırı nereden gelirse gelsin, karşısında beni bulacak, etten yapılma ince kale duvarlarımla onu savuşturacaktım.</p>

  <p>Hiçbir şey görmeyen gözler, kısa süre sonra hiçbir şeyden yorulmazlar artık. Kendilerine göre gözkapaklarının altında yüzen yeni şekiller icat ederler. Kapalı gözler korunmasız kalır. O zaman ne yapmak lazım? Gözlerim iradem dışında açıldı ve karanlık bir kez daha jölelerin tam üzerine uzandı. Ağzım açık kalmış ve kurumuştu.</p>

  <p>Ellerimle yüzüme dokunarak kendime arkadaş aradım. Tıraş olmam gereken yerde sert kıllar hissettim. Burundan aşağı inen iki çizgiyi ve deriyle etin altında duran elmacıkkemiklerini elimle yokladım.</p>

  <p>Ve kendi kendime söylenmeye başladım.</p>

  <p>“Bir şey yap. Ya hareketsiz dur ya da hareket et. Ne yapacağın önceden belli olmasın. Sağa doğru git. Duvar boyunca ilerle ya da düşün, bu mu istediğin? Tedirgin olmamı mı istiyorsun? O zaman hiç hareket etme. Hareket etmeyeceğim; savunma halinde kalacağım.”</p>

  <p>Dikaçının dışına çıkıp sağ tarafa doğru kaymaya başladım. Gözümün önüne ileri doğru yönelen bir koridor resmi getirdim; bu resim netti, bu yüzden de bana huzur veriyordu. Ama sonra koridorun uzak ucunda sapkın bir şeyin durduğunu, etimi kapıp çığlıklar attıracağını düşündüm, o yüzden henüz köşemden bir metre dahi uzaklaşmamış olmama rağmen onun bana verdiği güvenlik hissini özledim ve bir böcek gibi aceleyle geri kaçtım.</p>

  <p>“En iyisi hiç kıpırdama.”</p>

  <p>Sonra tekrar hareket etmeye başladım, sağa doğru duvar boyunca, vücudumu kaydıra kaydıra bir metre ilerledim, sonra bir metre daha; derken soğuk bir duvar sağ omzumla alnıma çarpınca geçirdiğim şokla etrafta uçuşan beyaz kıvılcımlar gördüm. Tekrar duvara sürtüne sürtüne geri döndüm ve ahşap kapının yanındaki dikaçıya döndüğümü bilerek ilerledim. Aklımdaki şemayı yana doğru giden ve üzerinde insan suratına benzeyen bir leke bulunan beton bir koridor olarak görmeye başladım.</p>

  <p>“Evet.”</p>

  <p>Kenara kay ve emekle. Pantolonum dizlerimin altına düştü, ben de onu tekrar yukarı çekebilmek için kısa bir süreliğine duvardan ayrılıp özgür kaldım. Sonra bir duvar boyunca dizlerimin üzerinde emekledim ve başka bir duvar boyunca yan yan kayarak ilerledim.</p>

  <p>Başka bir duvar.</p>

  <p>Kafamın içinde dönüp duran görüntüde, elimde iğne iplik olmadığı için pantolonum sürekli düşüyor ve ben dolambaçlı duvarlar arasında sonsuza dek sürünüyordum. Ama bir pantolon sadece ayaklara kadar düşebilirdi. O an beni tamamen çıplak bırakmak için kaç duvarın yeterli olacağını aklımdan hesaplamaya çalıştım. Halde ile yaptığım görüşmede geçen cümlelerden bazılarını duyarak ve kanımın içinde yüzen amip benzeri şekilleri seyrederek dikaçımın içine gözlerim kapalı halde uzandım. Ve yüksek sesle konuştum. Sesim boğuk ve çatallıydı.</p>

  <p>“Acısını benden çıkarttı.”</p>

  <p>Ben? Ben? Ne çok ben dedim. Ama bu yoğun ve nüfuz edilmesi imkânsız kozmosta başka ne vardı ki? Ne vardı başka? Ahşap bir kapı ve kaç tane duvar şekli vardı? Bir duvar, iki duvar, üç duvar, kaç tane daha olabilirdi? Garip bir şekil ve koridora çıkan bir açıklık hayal ettim - içinde birçok dikaçı, bir kürsü ve bir de yeraltı zindanı vardı. Zemin seviyesinde olduğumu kim söyledi ki? Altımdaki beton zemin aşağı doğru önce hafif meyilli sonra daha dikleşerek, karıncaaslanının açtığı koni biçimindeki tuzak çukurun içine, tam olarak çocuk ansiklopedisindeki karıncaaslanı olmasa da, buradaki tırmık yüksekliğindeki çelik dişlerin arasına budala bir böcek gibi iniyor olabilir miydi? Aşağı kaydım, kumaş pantolonumun üzerine çömelip büzülerek çıplak tenimi koruma altına aldım ve dikaçıma yerleştim. Görecek kimse yoktu. Solo bir performans oldu; bak, gözlerimi kullanmıyorum. Bir adamın karanlık korkusuyla jöleye dönüşmesini görecek kimse yoktu.</p>

  <p>Duvarlar.</p>

  <p>Bu duvar ve şu duvar, o duvar ve bir ahşap kapı...</p>

  <p>O zaman durumu anladım ama bunu teyit etmek zorundaydım; parmak uçlarımla dokunarak doğrulayana kadar içimdeki bilgeyi salıvermek olmazdı. Hemen işe koyuldum ve dizlerimin ve ellerimin üzerinde emekleyerek parmak uçlarımla bütün duvarları yokladım; sonunda dört duvarı geçip aynı ahşap kapıya, aynı dikaçıya vardım.</p>

  <p>Paldır küldür ayağa kalktım, pantolonum hâlâ inik haldeyken tahtanın üzerine kollarımı açtım ve bağırdım.</p>

  <p>“Çıkarın beni buradan! Çıkarın!”</p>

  <p>Ama o anda kapının dışında Nazilerin olduğunu hatırlayıp irkildim; adımlarının, her neyse sona yaklaşan birçok adımın yaklaşabileceği düşüncesi daha kötü geldi, hatta zifiri karanlıkta yalnız kalmaktan bile daha kötü. O yüzden o an içinde bulunduğum durumun değerini fark ettim ve onları içeriye getirmemek için çığlığımı bastırdım. Onun yerine tahtaya kapanıp fısıldadım.</p>

  <p>“Alçak Naziler!”</p>

  <p>Aslında bu kadarlık bir başkaldırma bile korkunçtu. Etrafta mikrofonlar vardı ve en küçük bir fısıldama bile yarım mil öteden duyulabilirdi. Çıplak dizlerim zemini parçalayıp betona kadar iniyor, yüzüm tahtanın üzerinde ezilmiş, pantolonumun kırışıklıkları arasına diz çökmüş vaziyette duruyordum. Yenilgi fiziksel bir hal almış, hareket etmek de çok zahmetli olmaya başlamıştı. Bir kası oynatmak bir adamın yapabileceği bir iş olmaktan çıktı. Tek yaşam şekli her bir kas hücresini kendi haline bırakarak kıvrılıp yatmaktı.</p>

  <p>Bu bir koridor değil. Bir hücre. Beton duvarları, beton zemini ve bir de ahşap kapısı varsa, o zaman burası bir hapishane hücresiydi. Belki de işin en korkuncu, kapının ahşap olmasıydı; çünkü onların beni orada tutmak için çeliğe ihtiyaç duymadıklarını ve bunu sırf Halde istiyor diye yaptıklarını gösteriyordu. Kim bilir o kilit bile sahteydi ve kapı bir dokunuşta açılacaktı - ama bunun bana ne faydası olabilirdi? Böyle bir dalavereyle kandırılmış, yirmi yılını boşa harcamış yaşlı bir esir, açık bir kapının çıkış anlamına geldiği dürüst zamanlarda yaşamıştı. Kapıyı itip açan Hıristiyan ile İnançlı, çıkış yolunu bulur bulmaz kaçak kabul edilmişlerdi. Fakat iş bana gelince, Naziler ruhumun karmaşasına ayna tutmuşlardı; benim sorunum kapının kilidinin açılmasıyla ilgili değildi, eşikten geçmek isteğiyle ilgiliydi çünkü dışarıda sadece Halde vardı; bir kale mazgalındaki asaletin zerresini barındırmayan duvarlar arasında, dikenli tellerle çevrili tozun içine hapsolmuş kodes içinde bir kodes vardı. Ve ben orada kıvrılmış yatarken bunun bana yapılan bir teklif olduğunu açıkça gördüm; hayata böyle bakış benim irademi kırdı, insanlığın iradesini kırdı ve böylece sürüp gitti. Ben de bulunduğu yerin bir hücre olduğunu keşfetmiş biri olarak beton zeminin üzerine uzandım: Topyekûn yenilginin görüntüsünü boş bakışlarla seyretmeye koyuldum.</p>

  <p>Ve o sırada Halde’nin niyetinin aritmetiği karşımda beliriverdi. Benim final olarak kabul ettiğim şey aslında sadece birinci adımdı. Bütün bu kaçış onun eğitimi ve dehasının eksiksiz bir resmi olacaktı ve bunun için atılacak daha çok adım vardı. Bir insan elindeki bilgi kırıntısını en son hangi aşamada elden çıkartırdı? Dahası, o adam gerçekten ifşa edebileceği bir bilgi kırıntısına sahip miydi?</p>

  <p>Zira -sinirden kaslarıma spazm girdi- bir adam bir şeyi bilip bilmediğinden bile nasıl tam olarak emin olabilirdi ki? Eğer ona telsizin nerede olduğu söylenmemiş olsa, ama yine de aylar öncesine dönüp bu haberin kendisine nasıl ulaştığını tezgâhlasa ve tüm tezgâhlar üç kişilik bir gruba işaret etse ve hâlâ devam eden bu olaydan başka hiçbir şey bilmese, adam bir şey biliyor sayılır mıydı? Bir tahmin ne derece yararlı olabilir? Bir uzman ne işe yarar?</p>

  <p>Otların arasındaki Midas gibi ben de beton duvarın karşısında homurdanmaya başladım.</p>

  <p>“O kulübede iki adam vardı - numara hatırlamıyorum, isimlerini de bilmiyorum. Teftiş sırasında görsem belki gösterebilirim - ama bunun ne faydası olabilir ki? Her şeyi inkâr ederler ve gerçekten haklı da olabilirler. Eğer onlar da benim gibiyse, onlar da bir şey bilmiyor demektir; fakat eğer düşündüğüm doğruysa ve telsizin nerede saklı olduğunu biliyorlarsa, yapacağınız işkence onları konuşturur mu sanıyorsunuz? Çünkü koruyacak bir şeylerinin olması, basit bir bilgiye sahip olmaları, uğrunda ölünecek kadar kesin olan bir şey biliyor olmaları gerekir. Onlar onun var olduğunu söyleyebilecekleri gibi yok olduğunu da söyleyebilirler. Ama hiçbir şey bilmeyen, elinde kesin bir bilgi olmayan, iradesini dahi kaybetmiş olan ben, bu durumda ne söyleyebilirim ki? Ben ancak kendim gibi adamlara işaret edebilirim, benim gibi geri plana atılmış, yavan, şanssız, çaresiz, akıp giden zamanda değer kaybı ve yenilgiden başka bir şey elde edemeyen adamlara...”</p>

  <p>Ama cevap gelmedi. Hiçbir şeyin hiçbir şeyle iletişim kuramaması gibi.</p>

  <p>Acaba ne büyüklükte bir hücre? Adeta granitleşen hareketsizliğimi kırıp hareket etmeye başladım ve vücudumu kendi duvarım boyunca gerdim; fakat daha dizlerim düzleşmeden ayaklarım öteki duvarın betonuna değdi. Sonra doksan derece kadar yana kayıp, bu defa kapının olduğu tarafa uzandım ama yine aynı şey oldu. Bu benim gerinerek uzanınca sığamayacağım kadar küçük bir hücreydi.</p>

  <p>“Ne bekliyordun? Çekyatlı bir oda mı?”</p>

  <p>Tabii hücrede verevlemesine uzanırsam, o zaman ayaklarım hiç ziyaret etmediğim karşı köşede, başım da kendi dikaçımın içinde dururdu. Ama temas edilecek tek yer zemin seviyesi olunca kim uykuya dalabilirdi ki? Bir insan sırtı korunmasız yatıyorsa, kumaşın içine sarılı değilse, onu ne tür rüyalar, hangi hayaletler ziyaret eder? Ve böyle bir durumda kim ayaklarını hücrenin ortasındaki boş alana doğru iter ve neyle karşılaşacağını umursamaz? Halde akıllıydı, ne istediğini çok iyi biliyordu; bunların hepsi çok akıllıydı, saatlerini birer birer tüketirken çürüyen bir esirden çok daha akıllı. Asıl sır merkezdeydi - merkez sırrın kendisi olabilirdi. Onlar işkence psikologlarıydı, herkesin kendi durumuna göre ne ihtiyacı varsa onu veriyorlardı.</p>

  <p>Ama tabii düşündüğünüzden bile daha akıllı değillerse. Neden arkalarına yaslanıp bir sonraki adımı kendi kendinize atmanızı beklemesinler ki? Neden şanslarına güvenip gerçeği orada, odanın ortasında kazara keşfetmenizi beklesinler ki? O Samuel Mountjoy’un öğrencisiydi, Mountjoy’un duvar kenarında duracağını, ortadaki şeyin ne olduğunu çözeceğini, tahmin etmenin, merak etmenin, icat etmenin tüm işkencesine katlanacağını biliyordu - en sonunda onun, kaldırım taşları arasındaki boşluklardan kaçındıran ve üst üste tahtaya vurduran o çılgınca seğirmenin aynısını hissedip elini uzatmaya mecbur kalacağını, buna zorlanacağını, bağırarak zorlanacağını, kendisi tarafından zorlanacağını, kendi kendini mecbur bırakacağını ve bunu iradeden uzak, kısır, yaralanmış, hastalanmış, kendinden bıkmış halde, çaresizce yapacağını biliyordu...</p>

  <p>Onlar senin keşifte bulunacağını biliyorlardı. O senin tam bir İngiliz olamayacağını, cesaretinin kırılacağını biliyordu. Onlar senin bu tür bir hücrenin tahammül edilemeyecek bir tecrit olmadığını anlayıp daha derin düşüneceğini, kapının yanına çöküp gevşemiş olmana rağmen bu keşfine başka bir işkence daha ekleyeceğini ve bunu da odanın tam ortasına ekleyeceğini iyi biliyorlardı - o yüzden yapacaklardı. Ne yapacaklardı? Oraya hiçbir şey koymayacaklar mıydı? Tüm bunların sadece bir şaka olarak kalmasına izin mi vereceklerdi? Koyacaklardı.</p>

  <p>Oraya senin için en faydalı olacak şeyi, topyekûn tüm korkuları bırakacaklardı.</p>

  <p>Bulduğunla yetin, daha fazlasını isteme. Köşene kıvrıl, dizlerini çenene kadar çek, gözle görünür olup hiç görünmeyen o şeyden korunmak için ellerini gözlerinin üzerine kapat. Hücrenin ortası sadece birkaç santim uzakta duran bir sır. Soyut karanlık onun üzerini somut bir şekilde örtüyor. Akıllı ol. Merkeze bulaşma.</p>

  <p>Karanlığın içi şekillerle doluydu. Hareket halindeydiler ve kendi kendilerine yetiyorlardı. Geldiler ve bu ezeli kaosun önünde yüzmeye başladılar. Betonun beton olduğu sadece hissedilerek anlaşılabildiği için, gözle görülen bir malzeme olmaktan çıktı, artık soğuk bir duygudan başka bir şey değildi. Kapının ahşabı betona nazaran daha ılık ve yumuşaktı, ama bir dişinin sıcaklığı ve yumuşaklığı yoktu - sadece soğuk değildi ve aniden yaralamıyordu. Karanlığın içi şekillerle doluydu.</p>

  <p>Hücrenin ebadı zayıf iradeli birini gerilerek uzanmanın imkânsızlığına giderek katlanamaz hale getirecek boyutlara tam olarak uydurulmamış mıydı?</p>

  <p>Yüzümü ellerimle ovaladım ve etrafa hiçbir şey görmeksizin bön bön bakındım. İlk adım ışığın yok edilmesi, bir görsel sanatlarla uğraşan birinin elinden ışığın alınmasıydı. O bir ressam, diyerek birbirlerine bakıp gülümsemişlerdir herhalde. Müzisyen olsaydı kulaklarını yünle tıkardık. Gözlerine pamuk tıkıştıracağız. Bu ilk adım. Sonra hücrenin küçük olduğunu fark edecek, bu da ikinci adım. Gerinerek uzanamamanın sıkıntısına dayanamadığı anda, demişlerdi, verevlemesine yatacak ve o zaman da onun için bıraktığımız şeyi bulacak; bulmayı beklediği şeyi. O utangaç, marazlı ve duyarlı bir yaratık; önce kendisini duvara yapıştıracak ama bundan duyduğu rahatsızlık eninde sonunda bize bildiklerini anlattıracak ya da verevlemesine uzanmasına neden olacak...</p>

  <p>“Bir şey bilip bilmediğimi bilmiyorum!”</p>

  <p>Şekiller artık genel karanlığın içinden ziyade, hücrenin merkezinde yoğunlaştılar. Bir kuyu. Hücrenin zemininin aşağı doğru eğimli olduğunu hissetmiyor musun? Eğer hareket edersen kuyudan aşağı yuvarlanacaksın, aşağıda da karıncaaslanı seni bekliyor. Eğer bu farazi korkulardan yorulup uykuya dalarsan, yuvarlanırsın ve...</p>

  <p>Biz bilgi istiyoruz, ceset değil.</p>

  <p>Biz senin eldivensiz olarak tek elinle betonun üzerinde santim santim, satır satır uzanarak daha ileriyi hissetmeni istiyoruz. Biz senin garip bir yarımay şeklinde, cilalı, kenarı cilalı, ortası engebeli, katı bir şey bulmanı istiyoruz. Biz senin meyilden aşağı doğru eğilmeni ve bir ayakkabı pençesi bulana dek iyice açtığın parmaklarınla zemini hissetmeni istiyoruz. O zaman nazikçe onu eline almaya çalıştığında sana karşı koyduğunu görünce uğraşmaya devam edecek misin? Kör bir dünyanın içinde diken diken olmuş saçının altındaki aklınla daha fazla gayret sarf etmeksizin bu katılığın donmuş bir cenin gibi kıvrılmış yatan bir beden olduğunu anlayacak mısın? Ne kadar bekleyeceksin? Yoksa parmaklarını açıp seninkinden yarım metre ötede kıvrılmış duran sürprizimizi mi bulacaksın? O sürprizin kuğu tüylerine benzeyen beyaz bir bıyığı var. O zamanlar onun ince burnuna hiç dokunmamıştın. Şimdi dokunabilirsin. Bütün o karanlık ve ürpertici yolları aşmak gereksizdi aslında. Senin sınavın burada.</p>

  <p>Biz senin üçüncü adıma geçmeni istiyoruz. Bunu yapacağını biliyoruz çünkü biz asla yanılmayız. Biz dünyayı yendik. Habeşistan, İspanya, Norveç, Polonya, Çekoslovakya, Fransa, Hollanda ve Belçika’nın ırzına geçilmiş cesetlerini sıraya dizdik. Sen bizim kim olduğumuzu sanıyorsun? Arkamızdaki duvara Führerimizin fotoğrafını asarız. Bizler uzmanız. Biz sana işkence etmeyiz. Biz senin kendine işkence etmeni sağlarız. Senin ortaya doğru üçüncü adımı atman gerekiyor ama tabiatın sana karşı koyuyor. Biz bunu yapacağını biliyoruz.</p>

  <p>Karanlık üzerime devriliyor ve gümbürdüyordu. Kapıyı kaybettim.</p>

  <p>Sakın kaybettiğini anlamasınlar. Yine bul. O gürleyen yeşil denizleri görmezden gel; şaşkınlıktan açık kalmış ağzı, diken diken olmuş saçları, yaşları iki yanaktan aşağı ıslak ıslak süzülen gözleri görmezden gel. Ve duvarın çevresinde verdiğim çılgın mücadeleden sonra yine köşeme dönmüş, yine tanıdık bir yerde sırtımı kapının tahtasına dayamış halde duruyordum. Ortadaki parça belki de bir metre ileride, hatta belki daha bile yakındaydı. O zaman ceset orada yatıyor olamazdı, donmuş ayaklarının üzerinde ayağa kalkmış, bir heykel gibi dengede duruyor olmalıydı. Onu oraya beni beklemesi için dikmişlerdi. Dokunacak olsam ileri gidecekti.</p>

  <p>Fırtınadan kurtuldum. Kendi kendime, saçmalık, saçmalık, saçmalık diyordum, ama saçmalığın ne olduğunu tam olarak hatırlamıyordum. Kendi kendime kurbağa vıraklamasına benzeyen titrek bir sesle konuşmaya başladım.</p>

  <p>“Eğer onlar oraya bir ceset diktilerse bile bu bizim kiracı olamaz, çünkü o otuz sene önce İngiltere’de öldü ve gömüldü. Otuz sene önce. Otuz sene önce. İngiltere’de gömüldü. Buzlu ve desenli camları olan devasa bir otomobil gelip onu aldı. O orada gömüldü. Bu onun cesedi olamaz...”</p>

  <p>O zaman yüzümü duvardan kaldırdım ve büyük bir öfkeyle konuştum.</p>

  <p>“Cesetlerle ilgili bu saçmalık da neyin nesi?”</p>

  <p>Yukarısı yukarıda, aşağısı aşağıda. Betonun anbean sertleştiği yer aşağısı. Hangisinin hangisi olduğunu unutma, yoksa miden bulanacak.</p>

  <p>Ne yaparsan yap, üçüncü adımı atma.</p>

  <p>Onlar ne yapmak üzere olduklarını gayet iyi biliyorlar. Sen onların avuçlarının içindesin. Bir seçenek bir sonraki adımı atıp, sonuçlarına katlanmak. Diğer seçenek de sonraki adımı atmayıp, kendi işkence sehpanda bir sonraki adımın ne olacağını düşünmemeye çalışarak eziyet çekmek. Bu insanlar işlerinde çok ustalar.</p>

  <p>Her kenarı bir metreden daha kısa olan kare bir alan bu. Hatta o kadar bile değil. Pek fazla yer yok burada. Ve tabii ki burada hiçbir şey ayakta duramaz. Ortada her ne varsa küçük bir şey olmalı. Kıvrılmış bir şey.</p>

  <p>Yılan.</p>

  <p>Duvara yaslanmış ayakta duruyordum ve nefes almamaya çalışıyordum. Oraya vücudumun yaptığı tek bir hareketle gelmiştim. Bacaklarda, göbekte, göğüste ve başta olmak üzere vücudumda birçok tüy ve her bir tüyün de kendine ait birer hayatı vardı; her birinde de hızlı yürüyen, kayan ya da sürünen şeylere karşı kalıtımla geçmiş, yüz binlerce yıllık bir nefret ve korku vardı. Bir an nefes almakta zorluk çektim ve sonra tüm vücudumun işleyen mekanizmasının arasından bir tıslama ya da çıngırak sesi, bir yılanın pullu derisinin sürtünme sesini işitebilmek için dikkat kesildim ama bu pek mümkün görünmüyordu, çünkü hayvanat bahçesindeki yılanlar hiç ses çıkarmadan yağ gibi kayarlardı. Çöldeki yılanlar ise neredeyse hiç iz bırakmadan ve kumu hiç bozmadan ortadan kaybolurlardı. Vücudumun sıcaklığını, boynumdaki kanın sesini takip ederek gelip beni bulabilirlerdi. Onlardaki bilgelikti ve eğer bir tanesi bile hücrenin ortasına bırakıldıysa, bir an sonra nerede olacağını kestirmek imkânsızdı.</p>

  <p>Dizlerimde de mekanik bir korku vardı, ama bedenim bu korkudan hayli zayıf düşmüş, tüm yerçekimi duygusunu kaybetmiş ve köşeme hantal bir biçimde düşmüştü. Oraya kıvrılıp yattım ve ellerimi tekrar yüzüme çektim. O şeyin olabileceği yere kör gözlerle baktım. Tabii ki Halde oraya bir yılan ya da bir sürü tarantula koymuş olamazdı, ama öyle bile olsa, onu bir tabutun içi kadar soğuk olan bu hücrede serbest bırakmazdı. Hücrede benden başka canlı yoktu. Üçüncü adımda her ne varsa, bu bir canlı olamazdı, bir ceset de olamazdı, çünkü cesetler ayağa kalkamazdı.</p>

  <p>Yine duvar boyunca sürünmeye başladım. Kendimi bütün köşelere cesurca girmeye zorladım ve gözlerimi kapalı tuttum, çünkü böyle olunca sulanmıyorlardı ve onların dışında gün ışığı olduğunu hayal edebiliyordum.</p>

  <p>Dört köşe var, hepsi de boş.</p>

  <p>Kendi köşemde diz çöküp kendi kendime homurdanmaya başladım.</p>

  <p>“Öyleyse? Peki öyleyse?”</p>

  <p>Aklım daha kötü, daha tasavvur edilemez bir şey icat etmeden önce bu işi çözeyim artık.</p>

  <p>Yine duvar boyunca süründüm ve bu defa yarım metremi altmış santimetreye çıkarttım. Ortada büyükçe bir kitap genişliğinde bir alan kalmıştı. Belki de orada olan buydu, tüm cevapların içinde yazılı olduğu bir kitap bekliyordu orada beni.</p>

  <p>Parmaklarımın köşemden dışarı kaymasına izin verdim. Bilinmeyen parçanın bir bölümünü yediler, sonra donarak ve karıncalanarak sıra sıra ilerlediler. Büyük kitap olabilecek alan yavaş yavaş küçüldü.</p>

  <p>Parmaklar bir beton sırası daha yedi.</p>

  <p>Parmak uçlarındaki his değişti. Artık başka bir şekilde hissediyorlardı. Ya da hayır. Beton değişiyordu, aynı değildi, daha pürüzsüz olmaya başlamıştı.</p>

  <p>Pürüzsüz. Islak. Sıvı.</p>

  <p>Elim o anda sanki yılan orada kıvrılmış yatıyor gibi birden geri sıçradı ve irademin dışında yaptığı bir hareketle çarçabuk yerine döndü, ne de olsa o bir milyon yıldır yaşanan trajedilerle büyük ölçüde eğitilmiş bir eldi.</p>

  <p>Geri tepen bir tırnak gözyuvarını çizince canım acıdı; güçlü bir fiziksel otomatizm diğeri tarafından alt edilmişti.</p>

  <p>Mantıklı ol. Hücrenin ortasına gelince ağladın mı, yoksa gerginliğin gözyaşları mıydı yanaklarından sildiğin?</p>

  <p>Bir başka el daha ileri doğru kaydı, sıvıyı buldu, hatta zeminin üzerinde çok az ileri geri giderek ovaladı ve onun yağ gibi pürüzsüz bir sıvı olduğunu anladı.</p>

  <p>Asit mi?</p>

  <p>“Henüz sana hiçbir şey olmadı. Mantıklı ol. Onun ima ettiği işkencelerin hiçbiri daha başlamadı. Her ne kadar böyle bir yaklaşım tarzının basamakları belediye binasının merdivenleri kadar gerçek olsa da, senin hâlâ o basamakları tırmanman gerekmiyor. Ortaya zehir akıtmış olsalar bile, onu yalayıp yutmak zorunda değilsin. Onlar bilgi istiyor, ceset değil. O sıvı asit olamaz çünkü parmak uçları hâlâ pürüzsüz ve soğuk, yanmıyor ve kabarmadı. Aynı şekilde sud kostik de olamaz çünkü o da acı verirdi, halbuki hiç acı yok. Sadece soğuk var, hava kadar soğuk, kalçamın altındaki kumaşın sesini duyuran beton kadar soğuk. Sana henüz hiçbir şey olmadı. Onlara kanıp da ucuza satma.”</p>

  <p>Neyi satma? Bende olup olmadığından emin olamadığım bilgi neydi? Ne söyleyebilirdim onlara? Son pazarlık kozum, son değer kırıntım, zekânın yarattığı ve bana işkence üstüne işkence çektiren sonsuz uzunluktaki o kaygan zeminle benim aramda duran tek takoz neydi? O bunun kendi iyiliğim için, hepimizin iyiliği için olduğunu söylemişti - insan yüzlerinden en sonuncusu, o ince ayar yapılmış zarif yüz ve o yüzün zariften de zarif kemikleri, öyle demişti.</p>

  <p>Artık istesem de hatırlayamayacağım inancı içimde büyümeye başladı, asla hatırlamayacaktım. Aklımın içinde unuttuğum o şeyin, söylemeye niyetlendiğim o şeyin üzerinde bir beton katmanı oluştuğunu görebiliyordum. Ama o beton zihinde bir kez oluşunca, içerideki hiçbir matkabın onu kırmaya gücü yetmez.</p>

  <p>“Bir dakika. Hatırlamaya çalışayım...”</p>

  <p>Ama tabii böyle bir şeyi ancak ve ancak hatırlamayı unuttuğunuzda ve beton oluşmaya fırsat bulamadan geriye dönüp hızlıca bir bakış attığınızda hatırlarsınız; fakat Halde matkap kullanacaktı, böyle bir matkabın varlığından haberi vardı. Ama o betonu herhangi bir acı kıramayacak; çekiçle vursan bile hiç iz kalmayacak türden bir beton o...</p>

  <p>“Size söylüyorum işte, unuttum... hatırlayabilsem hatırlardım! Bana bir dakika müsaade edin...”</p>

  <p>Ama bir an bile merhamet yoktu. O anda anladım ki unutmuştum ve asla hatırlamamam gerekiyordu. Kendimi çıkmaya zorladığım eziyet merdiveni bu taş yastıktan bilinmeyen bir yüksekliğe uzanacaktı. Bırak matkap sinirlerimin, etimin üzerinde zalimce dans etsin, kan akıtsın. Senin adın ne? Muriel Millicent Mollie? Mary Mabel Margaret? Minnie Marcia Moron?</p>

  <p>Yağ, asit, sud kostik. Hiçbiri.</p>

  <p>Hayır.</p>

  <p>Tahtaya yaslanmış elmacıkkemiğimi hissettim; yüksek ve histerik bir ses pamukların arasından konuşmaya başladı.</p>

  <p>“Hatırlamıyorum dedim! Hatırlayabilseydim söylerdim... neden rahat bırakmıyorsunuz beni? Eğer bana düşünmemek için, düşünmeden, adımlar ya da acılar olmadan gökyüzünün altında biraz yatmak için zaman tanırsanız; o zaman beton kayıp gidecek ve bilgiler, eğer bir bilgi varsa, hepsi ortaya çıkacak ve biz de adil şartlarda başlayacağız...”</p>

  <p>Bir hasat resmi vardı özlenen, bir yıldızın ve ayın altında hasat. Işık mısır koçanlarının başlarına tüm ağırlığıyla çökmüştü ve yakında hasat edilecek olan adam ışığın içinden değneğine dayanarak geçiyor, huzura giden yolda sürünerek ilerliyordu. Bir de arkasına yaslanmış oturan üzgün bir kız vardı, omzunun altından sessiz bir nehir akıyordu, birlikte yemek yiyerek geçirilecek dinlenme vakti yaklaşıyordu.</p>

  <p>Bense yine ayağa kalkmış, pantolonumun içinde ayaklarımı sürüyerek ve duvarları ellerimle yoklayarak çepeçevre dönüyordum. Duvar hâlâ duruyordu. Yine elimden geldiğince yükseğe uzandım, ama tavan hâlâ yoktu - sadece kuş- tüyü bir yatak gibi boğucu ve kopkoyu bir karanlık vardı.</p>

  <p>Yağ, asit, sud kostik.</p>

  <p>Hiçbiri.</p>

  <p>Vücudum aşağı doğru kaydı, sağ el dışarı süzüldü ve düzgün bir yüzeye dokundu. Parmaklar küçük adımlarla düzgün yüzeye doğru kaydılar ve bilinmeyen alanda ufak ufak ilerlediler.</p>

  <p>O ufak ufak ilerleyeceklerini zaten biliyordu, o bu işin üstadı.</p>

  <p>Bir şey, henüz dokunulmamış ya da duyarlı parmak uçlarıyla dokunulmamış bir şey; sadece zayıf olan, o üçüncü parmağın tırnağına değen, dokunulmuş bir şey. O şey, tırnağımın soyulmuş kenarına üçte bir mesafedeki noktaya değdi, pürüzsüz bir yüzey kadar soğuktu. Parmaklar hiç çekinmeden karanlığın içinde kalkıp keşfe çıktılar ve duyarlı uçlarından geriye mesajlar gönderdiler.</p>

  <p>O şey soğuktu. O şey yumuşaktı. O şey kaygandı. O şey devasa bir ölü sümüklüböcekti - ölü çünkü araştırmacı parmaklarının altında ezilen yumuşaklık içeri göçtü ama geri gelmedi.</p>

  <p>Artık o sümüklüböcek türü yaratıktan başka her şeyi görebiliyordum, çünkü hemen hemen hiç karanlık kalmamıştı. Sağanak gibi ışık yağıyordu, şekiller halinde görülen bağırışlar ve çığlıklar vardı, parlayan ve titreyen uzun kavisler oluştu. Ama yerdeki nesnenin şekli, onu tutmuş ve bırakmayan, dış hatlarını kafamda ışık parıltıları içinde canlandıran tutsak parmaklardan biri tarafından bana iletiliyordu; garip ve gelişigüzel bir şekil, işte şurada kaygan bir inceliğe inen kuyruğu ve orada soğuk ve nemli gövdesi. Ama bu bütün bir hayvan ya da insan gövdesi değildi. Şimdi biliyordum bunun neden bir hayvan biçiminde olmadığını ve ıslaklığın ne olduğunu. Çok şey biliyordum. Onun sivri burnuna dokunmuş ve zırhlanmıştım. Onların zekâsı insanlığın tüm tabularını kıracaktı, son derece acımasız bir gösteriyle parçalayacaktı; bu o kadar bariz bir uyarıydı ki üçüncü adım diğerlerinden daha yüksekte duran büyük bir dehşet merdiveninin üzerinde durmaya benziyordu. Onların oraya koydukları şey aslında kendi soğuk kanının içine çökmüş bir parça insan etiydi. Yine ışıklar döküldü, fırıl fırıl döndü ve kalbin pompaladığı kan da görünür hale geldi; güneşin aylası gibi bir kısmı gürültü, bir kısmı duygu, bir kısmı da ışık oldu.</p>

  <p>Bir karaltı çıktı ve her şeyi yedi, bitirdi.</p>

  <p>Tekrar toparlandığımda iki büklüm olmuş inliyordum ve midem bulanıyordu ama bilgi akışı durmadı. Kim olduğumu hatırlar hatırlamaz nerede olduğumu ve karanlığın içinde yatan şeyin ne olduğunu, hangi işkence görmüş bedenden kopup geldiğini hemen anladım. Aklım kendi kendine, o parça ne zamandır orada duruyor diye sorup duruyordu. Demek ki onlar da hata yapabiliyorlardı, çünkü bu morg soğukluğu bana bir tür koruma sağlamıştı. Ama buna rağmen burnum, kapalı kalmanın yarattığı kötü kokuların yanı sıra havada diğer bazı elementlerin de var olduğunu fark etmiş, fark etmiş ve onları yok saymaya çalışmıştı. Veya belki de, bunun gibi bir inanç ve ahlak meselesiyle <em>ex cathedra</em><a class="nref" id="n1" href="../Text/footnotes.xhtml#n1d"><sup>{*}</sup></a> uğraşırken, gerçekten hiç hata yapmıyorlardı; hatta çürümenin hızını bile giderek artacak şekilde güzelce hesaplamış olabilirlerdi. O zaman işkencedeki ustalıklarını gerçekten kabul ettim ve acınası şekilde alkışladım, çünkü bu gerçek bir işkenceydi. Bu üçüncü adımın dayanılmaz olduğunu, giderek daha dayanılmaz hale geldiğini; fakat yine de dayanılması gerektiğini, zira dördüncü adımın daha da kötü olacağını söylemişlerdi. Şu anda üzerinde kıvrılıp yattığın bu nefret noktasının bizim için en yüksek nokta olduğunu mu düşünüyorsun? Bu bizim Everestimiz üzerinde hazırlık niteliğinde bir düzlükten başka bir şey değil. Sadece bir üs. Şimdi tırman. Dene.</p>

  <p>Tavana doğru uzandım ve o anda dördüncü adım kendini gösterdi. Bir zamanlar aklım olan ve artık daha hızlı dönmeye başlayan bir anafor vardı; bunun ortasına bir hikâye sıçradı, çok net hatırlanıp zihinde canlandırılan bir hikâye - küçük bir hücrenin tavanının dünyanın bütün ağırlığını taşıyarak yavaş yavaş aşağı doğru inmesinin hikâyesi. Yüksek duvarın önünde debeleniyordum ama tavana erişemiyordum ve ne kadar yüksek olduğunu anlayamıyordum. Ama parçalanmış ve yerdeki soğuk hurda gibi pis kokan şeylerin de oradan aşağı sarktığını biliyordum; şimdi de zaten çok küçük olanı iyice ufalayarak acımasızca aşağı doğru inişinin sesini duyma zamanıydı. Kötü kokulu köşeme çömeldim, zorla nefes alıp veriyor, terliyor, bir taraftan da konuşuyordum.</p>

  <p>“Neden kendine işkence ediyorsun? Neden onların işini onlar için yapıyorsun? Henüz sana dokunan dahi olmadı...”</p>

  <p>Tabii ki biliyordu. O güzel entelektüel kafa kendini işine adamıştı. Bir Alman üniversitesinde ders vermiş bu adamın karşısında, benim duygularımla, şehvete düşkünlüğümle, arada atlamalar yapan beynimle nasıl rekabet edebilirdim? Mantık ve sağduyu bana tavandan aşağı sarkan, parçalanmış ve üzerinden başka parçalar düşecek gibi bir bedenin var olmadığını söylüyordu, ama ben yine de onun orada olduğuna inanıyordum, çünkü Halde buna inanmamı istiyordu.</p>

  <p>Çığlık atmaya başladım.</p>

  <p>“İmdat! Yardım edin!”</p>

  <p>&nbsp;</p>

  <p>Hiç olmazsa şimdi açık konuşacağım. Yazdığım bu sayfalar bana çok şey öğretti; konuştuğumuz bu lisan benim ellerimde boyalardan daha hantal duruyor olabilir ama şurası muhakkak ki hiç kimse gerçeği tümüyle aktaramaz.</p>

  <p>Yine de yaşamım karanlığın içinde yalnız ve panik içinde geçirdiğim sonraki birkaç dakikanın gerçeğine odaklı kaldı. Benim imdat çığlığım bir teriyerin ağzında salladığı farenin çığlığı gibi ümitsizce çıkan bir ses, vahşi bir eylemin soğuk damgasıydı. Benim çığlığımın bundan öte hiçbir anlamı yoktu, içgüdüsel bir haykırıştı ve burada işkence edilmeyi bekleyen bir parça et var, gereğini yapın, der gibiydi. Duyacak biri olması umuduyla değil, kapalı bir kapının, karanlığın ve kapalı bir gökyüzünün varlığını kabul ederek çıkan bir haykırıştı benimki.</p>

  <p>Ama tam da bu çığlık atma edimi, çığlıkla ifade edileni değiştirdi. Bir farenin yardım beklediği görülmüş şey mi? Ama bir insan düşünmeden çığlık atarsa, yardım bulabileceği bir yer aramaya girişmiş demektir; dolayısıyla çığlığı atan, kötü kokuların içinde, karabasan denizinde sıcak nefesi ve yarışan kalbiyle mücadele veren o şey tam boğulmak üzereyken her yeri, bütün duvarları, içerideki dünyanın her köşesini, yerinden fırlamış ama gerçekte görmeyen gözlerle inceledi.</p>

  <p>“Yardım edin bana!”</p>

  <p>Ama hücrenin betonundan ya da sümüksü maddesinden, Halde’nin narin, zarif ve sevecen yüzünden, tüm o üniformalı şekillerden hiçbir yardım gelmiyordu. Demir parmaklıkları kesmek için eğe yoktu, ip merdiven yoktu, saman yatağın içine bırakılacak bir kukla yoktu. Çığlık atan o şey mutlak çaresizlikle karşı karşıya kaldı. Cam ve demir parmaklıkların ardındaki tutsak yılanın öfkeli kıvrılması ve hainliği karşısında dehşete kapıldı. Ama gerçek dünyada ne yardım vardı ne de saldırılacak ve karşı gelinecek bir zafiyet umudu. Parmaklıklar çelikti, etrafı çevreleyen betonu daha da güçlendiriyorlardı. Bu yerden kaçış yoktu; yılan ya da fare tekrar saldırdı ve onu buradan uzağa, şimdiki zamandan geleceğe fırlattı. Sonra geriye gidip tüm gücüyle geçmiş zamana bir darbe indirdi; şimdi ihtiyaç duyduğu şeyin aciliyetiyle, geçmişin sadece kısa süren bir zevk içerdiğini görüp döndü, açıldı, saldırdı ve geleceği vurdu. Gelecek zaman bir dehşetten diğerine çıkan basamaklardan oluşuyordu ve neyin yem olabileceğini bilmemenin kaçınılmaz kıldığı bir tırmanma denemesiydi.</p>

  <p>Çığlık atan şey bu basamaklara doğru koştu çünkü başka gidebileceği bir yer yoktu, sanki bir fırının içine girer gibi bağırarak, delilik sığınağı için fazla yakıcı, merkezdeki için fazla yıkıcı olan bu tahayyül edilmesi imkânsız basamakları aşarak öne doğru hamle yaptı. Çığlık atan şey tüm yaşamı geride bıraktı ve ölümün karanlığın gözyuvarlarına olduğu kadar yakınında bulunan girişe vardı.</p>

  <p>Ve kapıyı kırdı.</p>
</body>
</html>