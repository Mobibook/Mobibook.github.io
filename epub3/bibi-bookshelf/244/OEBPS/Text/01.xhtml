<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>1</h1>

  <p>Pazar meydanında, sayfalarının köşeleri katlanmış ve rengi soluk mora dönmüş kitapların şükranlarını sunarcasına dolup taştığı tezgâhlar boyunca yürüdüm. Bir elinde gücü, diğerinde ihtişamı temsil eden kırbaç ve asa tutan, çifte taçla taçlandırılmış insanlar gördüm. Bir yara izinin nasıl olup da ışıldayan bir yıldıza dönüşebildiğini anladım; uçuşan kor taneciklerinin mucizevi ve ulvi bir devinimle düşüşünü hissettim. Dünlerim benimle birlikte yürüyor. Onlar adımlarını bana uyduran ve omzumun üzerinden beni izleyen gri yüzler. Ben Paradise Hill’de yaşıyorum. İstasyona on dakika, mağazalara ve birahaneye otuz saniye mesafede. Yine de ben, mantıksız ve tutarsız duygular içinde, büyük bir hırsla arayışını sürdüren, kendi mahkûmiyetine kendi karar vermiş ateşli bir amatörüm.</p>

  <p>Özgürlüğümü ne zaman kaybettim? Bir zamanlar özgürdüm. Seçme gücüne sahiptim. Her ne kadar sebep ve sonuç mekanikleri istatistiksel olasılık olsa da, doğal olarak eşik altı ya da eşik üstü iş gördüğümüz zamanlar da vardır. Özgür irade, müzakere yoluyla öğrenilmez. Sadece tecrübeyle edinilir. Tıpkı bir rengi tanımak ya da patatesin lezzetini bilmek gibi. Mesela ben böyle bir deneyim yaşadığımı hatırlıyorum. Çok küçük bir çocuktum ve parktaki fıskiyeli havuzu çevreleyen taşın üzerinde oturuyordum. Güneş pırıl pırıl parlıyordu, yeşil çimenlerin üzerinde kırmızı ve mavi çiçek kümeleri vardı. İçimde zerre kadar suçluluk duygusu yoktu. Tek duyduğum şey, havuzun ortasındaki fıskiyeden fışkıran suyun çıkardığı seslerdi. Yıkanmıştım, suyumu içmiştim ve şimdi de sıcacık taşın üzerinde oturmuş, sakin sakin bundan sonra ne yapacağımı düşünüyordum. Tam o esnada, durduğum noktadan başlayıp ayrı yönlere uzanan çakıl taşlı patikalar olduğunu gördüm ve yepyeni bir farkındalığın beni ele geçirdiğini hissettim. Bu patikalardan istediğim herhangi birini seçebilirdim. Hiçbirini diğerine tercih etmem için bir neden yoktu. Yerimden kalktım ve bir patikadan aşağı doğru, yediğim patatesin tadını çıkararak, seke seke yürüdüm. Özgürdüm. Seçimimi yapmıştım.</p>

  <p>Özgürlüğümü nasıl kaybettim? Bunu yanıtlamak için önce geriye dönüp hikâyeyi tekrar anlatmam gerek. Bu hikâyeyi ilginç kılan, gelişen sıradan olaylardan ziyade, kendisini bana, yani tek anlatıcıya sunuş biçimidir. Zira zaman, sonsuza dek uzanan bir dizi tuğla gibi döşenemez. İlk ağlayışla son nefes arasında uzanan o düz çizgi, cansız bir şeydir. Oysa zamanın iki farklı biçimi vardır. Bunlardan birincisi su ile balık arasındaki bağlantı kadar bize özgü olup, zahmetsizce yaratılmış bir algıdır. İkincisi ise, bir anı, sınırları belirsiz ayrışık anların iç içe geçip birbirine nüfuz ettiği hissidir; bir günün diğerine nazaran daha önemli olmasından dolayı daha yakın geçmişte duran anısı, bunu yansıtan olayın anısı ya da bu üçünün birbirinden bağımsız anısıdır ki tümü olağandışıdır ve doğru çizginin dışına çıkarlar. Hikâyemin en başına parkta geçirdiğim o günü koydum; ama bunu o zamanlar bir çocuk, hatta bir bebek sayılacak kadar küçük olduğum için değil, keyifle patates yediğim zamanlar giderek seyrekleştikçe, özgürlük bana daha da kıymetli göründüğü için yaptım.</p>

  <p>Bütün sistemleri bir dizi kullanışsız şapka gibi duvara astım. Hiçbiri de bana uymuyor. Bunlar dışarıdan çıkıp gelen ve önerilen, bazısını aptalca, bazısını ise çok güzel bulduğum çeşitli modeller. Oysa artık bildiğim her şeyin üzerine uyacak bir model arayışına girebilecek kadar uzun yaşadım. Peki, bu modeli nerede bulacağım? Dahası, bunu neden yazıya döküyorum? Aradığım şey belli bir tarz mı? Mesela tam ortada asılı duran o Marksist şapka... Acaba ben tüm hayatım boyunca onunla yetineceğimi mi sandım? Peki, şu neredeyse hiç kullanmadığım papaz şapkasının nesi kötü? Nick’in çelik zırh gibi sağlam ama bir o kadar gösterişsiz ve saygın görünen rasyonalist şapkası beni o zamanlar yağmurdan korumuştu. Şimdi ise gözüme biraz küçük, oldukça aptal, diğer melon şapkalardan farksız, fazla resmi, fazla eksiksiz ve son derece cahil görünüyor. Tabii bir de okul kasketim var. Onu oraya, daha sonra yanına asmam gerekecek olan diğer şapkalardan habersiz asmıştım. İşte sanırım tam da o anda olan oldu ve ben, özgürlüğüme mal olan kararı özgürce vermiş oldum.</p>

  <p>Bana ne ki şapkalardan? Ben ressamım. Hangi şapkayı istersem takarım. Ben Samuel Mountjoy, tanırsınız. Hani şu yapıtları Tate’de asılı duran. Ben ne şapka takarsam takayım mazur göreceksiniz zaten. Bir yamyam dahi olabilirim. Ama ben artık mahrem hayatımda bir şapka takmak istiyorum. Anlamak istiyorum. Omzumun üzerinden beni izleyen gri yüzleri. Onları silip atmak ya da defetmek hiçbir şekilde mümkün olmuyor. Sanatım bana yetmiyor. Sanatımın canı cehenneme. Ama galeyan, aynı seks dürtüsü gibi beni düştüğüm derin kuyudan çekip çıkartıyor ve diğer insanlar bu sayede resimlerimi benden daha çok beğeniyor ve önemsiyorlar. Aslına bakarsanız içimde renksiz ve sıkıcı bir insan yatıyor. Akıllı olmaktan ziyade, iyi olmaya yatkınım ben.</p>

  <p>O zaman neden bütün bunları yazıya döküyorum? Neden çayırdaki çimenlerin üzerinde daireler çizerek dolaşırken anılarımı bir anlam ifade edene dek derleyip zamanın esnek akışını aydınlığa kavuşturmuyorum? Pekâlâ oradan buradan seçtiğim olayları birleştirebilir veya aralarda atlamalar yapabilirim. Bir gün dolaşırken bir sistem, bir başka gün dolaşırken başka bir sistem bulabilirim. Ama artık çayırda dolaşa dolaşa düşünmek yetersiz kalıyor. Her şeyden önce burası, ne kadar ustaca boyarsanız boyayın sınırlı kalmaya mahkûm olan tuvalin dikdörtgenine benziyor. Zihin de belli bir yoğunluktan fazlasını kaldırmıyor; oysa anlamak, sadece hatırlanan zamanın tümünü bir defada taramayı gerektirir ve bunu yaptıktan sonra durup bir nefes alabilirsiniz. Belki hikâyemi bana göründüğü şekilde yazarsam, eskiye dönüp geçmiş olaylar arasından seçim yapabilirim. Yaşamak hiçbir şeye benzemez, çünkü her şeyi içine alır. Destek almadan üretilen düşünceler için fazla incelikli ve fazla anlamlıdır. Resim ise tek bir düşünce biçimi gibi, seçilmiş bir şeydir.</p>

  <p>Başka bir neden daha var. Kör ve dilsiz olmamıza rağmen görmemiz ve konuşmamız gerekir. Söz konusu olan Sammy Mountjoy’un kirli sakallı suratı değil, sigarasını eliyle tutup çıkartabilmesi için açık duran dolgun dudakları; yuvarlak dişlerinin düzgün ve ıslak kas dokusu değil; gırtlağı, ciğeri, ya da yüreği de değil - tüm bunlar bir bıçak yardımıyla kolayca görüp dokunabileceğiniz şeyler. Söz konusu olan, bedenin tam ortasına oturmuş, daima uyanık duran, her zaman bildiğinize inandığınızdan farklı, asla anlayamayacağınız duygu ve düşünceleri barındıran, adlandırılamayan, ölçülemeyen ve gözle görülmeyen, fakat hep umutsuzca anlamayı ve anlaşılmayı bekleyen o karanlık. Bizim yalnızlığımız hücrede ya da sürgünde yaşanan yalnızlığa benzemiyor. Bizim yalnızlığımız, gördüğü şeyi bir atom fırında oluşan yansımalar gibi algılayan, uzaktan kumandayla hisseden, sözcükleri yabancı bir lisan dinler gibi sadece fonetik olarak duyan o karanlık şeyin yalnızlığı. İletişim kurmak artık bizim için hem bir tutku hem de çaresizlik.</p>

  <p>Ama kiminle olacak bu?</p>

  <p>Sizinle mi?</p>

  <p>Benim karanlığım bir daktiloya uzanıp kıskaçlarını tuşların üzerinde beceriksizce gezdiriyor. Sizin karanlığınız da bir kitaba uzanıp onu kendi kıskaçlarıyla yakalıyor: İkimizin arasında belki yirmi farklı değişim, filtre ve çeviri üslubu var. Bu durumda, paragrafta betimlenen kadının yarı şeffaf yanağının tatlı görüntüsünü, kaşıyla saçı arasında duran alın kemiğinin o yaşayan kıvrımını tamı tamına aynı biçimde algılasaydık, kim bilir ne büyük bir tesadüf olurdu. Siz benim karartılmış hücremde duyduğum dehşetin niteliğini, onu ben bile sadece hatırlamakla kalıp kendi içimde yeniden yaratamazken, nasıl paylaşabilirsiniz ki? Hayır. Hayır, sizinle olmaz. Ya da belki sadece sizinle olur; kısmen. Çünkü siz orada değildiniz.</p>

  <p>Hem kimsiniz ki siz? Gizli bilgileri mi haizsiniz, bir deneme baskınız mı var? Ben sizin için yapılacak bir iş miyim? Tutarsızlığı tutarsızlığa çevirerek öfkelendiriyor muyum sizi? Belki de bu kitabı bundan elli sene sonra bir tezgâhın üzerinde bulacaksınız ve o zaman da bir başka şimdiki zaman olacak. Yıldızın ışığı bize yıldız kaybolduktan milyonlarca yıl sonra ulaşır ya da öyle denir, doğrudur belki de. Bu nasıl bir evren ki böyle, bedenimizin ortasındaki karanlık dengede kalabiliyor?</p>

  <p>Yine de bir ümit var. Kısmen iletişim kurabilirim. Ve bu da tamamen kör ya da dilsiz olmaktan muhakkak daha iyidir. Ve belki kendime ait bir şapka gibi bir şey bulabilirim. Eksiksiz bir uyum istediğimden değil. Bizim hatamız, kendi sınırlarımızı olasılık sınırlarıyla karıştırmak ve evreni rasyonalist ya da diğer başka bir şapkanın içine hapsetmek oluyor. Yine de ben, beni de içine alacak bir modelin belirtilerini arayıp bulabilirim, her ne kadar dış kenarları cehaletin içinde yavaş yavaş kaybolacak olsa da. İletişime gelince, tüm söylenenleri anlıyor olmak hepsini bağışlamak demektir. Oysa bir yarayı yaralanandan başka kim bağışlayabilir ki? Ve bu özel alışveriş esnasında hatlar kesilirse ne olur?</p>

  <p>Bazı resimlere ilişkin hiçbir sorumluluk almıyorum. Çocukluğumdaki halimi hatırlayabiliyorum. Ama o zamanlar bir cinayet işlemiş dahi olsam, bugün artık bunun sorumluluğunu hissetmem gerekmiyor. Orada bir eşik var ve bu eşiğin ötesinde yaptıklarımız başka birisi tarafından yapılmış oluyor. Yine de ben o zaman oradaydım. Belki bunu anlamak için o eski günlerin resimlerini de işe katmam lazım. Belki hikâyemi baştan sona tekrar okuduğum zaman, pınarın suyu kadar berrak olan o küçük çocukla durgun bir havuzu andıran yetişkin adam arasındaki bağlantıyı göreceğim. Biri, her nasılsa diğerine dönüştü.</p>

  <p>&nbsp;</p>

  <p>Ben babamı hiç tanımadım. Sanırım annem de hiç tanımadı. Tabii ki emin olamam, ama annemin de onu hiç tanımamış olduğundan - en azından, kelimenin tüm işe yarar anlamlarını kısıtlamazsak, “sosyal” olarak tanımamış olduğundan şüpheleniyorum. Birinci dereceden akrabalarımın yarısı o derece anlaşılmaz insanlar ki onları nadiren dert etmeye değer bulurum. Ama ben varım ve yaşıyorum. Daktilonun başında hazır bekleyen, tütünden sararmış bu parmaklar, iskemledeki bu ağırlık, iki kişinin bir zamanlar karşılaşmış olduğuna dair birer kanıt benim için. Ve bu iki kişiden biri benim annem. Kim bilir diğer kişi beni tanısaydı ne düşünürdü? Hangi kutlamanın anısıyım ben? 1917 yılında zaferler, bozgunlar ve bir de ihtilal gerçekleşti. Bunca olayın yanında küçük bir piçin varlığı aşağı yukarı ne ifade eder? Babam asker miydi? Daha sonra parçalanıp öldü mü? Yoksa hayatta kaldı, yürüdü, gelişti ve unuttu mu olanları? Şimdi beni tamsa ve giderek artan şöhretimi bilseydi, benimle gurur duyabilirdi pekâlâ. Onunla bir yerde karşılaşmış ve esrarengiz yüzüne bakmış dahi olabilirim. Fakat birbirimizi tanımamız mümkün değildi. Rüzgâr bahçe duvarının üzerindeki kitabın sayfalarını çevirmekten ne anlıyorsa, ben de onu ancak o kadar anlayabilirdim; o cahil rüzgâr da siyah perçin dizilerini ancak biz yabancıların birbirimizin yüzündeki ifadeyi çözebildiğimiz derecede deşifre edebilir.</p>

  <p>Oysa ben bir saat gibi kuruluyum. Tik tak çalışıyorum. Varım. Okuduğunuz siyah perçinlerin kırk beş santim üstünde asılı duruyorum, sizin yerinizdeyim, fildişi bir kutu içine hapsolmuşum ve beyaz kâğıdın üzerine sabitlenmeye çalışıyorum. Perçinler bizi birleştiriyor fakat biz tutku adına bölünme hissimizden başka bir şey paylaşmıyoruz. O zaman neden babamı düşünüyorum ki? Ne ifade ediyor bana?</p>

  <p>Ama annem farklıydı. Onun belki de sadece ineklerle ya da halının üzerindeki kediyle paylaştığı, onu kendisini anlamak fiilinden bağımsız kılar nitelikte bir sırrı vardı. Sadece dokunmakla yetinirdi. Bu onun yaşam biçimiydi. Benim başarılarımdan etkilenmezdi. Onlara kayıtsız kalırdı. Fotoğraf albümümdeki resimlerinde, bir bütün olarak ve cümleyi bitiren nokta misali nihai haliyle duruyor.</p>

  <p>Bazen boş vakitlerde aklıma geldikçe anneme babamı sorardım ama merakımın hiçbir aciliyeti yoktu. Eğer ısrar etmiş olsaydım belki düzgün bir cevap verecekti, ama ne gerek vardı? Annemin önlüğünün etrafındaki yaşam alanı bana yetiyordu. Çocukların bazıları babalarını tanırlar, aynı bazı çocukların alışkanlık icabı bot giymeleri gibi. Parlak oyuncaklar, otomobiller, insanların zarafet içinde yemek yedikleri yerler; ama duvarımda asılı duran tüm bu resimler, bu dışarıda-bir-yerdeliklerin hepsi bana Mars gezegenine ait gibi görünüyordu. Bir de tüm bunların üzerine gerçek bir babanın varlığı, düşünülmesi imkânsız bir ekleme olurdu. Suallerimi akşam “Sun” açılmadan önce ya da çok daha ileriki saatlerde kapandıktan sonra, annem çakırkeyif olduğunda sorardım. Herhangi bir masal anlatmasını da aynı kayıtsızlıkla isteyebilir, aynı şekilde inanmadan dinleyebilirdim.</p>

  <p>“Benim babam neydi, anne?”</p>

  <p>Basit fiziki gerçeğe karşı ortak kayıtsızlığımızdan çıkan, annemin gündüz daldığı hayallerin şekli değiştikçe onlarla birlikte değişen yanıtlar alıyordum. Bunlar “Sun”dan ve Regal sinemasının titrek görüntülü hikâyelerinden etkilenerek aktarılıyordu. Annemin söylediklerinin hayal ürünü olduğunu biliyordum ama öylece kabul ediyordum, çünkü ben de gündüz vakti hayal kurardım. Bunları ancak hakikate en soğuk yaklaşım, yalan olarak nitelendirebilirdi; gerçi annemin temel ahlak duygusuyla bir iki kez kendi söylediklerini hemen yalanladığı olmuştur. Sonuç olarak babam bazen asker, hayran olunası bir adam, bir subaydı; ama bence annem bana hamile kaldığında subaylık ya da beyefendilik aşamasını geride bırakmıştı. Bir akşam annem Regal’den, Amerika açıklarındaki savaş gemilerinin bombalandığı bir filmden çıkıp geldiğinde, babam Kraliyet Hava Kuvvetleri’ndeydi. Ortak yaşamımızın daha sonraki bir aşamasında - sahi o zaman neyi kutluyorduk acaba? Şaha kalkan atlar, tüy sorguçlu miğferler ve kükreyen kalabalıklar neyin nesiydi? Zaten daha sonra da babam Galler Prensi oldu.</p>

  <p>Bu benim için muazzam bir haberdi, ama inanmadım elbette, ızgaranın demirlerinin arkasındaki kızıl kor ateşi retinamda bir ardıl görüntü gibi asılı kaldı. Aslında ikimiz de inanmamıştık, fakat yaratıcılık konusunda kendi aciz gayretlerimin çok ötesinde olduğu için minnetle kabul ettiğim bu şaşaalı mit, orada, kirli yer döşemesinin ortasında duruyordu. Yine de annem onu oraya atmadan hemen önce kapıp geri almaya hazırdı. Hikâye çok müthişti ya da belki bu sefer kurduğu hayal, paylaşılamayacak kadar mahremdi. Alevin kızılında gözlerinin kıpırdadığını, aydınlanan yüzünün solgun parşömen renginin devinip değiştiğini görüyordum. Önce burnunu çekti, sonra burnunu kaşıdı, içkinin de etkisiyle bir iki damla gözyaşı döktü ve o an daha çok ateş çıkarması gereken ızgaraya doğru konuştu.</p>

  <p>“Benim lanet olası bir yalancı olduğumu biliyorsun değil mi canım?”</p>

  <p>Evet. Biliyordum, ama onu suçlamıyordum. Yine de bunu duymak bende düş kırıklığı yaratmıştı. O an Noel’in artık yok olduğunu, parlak simlerin kaybolduğunu hissettim. Ve annemin hayal kurma düzenine geri dönmemiz gerektiğini anladım. Galler Prensi, asker, havacı - ama hayat kadınları hep bir papazın kızı olduklarını iddia ederler. Ve flört dünyasının bütün gösterişine rağmen, kazanan kilise oldu.</p>

  <p>“Benim babam neydi, anne?”</p>

  <p>“Hep söylüyorum, baban rahipti.”</p>

  <p>Aslında bu benim için sabit bir şey haline gelmişti. Bizim aramızda, ayrışmamız dışında hiçbir ortak noktamız olamazdı, ancak en azından bu gerçeği kabul etmeliydik. Ve benim diğer yüzün ardındaki sürüklenmeyi, şeytanı, umutsuzluğu, Çinlilerin ayakları gibi çarpılana dek sürekli bir amentüye bağlı kalan buruk ve çaresiz algıları tanımam gerekiyordu. Dolayısıyla hüzünlü anlarımda yararlı işlerle bağlantılı olduğumu düşünmüşümdür. O zaman babamın bir mazeret ileri sürmesi gereken ya da ahlaki duyarsızlığından kaynaklanan bir şey yapmadığını düşünmek hoşuma gider. Özsaygım onun annemle çılgınca sevişmiş olmasını tercih ediyordu. Askerlerin kadınları sevdikleri ve sonra da terk ettikleri herkesçe bilinir; ama ruhban sınıfı -rahipler, vaizler ve keşişler- ister tensel zevklerden uzak dursunlar ister bakir olsunlar, bir zamanlar bağışlandığı düşünülen, şimdi ise iffetsizlik olarak görülen eski bir manevi ıstırap olmalıydım ben. Bir papaz evinde ya da benzeri bir mekânda patlamış, ihmal edilmiş bir çıban gibi büyümüş olmalıyım. Aslında onlar da benim gibi günahla tanışmış adamlar. Bu da bana biraz anlam yüklemeli.</p>

  <p>Ben hangi mezheptenim acaba? Birkaç gün önce, bir ara sokak boyunca yürüyüp birkaç şapelle, küçük tapınağın önünden geçtim ve eski kiliseyle bölge papazının muazzam evinin bulunduğu köşeyi döndüm. Şu hayali müdavimliğimin hangi mezhebe ait olduğunu ilan etmeliyim acaba? İngiltere Kilisesi’ne mi, yoksa bir papazın idaresindeki bölge kilisesine mi? Babam da bir zamanlar, önce bir beyefendi, sonra da rahip, benim gibi bir amatör olmamış mıdır? Keşişler bile, biçimli cüppelerinin altından görünen pantolonlarıyla dolaşıyorlar etrafta. Brown Willie’de ya da başka bir yerde, arabalarının içinde törenle ilerleyen Druidleri hatırlatıyorlar bana. Baba olarak bir Katoliği mi seçsem acaba? Ayrıca, nefret ediyor olsanız bile bir de profesyonel kilise var. Bir piç bunlardan birisinin kolundan çekiştirip sevgisini kazanabilir mi? Böyle acınası bir uyum gösteren uyumsuzluk saflarına -acemilere, parçalanmış siyasi partilere, bir masa etrafında toplanan gruplara, sinagoglara ve tapınaklara- gelince, ben de annem gibiyim; hiçbirini umursamıyorum. Hatta babam bir Odd Fellow veya bir Elk dahi olabilir.</p>

  <p>“Benim babam neydi, anne?”</p>

  <p>Yalan söylüyorum. Hem kendimi hem de sizi kandırıyorum. Günah ve kefaret, kanıtlar ve hüküm, çamurda aşk - bunların dünyası bana ait. Siz benim kanımda sürekli mevcutsunuz. Ben sizden biriyim. Hortlakların yakasını bırakmadığı biri - ama hangi hortlaklar? Ve işte bu da benim çığlığım: Sizin aranızda düşünce özgürlüğü içinde yürüdüm, ama beni ayartarak ondan caydırmaya çalışmadınız, çünkü siz de yüz yıl boyunca ona itilmiştiniz; ayrıca dürüst olmaya, haddini bilmeye inanıyorsunuz ve nihayetinde bir aziz olmadığınızı biliyorsunuz. Özgürlüğü, onu kullanamayanlara teslim ettiniz; pırlantayı çamura buladınız. Sizin gizli dilinizi diğer insanlar anlamıyor, ama ben konuşabiliyorum. Ben her iki anlamda da sizin kardeşinizim ve özgürlük benim lanetim olduğundan çamuru size atıyorum, zira patlamayacak ve öldürmeyecek bir yaraya tesadüf ettirebilirim.</p>

  <p>“Benim babam neydi, anne?”</p>

  <p>Bırak hiç bilmesin. O sıcak kalp atışlarını tanıyorum ve babanın fiziksel varlığına, ondan daha sonra gelen yavaş büyümeye kıyasla çok az kafa yoruyorum. Çocukların sahipleri biz değiliz. Babam da bir insan değildi. Çıplak gözle görülmeyen, kurbağa yavrusu biçiminde bir zerrecikti. Kafası yoktu, yüreği yoktu. Ve bir güdümlü mermi kadar uzman ve ruhsuzdu.</p>

  <p>Annem hiçbir zaman benden daha profesyonel olmadı. Ana oğul benzerliği işte. Biz özümüzde birer amatörüz. Annem ticaretten anlamazdı; kariyer yapma ya da başarılı olma gibi bir isteği de yoktu. Töre tanımaz biri de değildi, çünkü bu da bir gün altında ezilebileceği bir standardı ifade ediyordu. Annem ahlak kurallarının üstünde miydi, altında mıydı, yoksa tamamen dışında mı kalıyordu? Ama bugün olsa, normalin altında kabul edilir, istemediği biçimde koruma altına alınırdı. O günlerde eğer böyle bir vurdumduymazlık giysisine bürünmeseydi, yalnızca basit olarak nitelendirilecekti. “Sun”da atlara küçük ama hayati bahisler oynardı, içki içer, sinemaya giderdi. İş olarak da ne olursa yapardı. Evlere gündelikçi olarak temizliğe giderdi, şerbetçiotu toplardı(k), bizim sokakta yakın mesafedeki kamu binalarının içini temizler, süpürür, yarım yamalak da olsa yerleri cilalardı. Cinsel ilişkisi olmazdı; çünkü bu sadece steril bir birleşme, aşksız, neşesiz ve döllenme ihtimalinin banyodaki lastik bardak tarafından engellendiği bir keyif çıkarma biçimini ifade ediyordu. Sevişmezdi, çünkü sanırım bunun iki kişi arasındaki duvarın yıkıldığını teyit etmek amacıyla gerçekleştirilen ihtiraslı bir girişim olduğunu düşünürdü. Annem bunların hiçbirini yapmazdı. Eğer yapmış olsaydı, ağzında geveleyerek, konudan konuya atlayarak, uzun aralar vererek ve buradaki varlığımızın kaçınılmaz gerçekliğine boyun eğen saçma sapan monologlarının arasında, bunu bana söylerdi. Eminim yapmadı. O bir kuklaydı. Bir sütannenin gülerek ve iç çekerek emdirdiği meme ucu gibi etrafa keyif dağıtırdı. Annem için sıradan cinsel ilişkiler, gerçek bir ressam için kendi resimleri ne ifade ediyorsa onu ifade ederdi herhalde - neyseler oydular ve başka bir şey değildiler. Hiçbir gizli anlam içermezlerdi. Arka sokaklarda ya da tarlalarda, kutuların ya da kapı sövelerinin ve payandaların üzerinde yapılan görüşmelerden ibarettiler. Tarihte insanlar arasındaki seksin büyük bölümü gibi, psikolojiden, romantizmden ya da dinden hiç istifade etmeyen doğal bir şeydiler.</p>

  <p>Annem devasa bir kadındı. Önceleri balıketi bir kızdı belki ama sonradan açılan iştahı ve üstüne bir de bebek onu şişirip fil gibi bir kadın haline getirmişti. Onun bir zamanlar alımlı olduğunu düşünüyorum; çünkü gözleri, her ne kadar kahverengi bir çöreğe benzeyen şiş suratına gömülü gibi dursa da hâlâ büyüktü ve yumuşacık bakardı. Üzerlerinde bir parıltı vardı ve tahminimce aynı parıltı o gençken her yerini kaplıyordu. Bazı kadınlar hayır demesini beceremez; ama benim annem o basit yaratıklardan farklıdır. Yoksa tünelin arkasını nasıl öyle doldurmuş olabilir ki? Şu son birkaç aydır iki avuç kilde onu yakalamaya çalışıyorum - hayır, görüntüsünü değil; daha kesin söylemek gerekirse, onun kocamanlığını ve gerçekliğini, manzaranın önünü kesen soğukkanlı halini yakalamak istiyorum. Annemin ötesinde hiçbir şey ama hiçbir şey yok. Benimle soğuk ışık arasındaki sıcak karanlık o. O, tünelin ucu.</p>

  <p>Ve şimdi de kafamda bir şey beliriyor. O görüntü kaybolmadan resmi yakalamam lazım. Annem, onu hatırladığım haliyle yayılıp odanın dışına, hatta evin dışına taşıyor; koca göbeği genişliyor ve tüm katiyetinin ve kayıtsızlığının içine yerleşmiş, bir tahtta oturmaktan daha sağlam bir biçimde oturuyor. Annem, sorgulanamayandır; iyi, kötü, kibar, gücenik olmayandır. Zamanla kurduğum dehlizin ilerisinde heyula gibi görünür.</p>

  <p>Dehşete düşürür ama korkutmaz.</p>

  <p>İhmal eder ama doğru yoldan saptırmaz ya da istismar etmez.</p>

  <p>Serttir ama içinde kötülük ya da zalimlik yoktur.</p>

  <p>Yetişkindir ama himaye etmez ya da üstünlük taslamaz.</p>

  <p>Sıcaktır ama sahiplenmez.</p>

  <p>Ama her şeyden önce, oradadır.</p>

  <p>Dolayısıyla, tabii ki onu sadece kilde, çamurda, toprakta hatırlayabiliyorum; o yüzden onu tasvir ederken tuvalin üzerine ticari amaçlı güzel renkler yerleştiremiyorum ya da onun karanlığından ve sıcaklığından on bin yıl daha genç kelimeler kullanamıyorum. Bir çağ, bir dünya, bir boyut nasıl tarif edilebilir ki? İletişimle ilgili olarak ise sadece onun çevresinde olup parçalar halinde birleştirilmesi gerekenler ve annemin ortasında sessizce oturduğu boşlukla sergilenenler var. Çok az sarı katılmış gri renkte bir kumaş parçası hatırlıyorum. Bir köşesi tarazlanmış -hatta belki çürümüş demek daha doğru olur- ve saçaklanmış nemli bir kumaş. Geri kalanı annemin üzerinde bir yerlere bağlı duruyor ve ben parmaklarım kumaşa kenetlenmiş bir şekilde sallanıyorum; bazen sendeliyorum, bazen de yukarıdan üzerime düşen koskocaman bir elle pek nazik olmayan bir biçimde, tek söz edilmeden uzaklaştırılıyorum. Annemin önlüğünün o köşesini aradığımı ve yeniden bulduğumda duyduğum sevinci hatırlar gibiyim.</p>

  <p>O zamanlar Rotten Row’da oturuyorduk herhalde, çünkü hatırladığım kadarıyla bazı istikametler bir pusulanın kolları gibi sabitti. Eskimiş bir tuğla duvarla küçük bir derenin ardındaki evimize tahta bir kapıdan girilir ve girince karşınıza uzun tahta bir oturma yeri çıkardı. Odamızın üstünde bir “yukarıdaki” vardı ama kesinlikle kiracı filan değildi. Belki o zamanlar biraz daha zengindik veya belki cin de sigara gibi biraz daha ucuzdu. Şifoniyer olarak çekmeceli bir dolabımız, ocağın içinde ise küçük demir dolaplar, kapaklar ve dışarıya uğramış eşyalar vardı. Annem sadece ortadaki küçük ateşi ve üstünü kapatan sıcak metal diski kullanır, geri kalan hiçbir şeyi kullanmazdı. Bir halımız da vardı, ayrıca bir iskemlemiz, küçük bir masamız ve bir yatağımız. Ben yatağın kapıya yakın olan tarafında yatardım; annem öteki taraftan yatağa girdiği zaman ben aşağı kayardım. Bizim evin sırasındaki evlerden bir tanesi hariç hepsi birbirinin aynıydı. Evlerin önünden, ortasında boylu boyunca bir su oluğu bulunan tuğla döşeli bir yol geçerdi. O dünyada her boyda çocuk bulunurdu, üstüme basan ya da bana şeker veren çocuklar, emekleyerek fazla uzaklaştığımda beni kaldırıp geri götüren kızlar. Galiba hepimiz de aşırı derecede kirliydik. Benim iyi ve eğitilmiş bir renk anlayışım vardır; o insan suratlarından hatırımda kalanlar; pembe ve beyazdan ziyade gri ve kahverengi tonlarında. Annemin yüzü, boynu, kolları - görünen her tarafı kahverengi ve griydi. Çok net hatırladığım o önlüğün de aşırı kirli olduğunu görür gibiyim. Ama kendimi göremiyorum. Çünkü etrafta hiç ayna yoktu. Eğer annemin bir zamanlar bir aynası var idiyse de, ben kendimi bildim bileli kayıptı. Zaten annemin aynada görebileceği ne vardı ki aynayla vakit harcasın? Tellere asılı çamaşırlar ve sabun köpükleri hatırlıyorum; duvarda muhtemelen kirden oluşmuş garip şekiller hatırlıyorum; fakat ben de annem gibi sadece tarafsız bir gözlem noktası, ortada duran bir boşluğum. Ben Rotten Row’un dar ve bir sabun köpüğü kadar boş olan dünyasının içinde emekledim, yuvarlandım ama yine de her zaman etrafımı saran renkli ve heyecanlı bir gökkuşağı vardı. Biz çocuklar yetersiz besleniyorduk ve yarı giyinik durumdaydık. Okula ilk başladığımda çıplak ayakla gittim. Gürültü yapardık, bağırırdık, ağlardık, hayvan gibiydik. Yine de o zamanların ışıklı ve pırıltılı bir Noel partisi sıcaklığında geçtiğini hatırlıyorum. Tozdan, topraktan hiç nefret etmedim. Benim için tüm o porselen ve krom malzemeler, losyonlar, deodorantlar, bütün o temizlik malzemeleri, yani bütün sabun türü ve hijyenik malzemeler insan doğasına aykırı, anlaşılmaz şeylerdir. İnsanoğlu evren gibi bedava verilmiş bir armağan karşısında sabit kalır. Biz de küçük gecekondu mahallemizden çıkartılıp yıkandığımız zaman, yaşamın getirdiği mutluluk ve güven hissi de bir anlamda yıkanıp giderdi.</p>

  <p>Fakir mahallemizden hafızamda iki çeşit görüntü kaldı. Daha eski olanların hepsi iç mekân görüntüleri, çünkü benim için başka hiçbir dünyanın bulunmadığı bir dönem hatırlıyorum. Daha sonraki zamanlarda, önlerinde birer çimenlik alan ve bir de hela bulunan iki sıra ev, evlerin arasından geçen tuğla döşeli bir yol ve onun da ortasında bir hendek. Yolun bizim sol tarafımızda kalan ucunda tahta bir kapı, diğer ucunda ise hiç çıkılmayan sokağa açılan bir geçit hatırlıyorum. Eski ve karmaşık bir bina olan “Sun” da tam bu uçta bulunuyor, arka kapısı geçidin içinde kalıyordu. Burası yetişkin yaşamının odak noktasıydı ve sıradaki en son ev bu noktada geçidin öbür tarafına uzanıp üstteki birahaneyle birleşirdi; dolayısıyla bir anlamda saygın ve avantajlı konumdaydı. Bu tür şeylerin farkına varacak kadar büyüdüğümde diğerleriyle birlikte ben de orada oturan hanımefendiyi ziyaret etmeye başladım. Üst katta iki odası vardı, birahanenin müdavimiydi, kibar insanlar için çalışırdı ve perdeleri vardı. Şimdi size bulunduğumuz coğrafyayı anlatmaya devam etsem ve yaşamımızı genele kıyasla aktarsam, hatıralarıma haksızlık etmiş olacağım; zira o geçidi ilk olarak, bir yanında tahta kapı, diğer yanında sokağa açılan fakat açılması yasak olan dikdörtgen bir çıkış kapısıyla sınırlı bir dünya olarak hatırlıyorum. Yağmur ve güneş ışığı, sallanan ya da kıpırdamadan duran gömleklerin arasından üzerimize düşerdi. Çamaşırları yükseğe çıkartıp rüzgâr almalarını sağlayacak çivili sırıklar ve benzeri birtakım iptidai mekanizmalar vardı. Etrafta kediler ve bana çok kalabalık görünen insanlar vardı. Komşumuz Bayan Donavan’ı hatırlıyorum; kadıncağız kurumuş kalmıştı ama annem onun gibi değildi. Hanımlar ağız kavgasına girdiklerinde başları ileri doğru uzanmış halde boğazlarını yırtarcasına bağırdıkları zaman seslerinin ne kadar yüksek çıktığını hatırlıyorum. O kavgalardan birinin, her iki hanımın da birbirinden yavaştan yan yan uzaklaştığı, yorgunluktan birkaç hecelik tehdit, öfke ve dargınlığa dönüşen ve galibi olmayan sonunu hatırlıyorum.</p>

  <p>“Peki madem!”</p>

  <p>“Öyle olsun!”</p>

  <p>“Olsun tabii!”</p>

  <p>“Of!..”</p>

  <p>Annemin o seferki ağız dalaşından nasıl olup da doğrudan galip çıkamadığına hayret ettiğimden olay hâlâ hatırımda. Zira genellikle kazanan o olurdu. Üç kızı ve bir yığın derdiyle solup gitmiş bir kadın olan Bayan Donavan hiçbir anlamda annemin dengi değildi. Annemin ilahi bir heybetle kazandığı ve bununla kalmayıp zaferini övünerek kutladığı bir olay daha hatırlıyorum. Sesi semaya doğru arsız bir gök gürültüsü gibi yükselmişti. O sahne yeniden canlandırılmayı hak ediyor.</p>

  <p>Her evin karşısında, ortasında hendek bulunan tuğla yolun öbür tarafında, tuğla duvarlı bir kare alan ve bu kare alanın bir de girişi vardı. Duvarlar yaklaşık bir metre yüksekliğindeydi. Her karenin içinde sol tarafta dikine duran bir boru ve bu borunun ardında, karenin arka tarafında, bir nevi tahta ızgarası olan tahta bir kapıyla örtülü bir kulübe vardı. Tahtadan yapılma kapı mandalını kaldırarak kapıyı açarsanız karşınıza iki duvar arasını boylu boyunca kaplayan, yuvarlak ve yıpranmış bir boruyla delinmiş tahta bir kutu çıkardı. Kutunun üzerinde yırtık bir gazete kâğıdı veya ıslak zeminin üzerinde buruşturulmuş bir bütün gazete sayfası olurdu. Koyu renkli bir dere, kutuların sırası boyunca toprağın altından ağır ağır akar dururdu. İçeri girip kapıyı kapattıktan sonra sallanan ipi kullanarak mandalı indirirseniz, Rotten Row’da bile yalnız kalmanın tadını çıkarabilirdiniz. Eğer sizin evinizde oturanlardan biri tuğla kareye girdiyse -ve siz de bunu kapının ızgarasından gördüyseniz <em>-</em> ve eli mandala uzandıysa yerinizden hiç kıpırdamaz, o elin geri inmesi için, ağzınızı bozmaktan ve küfür etmekten kaçınarak anlamsızca haykırırdınız. Zira bizim standartlarımız vardı. Biz Cennet’ten çıkmaydık - daha doğrusu, gelen ziyaretçinin kendi evinizden birisi olması kaydıyla. Öte yandan eğer gelen kişi yolun üzerinde oyalanır ve bir yanlış yaparsa, istediğiniz kadar anlamlı sözler sarf edebilir, çılgınca Rabelais üslubu kullanabilip karmaşık yaşam biçimlerimizin ziyaretçiyi de içine alan yeni kombinasyonlarını önerebilir ve tüm bunları, evlerden kahkaha sesleri yükselene kadar ve hendeğin yanında çocuklar bağırıp dans etmeye başlayana kadar sürdürebilirdiniz.</p>

  <p>Ama istisnalar da vardı. 1920’lerde kendimizi gelişim rüzgârına kaptırdık ve var olan batıl inançlarımıza modern bir tane daha ekleyip, tuvaletler hakkında duyduğumuz bir efsaneye sımsıkı sarıldık. Bazen Rotten Row’un soğuk algınlığından daha büyük sıkıntıları oluyordu.</p>

  <p>Sanırım nisan ayında bir gündü. Zaten başka hangi ay bana bu derece mavi ve beyaz, bu derece güneş ve rüzgâr çağrıştırabilir ki? İplere asılı giysiler sallanıp savruluyor, taşa oyulmuş gibi görünen haşin bulutlar aceleyle hareket ediyor, hendekteki sabun köpüklerinden güneş sıçrıyor, eski tuğlalar üzerlerine çarpan yağmurla pırıl pırıl parlıyordu. Yetişkinlerin başını ağrıtan, çocukları coşturup çılgına döndüren türde bir rüzgâr vardı. Bir bağrışma ve güreşme günüydü; drama ve macera olmadan tahammül edilemeyecek cinsten, alev alev yanan bir gündü. Mutlaka bir şey olmalıydı.</p>

  <p>Ben hendekte kibrit kutusuyla oynuyordum. O zaman o kadar küçüktüm ki çömelip oturmak kolaydı, fakat rüzgâr sokak arasında bile beni yanımdan iteliyor ve ben sabunlu suyun dışından ziyade içinde kalıyordum. Izgaralardan biri tıkanmıştı ve su tuğlaların üzerinden etrafa yayılarak kullanışlı bir okyanus meydana getirmişti. Yine de benim muhteşem, sınırsız hafızamda geniş bir zaman dilimi değil, sadece anlık bir hatıra kaldı. Bayan Donavan’ın çok tatlı kokan ve yuvarlak ipeksi dizlerini etrafa gösteren kızı Maggie’nin, bizim tuğla karemizin kapısından dışarı sıçradığını gördüm. Ve sonra o kadar hızlı koştu ve o kadar uzağa kaçtı ki, uzun bir topuk benim okyanusumun içine daldı. Suçüstü yakalanmıştı, daha fazla uzağa gidemiyordu, kendisini korumak istercesine kollarını kaldırmış duruyordu. Yüzünü hatırlayamıyorum - çünkü diğer yöne dönüktü ve büyülenmiş gibiydi. Zavallı Bayan Donavan, o tatlı kurumuş yaratık, kendi helasından dışarı çıkmış, haksızca yakalanan ve zaman tanınsa her şeyi açıklayabilecek birinin ifadesiyle -ama o korkunç anda ona zaman tanınmayacağını bilerek- bakıyordu. Ve bizim helamızdan, bizim kendimize ait, şahsi, sıcak ve özel oturaklı helamızdan, annem çıkıyordu.</p>

  <p>Kapı duvara çarpınca annem dışarı fırlamıştı. Mandalın askıları da kopmuştu. Annem, dar kulübeden yan yan çıktığı için bir ayağı diğerinin önünde, Maggie’nin karşısına dikilmiş duruyordu. Dizlerini bükerek tüyler ürpertici bir tehdit pozisyonunda eğilmişti. Eteklerini beline toplamış, kocaman gri iç donunu iki mor eliyle dizlerinin hemen üstünde tutuyordu. Annemin kızıl ve bronz rengindeki çatallı sesinin havada kırılarak dağıldığı ve göğün altında bir yerde asılı kaldığı o zafer ve terör anını hatırlıyorum.</p>

  <p>“Seni lanet olası fahişe! Kendi belsoğukluğunu kendi piçlerine sakla!”</p>

  <p>Rotten Row’dan kalan ve bunun görkemiyle boy ölçüşebilecek başka bir hatıram yok. Sokağın diğer ucunda, tahta kapının yakınındaki hurdaların arasında dolambaçlı işler çeviren Fred ve Joe adındaki ikizlerin zürafaya benzeyen iki polis tarafından götürülmeleri anında yaşanan dram bile bunun yanında sönük kalır. Polislerden birinin yürüyüp sokağı tırmanmasını seyrederken bir taraftan da hep birlikte mırıldanıyorduk ama ben neden olduğunu bilmiyordum. Fred ve Joe’nun evlerinden dışarı fırladığını ve tahta kapıya doğru hamle yaptıklarını gördük, ama tabii ki ikinci polis de kapının öteki tarafında dikiliyordu. Küçük adamlar polisle karşılaştı ve polis ikisini de birer eliyle kolayca yakaladı. Sokaktan aşağı doğru, üstlerine gümüş çiviler yerleştirilmiş iki lacivert direğin arasında elleri kelepçeli vaziyette getirildiler. Polis arabası onları bekliyordu. Bağrıştık, homurdandık ve Rotten Row’da tezahürat yerine geçen garip sesler çıkarttık. Fred ve Joe’nun yüzleri solmuştu ama mağrur ve çalımlı görünüyorlardı. Polisler gelir, alır ve giderlerdi; bunların üçü de, nasıl doğum ve ölümü durdurmak imkânsızsa aynı onun gibi, Rotten Row’un yenilgiyi koşulsuz şartsız kabul ettiği durumlardı. Sokağın sonuna çekilmiş bir hafriyat makinesi, bir polis arabası ya da bir cenaze arabasının birbirinden farkı yoktu. İstediğini zorla almak için Row’a giren bir el vardı ve kimse onu durduramazdı.</p>

  <p>Biz bir dünyanın içinde yaşayan başka bir dünyaydık ve ben bir kenar mahalle olduğumuzu düşündürten zihinsel devrimi yaşamadan önce erkek oldum. Sadece otuz beş metre uzunluğunda bir arazimiz olmasına ve etrafımızı saran çayırlık alanlara rağmen biz bir gecekondu mahallesiydik. İnsanlar genellikle gecekondu mahallelerinin Londra’nın East End’inde kilometrelerce genişlikteki bataklık alanlardan veya Black Country’nin bitişik nizam derme çatma müştemilatlarından oluştuğunu sanırlar. Fakat biz Garden of England’ın tam göbeğinde, etrafımızdaki şerbetçiotu bahçelerinin ışıltısına bakarak yaşıyorduk. Bir tarafta tuğla villalar, okullar, depolar, dükkânlar ve kiliseler olsa da, diğer tarafta annemin peşinden yürüyüp ısırgan otlarına ulaştığım baharat kokulu vadiler vardı. Yine de bu hatıra beni evden dışarı çıkarıyor ama ben bir süre daha içeride kalmak istiyorum. Ateşin aydınlığında dans eden adamların kartpostal resimlerini yerlerine geri koyup, gözkapaklarımın altına gireceğim. Doğrudur; o zamanlar şenlik ateşleri, nehirler gibi bira, şarkılar; Çingeneler ve bir de ağaçların arasına gizlenmiş, saman kaplı damı gözlerinin üzerine kadar inmiş hasır bir şapka gibi duran bir birahane vardı; ama hep döner dolaşır, mahallemize geri gelirdik. Bizim de bir birahanemiz vardı. Bir sevgi yumağıydık biz. Şimdi ise o yumağın içinde olmak için kim bilir neler verecek olan kim bilir kaç kişinin bulunduğuna hayret ettiğim, cennetin huzurunda o büyük ayıbımdan uzaktaki soğuk bir dünyadayım. Belki de o zamanlar aldatılmıyordum. Belki bizde farklı bir şey vardı. Biz insani bir girişim, bir yaşam biçimi, bir varlıktık.</p>

  <p>Birahane odaklı bir yaşam sürüyorduk. İki tane mat camlı penceresi olan kıymıklı kahverengi kapısından sürekli girilip çıkılırdı. Kapının pirinç kulpu kullanmaktan yıpranmış ve parlamıştı. Sanırım mekâna ait bazı lisans yasaları ve yasaklı saatler vardı, ama benim o tür şeylerden hiç haberim olmazdı. Hep zemin seviyesinden baktığım o kapı, hafızamda muazzam büyük bir kapı olarak kaldı. Yerler tuğla döşeliydi; birkaç oturma yeri vardı ve köşedeki tezgâhın önünde iki tabure dururdu. Burası rahat ve güvenli bir yerdi; sıcak, şamatalı ve esrarengiz bir yetişkin mekânı. Daha sonraları ben de oraya gitmeye başladım ama sadece anneme acil ihtiyaç duyduğum zamanlarda; hiç kimse de bana orada bulunmamın yasalara aykırı olduğunu söylemedi. İlk gidişim kiracımız yüzündendi.</p>

  <p>Kiracımız üst katta oturuyor, sobamızı, musluğumuzu ve helamızı kullanıyordu. Tahminimce, on dokuzuncu ve yirminci yüzyıllarda birçok sosyolog ve ekonomistin hakkında onca kitap yazdığı trajedi, bu adamın ta kendisiydi. Onu hayalimde kolaylıkla yeniden canlandırabilirim. Öncelikle, benim zemin seviyemden bakıldığında dahi kısa boyluydu. Eski bir zanaatkâr olduğunu düşünüyorum, çünkü intizamlı biriydi ve bir bakıma kibar sayılırdı. Tesisatçı mıydı acaba? Yoksa marangoz mu? Ama çok yaşlıydı - ve muhtemelen hep de yaşlı olmuştu. Yani kim onun başka türlü olduğunu hayal edebilirdi ki? Derisinin ve parlak mavi takım elbisesinin bir arada tuttuğu minik bir iskeletten ibaretti. Ceketinin içine soktuğu kahverengi bir atkısı vardı, ama botlarını hatırlamıyorum - belki de ona hep kafamı kaldırıp baktığım içindir. Damarları, düğümleri ve kahverengi lekeleriyle karmaşık hale gelmiş ilginç elleri vardı. Üst katta pencerenin yanında otururken, sokakta ayaklarını sürüyerek yürürken, helaya giderken, Sun’daki bar tezgâhında otururken, her zaman ama her zaman kafasında bir fötr şapka olurdu. Dikkat çekici bir özelliği de, aşağı doğru uzayan ve bir kuğunun tüyleri kadar yumuşak ve beyaz olan bıyığıydı. Bütün ağzını kaplardı ve çok güzeldi. Daha da çarpıcı olan yanı, nefes alıp vermesiydi; adam bir kuş kadar hızlı ve sesli nefes alıyordu; içeri dışarı, içeri dışarı, sürekli, tik tik tik, bir saat kadar hassas, hep aynı aciliyet duygusuyla, harcanacak zaman yokmuş, hatta hiçbir şey yapmaya vakit kalmamış gibi. Bıyığının üstünde ve sivri burnunun iki yanındaki endişeli ve ürkek gözleri, aşağı doğru sarkan kaşlarının altından dışarıyı seyrederdi. Adam bana sürekli orada olmayan bir şeye, insanın içine işleyecek derecede merak uyandıran, endişe verici bir şeye bakıyormuş gibi gelirdi. Tik tik tik... ve bu her zaman böyleydi ama kimse umursamıyordu. Ben umursamazdım, annem de öyle; o bizim kiracımızdı ve yaşamından arta kalan zamana tutunmaya çalışıyordu. Akşam uykuya dalmadan önce ve sabah uyandığımda yukarıdaki tahta döşemelerin arasından duyardım onu, tik tik tik... Kendisine soru sorulduğunda, az önce bir kilometre yol koşmuş gibi oflaya puflaya, hayatta kalma paniğiyle aldığı nefesi içinde tutmaya çalışarak, suyun altında nefessiz kalmış bir adam gibi içeri dışarı, içeri dışarı, nefes nefese, cevap verirdi. Bir gün o sobaya gözlerini dikmiş bakarken, ben de kendisine ne olduğunu sordum. Bilmek istiyordum. Cevabını kesik kesik de olsa verdi - önce kelimeleri ağzından çıkarttı, sonra havayla birlikte yeniden yakaladı. Bir adamın elindeki bardağı, tam yere düşüp kırılmadan önce ayak bileklerinden iki santim yukarıda yakalaması gibi.</p>

  <p>“Yumru...” of puf tik tik “içimde...” tik tik tik... “göğsümde”. Puf puf ve bir kez daha sona doğru, çaresizce ciğerlere çekilen hava.</p>

  <p>Hiç yemek yediğini görmedim; illaki bir şeyler yiyordu. Ama nasıl? Buna hiç zaman yoktu ki. Bir vücudun tüm yağını, etini ve depoladığı yakıtın hepsini kullanması kaç gün sürer? Böylesine gözlere kilitlenmiş gibi görünen bir ruh, kendisini kendi çizme atkılarıyla kaldırıp ne kadar süreyle ayakta tutabilir? Tik tik tik... Yine de diğerleriyle birlikte “Sun”a giderdi ama bir şey içmeye kalksa bile fazla içemezdi. Zaten o yüzden ağzını örten püsküller beyaz kuğu tüylerine benziyordu. Bugün o adamı ve onun nefes alıp verişini hatırlayınca, rahatsızlığının akciğer kanseri olduğu geliyor aklıma ve hiçbir bilgi almadan yürüttüğüm bu tahmini hemen bir kalıba oturtmak için gülünç bir şekilde çaba gösterdiğimi fark ediyorum. Ancak daha sonra, tüm kalıpların birbiri ardına kırıldığını, yaşamın tesadüfi bir süreç olduğunu ve kötülüğün cezasız kalabildiğini hatırladım. Neden o adamla o çocuğun şimdiki hali -şimdiki kafası, yüreği ve elleri- arasında bağlantı kurayım ki? Aslında o dönemde işlediğim gerçek bir suç var ve hâlâ aklımda - yaşlı adamdan iki sent çalıp o parayla içki almıştım - içkiye hâlâ düşkünüm - ve gayet de rahat paçayı kurtarmıştım. Ama sorumsuzca yaşanan feci masumiyet günleriydi onlar. Şimdi eğer hikâyemi o iki sentin benim spiritüel görüşümün ölü gözleri üzerine nasıl yerleştiğini anlatacak şekilde biçimlendirecek olsam, fazla edebi olurum, çünkü o parayı çoktan harcadım gitti. O zaman niye yazıyorum? Hâlâ bir kalıp bulacağımı mı umuyorum? Nedir aradığım?</p>

  <p>Aşağı kattaki yatağımız şifoniyere bir kol mesafesindeydi, çalar saatimiz de onun üstünde, kenarda dururdu. Eski ve yuvarlak bir saatti, üç tane kısa bacağı vardı ve zilini tepeşinde bir şemsiye gibi taşırdı. Sabahın kör saatinde kalkıp temizliğe gitmesi gereken annemi bitkin bir vaziyette uyandırır, bense uykumun arasında bir gürültü duyup rüya görmeye devam ederdim. Bazen de annem eğer uzun ve yorucu bir gece geçirdiyse, saatin çalmasını umursamaz ya da homurdanıp kendini yatağa iyice gömerdi. O zaman da ben uyanırdım. Saat bütün gece boyunca tik tak çalışır, acısını içine atar, çılgınlığını bastırıp hapseder, sonra da patlardı. Şemsiyesi bir kafa şeklini alır, çılgın gibi kafasına vurur, titrer, şifoniyerin tepesinde üçayak üstünde zıplardı, ta ki şifoniyer ona acıyıp histeri krizine girmiş gibi çılgınca tempo tutmaya başlayana kadar. Sonra ben annemi uyandırırdım ve o, karanlıkta balina misali yerinden kalkana kadar kendimi çok ciddi ve etkili hissederdim. Ama gece yarısı uyanırsam ya da hiç uyuyamazsam, saat her zaman hazırdı ve o da aynı benim hislerim gibi değişirdi. Bazen, hatta çoğu zaman dostça ve sakin davranırdı; ama nadiren gördüğüm dehşetli kâbuslardan birini görürsem, o da aynısını görürdü. Böyle durumlarda zaman insafsızlaşır, acele etmeye başlar, bir çılgınlık ve patlama noktasına doğru karşı konulmaz biçimde sürüklenirdi.</p>

  <p>Bir keresinde gece yarısına doğru zıplayarak uyandım çünkü saat durmuştu; kendimi birden savunmasız ve tehlikede hissettim. Korkmuştum, annemi bulmam gerekiyordu. Şu anda önümdeki kâğıdın karşısında duyduğum yoğun ve anlamsız baskının aynısını o zaman da hissettim. Yataktan düştüm, ağlayıp yalpalayarak kapıdan geçip sokağa çıktım, hendek boyunca yürüdüm, karşıya geçtim ve birahanenin arka kapısına ulaştım. Ama kapıdaki cam pencerelerde hiç ışık yoktu. Birahane kör karanlıktı. Zar zor uzanıp yakaladığım kapı tokmağına asıldım ve sallanmaya başladım.</p>

  <p>“Anne! Anne!” Tokmak elimin altında döndü ve ben hâlâ tokmakta asılıyken kapı beni arka taraftaki kuytu köşeye çekti. Yere çömeldim. Yukarıdan bana bakan insanların sönük ateşin ışığında ağır ağır hareket eden gölgelerini gördüm. Annem kapıya bakan bir yerde oturuyordu ve elinde gömülü küçük bir bardak vardı. Mekân gün ışığında göründüğünden daha genişti. Şimdi anladığım kadarıyla onlar mesai sonrası içki içmekte olan birkaç komşumuzdu - ama o an bana yetişkin yaşamının tüm esrarengiz yanlarını tek bir puslu resimde göstermiş oldular.</p>

  <p>“Saat durdu, anne.”</p>

  <p>Tek başıma o karanlık sessizliğe geri dönmemin imkânsızlığını onlara anlatamadım; oradakilerin anlayışına ve iyi niyetine sığınmak zorundaydım. Karaltı gibi görüntüler kendi aralarında homurdanıp mırıldandılar. Ve sonunda parti, iyilikseverlikten olmasa da bir şekilde dağıldı; dağılırken biraz gürültü çıktı ve iki üç dakika boyunca sokakta sakin sesler yankılandı. Annem beni hendeğin karşı tarafına doğru kışkışladı ve eve girince çıplak ampulümüzü yaktı. Bir eline çalar saati alıp -o da bardak gibi elinin içinde kaybolmuştu- başının yanına dayadı. Sonra tekrar küt diye yerine bıraktı ve bana dönüp ceza vermeye hazırlanır gibi elini havaya kaldırdı.</p>

  <p>Ve durdu.</p>

  <p>Bakışları yavaş yavaş tavana kaydı, başımın birkaç metre üstündeki kiracımızın yattığı yere doğru baktı ve dinledi; o kadar sessiz dinledi ki, o an oldukça anlaşılmaz bir yanlış yaptığımı fark ettim, zira çalar saatimizin sesi gayet rahat duyuluyordu. Hâlâ acele ediyor, histerik patlamasına doğru inatla pürtelaş, tik tik tik koşuyordu.</p>

  <p>&nbsp;</p>

  <p>Kiracımızın cenaze işlemleri için sigortasının olup olmadığı bilinmiyordu. Resmi bir arabanın onu almaya geldiğini hatırlıyorum, belli ki Rotten Row onun ölüsünü dirisinden çok daha fazla önemsiyordu. Ölümün bir ayin ve merasim, bir yas tutma ve sevinme zamanı olduğuna inanıyordu. Öyleyse neden cesedini bana göstermediler? Row beni kandırdı mı? Yoksa esrarengiz bir şeyler mi vardı bu işte? Normal olarak ölü, yeni doğandan daha fazla ilgi çekerdi. Ölü yıkanır, düzeltilir, derli toplu bir hale getirilir ve göbeği baharat doldurulmuş bandajlı bir Firavun kadar saygı görürdü. Rotten Row’da “krallara layık” sözlerini çağrıştırmayan bir ölüm düşünemem. Olayların sembolik renkleriyle belleğimde yer ettiği bu geçmişe bakışta, ölümü karşılarken siyah, eflatun ve mor renklerin türevlerine bürünen Rotten Row, içki ve hüzünden aldığı zevkle yücelmiş halde duruyor.</p>

  <p>O zaman neden onun veya herhangi başka birinin cesedini görmemiştim? Kuytudaki yetişkin gölgeler benim kâbuslarıma dair geleneksel bilgiye ya da bir teoriye mi sahiplerdi? Yoksa ben mi çok şey biliyordum? Kendimi aldatılmış gibi hissetmek için geçerli sebeplerim vardı. Fötr şapkasının altında bir kuğu tüyünün beyazıyla aynı beyazlıkta darmadağınık saçları olduğunu öğrendiğimde, o saç benim hayalimde Kuğu Kız’ın başına oturan şapka kadar muhteşem ve çok kıymetli bir şey halini almıştı. Şapkanın altındaki kuğu tüylerini bana Evie anlatmıştı. Evie adamı kutunun içinde gördüğünü söylemişti. Üstelik ona dokunmuştu da - annesi söylemişti dokunmasını. Böylece bir çocuğun bir cesetten korkmayacağına inanılırdı bizim orada. Evie de sağ işaretparmağını uzatıp onun sivri burnuna değdirmişti. Bana o parmağı gösterdi, ben de baktım, inceledim, huşuya kapıldım ve Evie’ye hayran kaldım. Bense onu ne gördüm ne de ona dokundum. Ölüm yanımdan yüksek siyah bir arabanın içinde, buzlu ve kesme camların ardında geçip gitti. Derken, her zaman olduğu gibi, olayları yarım yamalak kavrayan ben, kaldırımın üzerinde öylece dikilip kaldım. Evie hep olayların içindeydi. Benden bir ya da iki yaş büyüktü ve bana büyüklük taslardı. Ama o kadar çok şey bilen Evie’yi nasıl kıskanabilirdim ki? Adam Evie’nin annesinin değil, bizim özel kiracımızdı; üstelik helamızı kullanma izni bile vardı. Böyle olmasına rağmen, ölümün sivri burnu yüzünden Evie’ye karşı kin tutmam mümkün değildi. Evie muhteşemdi. Bu onun hakkıydı. Ben ise kendimi yetersiz hissedebilirdim ve öyle hissediyordum zaten. Benim için dağınık beyaz saçlar yoktu, sadece sokakta ilerleyen buzlu cam vardı. Ölümün tam olarak nasıl bir his olduğunu öğrenmek için en korkunç, en dehşetli yalnızlığa karşı meydan okuduğumu hayal edip fanteziler kurdum. Fakat artık çok geçti. Şimdi çömelip diz boyuna gelsem, o zamanı hafızamda canlandırabilirim. Bir kapı eşiği, kilise mihrabı kadar yüksek görünür; bir mağaza vitrininin altında duran eğik tabelaya yaslanabilirim; sokaktaki hendeği aşmak için uzun atlama yapmam gerekir. O zaman o saydam resim, yani kendim, suçluluk duygusu barındırmayan, hatta cömertlik, açgözlülük, acımasızlık ve masumiyet gibi ani ve istemsiz duygulardan başka hiçbir şey barındırmayan bir baloncuk şeklinde yaşamın içinde süzülür gider. Annem ve Evie, benim ikiz kulelerimdiler. Ama yaşamın büründüğü biçim, kiracımızın keçe saçlarını ve nihai bilginin kuğu beyazı mührünü görebilmek için yetersiz kaldığımı belli belirsiz ortaya koydu.</p>

  <p>Onun gerçekten kırçıl saçı var mıydı acaba? Şimdi diz boyundan boş baloncuğu düşündüğümde, ilk kez fark ettim ki ben bunu sadece Evie’den duymuştum. Ama Evie yalancıydı. Ya da değildi. Hayalperestti. Benden uzundu, kahverengi ve zayıftı, cansız kahverengi saçları küt kesilmişti. Kahverengi naylon çorap giyer, çorapları dizlerinin altında akordeon biçimini alırdı. Bir sürü parlak renkli kurdelesi vardı. Ben o kurdeleleri çok severdim ve umutsuzca bir açgözlülükle benim olsunlar isterdim. Sonuçta, eğer saçın yoksa saç kurdelesinin ne faydası olabilirdi ki? Ayrıca o sembol annemin heybeti ve Evie’nin otoritesi olmadan ne işe yarayacaktı? Evie insanların gerçekten içinde bulunmak zorunda kaldıkları dünyadan uzaklaşarak konuşabilmek için yana doğru eğilince saçı düşer ve o muhteşem, erişilmesi imkânsız pembe fiyonk yana kayardı.</p>

  <p>Yine de ona teslim olmuştum ve halimden memnundum. Zira artık anaokuluna gitme zamanım gelmişti ve o da bana eşlik edecekti. Sabah hendeğin yanına ilk giden ben olacaktım ve onun kapıdan çıkmasını bekleyecektim. Kapıda göründüğünde dünya güneş ışığıyla dolacaktı. Sonra o beni çağıracak, ben de koşup yanına gidecektim. O gün musluğun başında beni temizledi, sonra elimden tuttu ve bir yandan sürekli konuşarak beni “Sun”ın önünden geçirdi; köselemsi yeşil bir bitki besleyen hanımın penceresini de geçtikten sonra sokağa çıktık. Okul yaklaşık üç yüz metre ötede ya da biraz daha uzaktaydı; önce düz git, sonra köşeyi dön, anayoldan karşıya geç, kaldırım boyunca yürü. Her şeyi incelemek için duruyorduk. Evie’nin açıklamaları okuldan çok daha ilginç olurdu. En çok antikacı dükkânını hatırlıyorum. Firmanın ismi olduğunu düşündüğüm yazı, burun seviyeme gelen pencerenin hemen altındaki eğik pervazın üzerine kocaman altın harflerle yazılmıştı. Şu an sadece altın rengi bir W hatırlıyorum. Galiba alfabede o harfe kadar gelmiştim.</p>

  <p>O dükkânda birtakım süslü mumlar vardı. Altın yaldızlı bir masanın üzerinde duruyorlardı. Her bir mumun üzerinde birer ahmak hunisi vardı, aynı bizim çalar saatin şemsiyesi gibi. Evie’nin söylediğine göre mumun sonsuza dek yanabilmesi için ahmak hunisini ters çevirip erimiş mumu içine boşaltman yeterliydi. Amerika’daki kuzeninin evinde yaparlarken görmüştü - tam olarak bir evden ziyade bir saray olduğunu söyledi. Yol boyunca evi övüp durdu. Ben de biraz kâğıt ve mumlu boya alıp onun evini çizdim - daha doğrusu kuzeninin evini. Evin alt katı çok genişti, üst katı da öyle. Ahmak hunileri ise altın alevler çıkararak yanıyordu.</p>

  <p>Yolda giderken bir çöplüğün içinde küçük bir kaşık gördük, ama kaşık olması gerektiğinden çok daha uzundu. Evie’nin anlattığına göre, adamın birine bu kaşıkla ilaç yerine yanlışlıkla zehir vermişlerdi. Adam kaşığı dişleriyle ısırınca yatağın içinde şiddetle sarsılmaya başlamıştı. Tabii o zaman anlamışlardı kaşıkta aselbent eriyiği değil de zehir olduğunu, fakat artık çok geçti. Kaşığı adamın ağzından çekip çıkartmaya uğraştılar ama çıkartamadılar. Üç kişi adamı tutup yatırdı, diğer üç kişi de bütün güçleriyle kaşığa asıldılar, ama kaşık çektikçe uzuyordu - diye anlatırken bir taraftan da kaldırım boyunca koşuyordu Evie; dizleri birbirine vuruyor, topukları havayı tekmeliyordu; koşarken sıçrıyor, kıkır kıkır gülüyordu ve dehşete kapılmıştı. Ben de onun arkasından koşuyordum ve bir taraftan da Evie! Evie! diye bağırıyordum.</p>

  <p>Dükkânın arka tarafındaki loş köşede bir savaşçı zırhı duruyordu. Evie o zırhın içinde amcasının olduğunu söyledi. Bu kadarı da olmazdı artık. Zırhın açık kalan yerlerinden içi görülebiliyordu. Yine de Evie’ye inancım o derece sağlamdı ki söylediği şeyi sorgulamadım bile. Sadece amcasının olağandışı bir yaratık olduğunu, üstünde de delikler bulunduğunu düşündüm; bu mümkündü çünkü Evie’nin amcası bir düktü. Evie, amcasının vakti gelince kendisini kurtarmak için orada beklediğini söyledi. O aslında bir prensesmiş ama şu an birlikte yaşadığı insanlar tarafından kaçırılmış - bir gün amcası zırhın içinden çıkacak ve onu arabasına bindirip götürecekmiş. Arabayı da tarif etti; buzlu ve yaldızlı camları olan bir araba olduğunu söyleyince hemen tanıdım arabayı. insanlar neşe içinde alkış tutacaklar, dedi Evie. Ama ben biliyordum; o gün geldiğinde kaldırımda öylece dikilip kalacağımı, saç kurdelesinin de kuğu tüyünden yapılmış o beyaz başlık gibi kaybolup gideceğini biliyordum.</p>

  <p>Evie, kendisine güvenen bakışlarımda ufak bir şüphe kırıntısı bulmaya çalışmış olmalı, çünkü akabinde hikâyeleri iyice kanatlanıp uçtu. Şimdi anlıyorum ki ben o zamanlar bir insanın ruhunu önüme serdiğine tanık olacak kadar ayrıcalıklıydım; herkesçe bilinen sırlarımızdan biri bana da verilmişti. Aslında benim masumiyetimden her şeye inanmam bana hiçbir şey öğretmeyen çevremin eseriydi. Bir gün Evie bana açıldı ve bazen değişerek bir erkek çocuk haline geldiğini söyledi. Bunu söylemeden önce de aramızda bir sır olarak kalacağına dair yemin ettirdi ki ben bu yemini şu anda ilk defa olarak bozuyorum. Söylediğine göre değişim ani, acılı ve eksiksiz oluyormuş. Ne zaman olacağını önceden bilemiyormuş, derken aniden, pat diye değişiveriyormuş ve o zaman da tuvalette ayakta durmak zorunda kalıyormuş - <em>zorunda</em> kalıyormuş diye açıkladı, çünkü başka türlü yapamıyormuş. O da benim gibi işemek zorunda kalıyormuş. Dahası, bu değişim olduğu zaman Row’daki bütün diğer erkek çocuklarından daha yükseğe işeyebiliyormuş. “Anladın mı?” diye sordu. Anlamıştım ve allak bullak olmuştum. Evie’nin gösterişli güzel eteğini bir kenara bırakıp üzerine sıradan bir pantolon giydiğini - cansız saçlarını kısa kesip saç kurdelelerinden vazgeçtiğini düşünmek çok zordu! Ona erkek çocuk olmaması için uzun uzun yalvarıp yakardım. “Ama benim elimde olan bir şey değil ki?” dedi. O zaman ben de duraksayarak geriye kalan tek rahatlatıcı fikre sarıldım. Ben kız olup, etek giyerek kurdele takabilir miydim? Olmaz, dedi. Bu sadece onun başına gelen bir şeydi. Ve ben kendimi yine orada, kaldırımın üzerinde buldum.</p>

  <p>Evie’ye tapıyordum. Anlattıklarından dolayı çok üzülmüş, dehşete kapılmıştım. O ise bu dehşetimi durumun gerçekliğine bir övgü olarak kabul etmişti. Bir dahaki sefer aynı şey olduğunda bana da göstereceğini söyledi. Ama o benim hayatımdan uçup gidecekse bunun ne önemi vardı ki? Erkek çocuklardan hiçbirinin beni elimden tutup okula götürmeyeceğini biliyordum. Uzun kaşığın ve amcasının yanından Evie olmadan nasıl sağ salim geçebilirdim? Ona değişmemesi için yalvardım - bu korkunç şeyin karşısında çaresiz kaldığımızı bile bile yalvardım, ama yine de Evie’nin dünyamızı kontrol altında tutabileceğine hâlâ inanıyordum; şu dünyada başka hiç kimse bunu başaramasa dahi, Evie mutlaka başarırdı. Belirtileri görebilmek için onu yakından inceliyordum. Oyun bahçesinde oynarken tuvalete gidip kaybolsa, ona mı bakmaya gitti acaba diye meraktan içim daralıyordu. Etrafında çok fazla dolaştım, onu çok rahatsız ettim ve tabii sonunda usandı benden. Tam olarak nasıl oldu bilemiyorum ama benden bir şekilde uzaklaştı. Ben de böylece okula yalnız gitmeye başladım, uzun kaşıktan ve Evie’nin amcasından uzak durmaya çalışarak yürüyor ve kapıdan içeriye, başka bir dünyaya adım atıyordum.</p>

  <p>Rotten Row’la bağlantımı ilk kesişim bu şekilde oldu, zira o zamana kadar Evie’nin hikâyeleri Row’la okul arasında bağlantı kuruyordu ve ben aradaki geçişin farkında değildim. Ama artık Rotten Row coğrafi bir bağlam kazanmış, dünyanın tümü olmaktan çıkmıştı. Yine de hâlâ popüler dergilerde bir yerleşim yerinin hafriyat planlamasına dair haberler gördüğümde ve varsayılan yaşamların kuru bir dille yazılmış kısa ve öz hikâyelerini okuduğumda, Rotten Row’a V2 füzesi çarptıktan iki bin yıl sonra ilk kazma vurulduğu zaman ortaya ne çıkacağını merak ederim. Resmi kuruluşlar bina planlaması yapılacağına ve sistemli bir düzen getirileceğine dair hikâyeler anlatırlardı. Bence Evie’den daha büyük, üstelik daha sıkıcı birer yalancı olur çıkarlardı. Çünkü Rotten Row gürültülü ve sıcacık, basit ve karmaşık, kendine özgü ve garip bir neşe barındıran, başlı başına farklı bir dünyaydı. Row bana iki tane güzel ilişki hediye etti ve ben bunlar için hâlâ minnettarım: Birincisi, karanlığı dışarıda tutan anneme; İkincisi ise kendisini tanımanın heyecanı ve ona olan güvenim için Evie’ye duyduğum minnettarlık. Annemin bir fahişeden pek farkı yoktu; Evie ise doğuştan yalancıydı. Yine de şu anda burada olsalardı, başka hiçbir şey istemezdim. Bu ilişkinin niteliğini o kadar net hatırlıyorum ki bunu bir aforizmayla ifade etmek geldi içimden: Çıkarını gözetmeden seversen, zarar görmezsin. Ama ondan sonra olan bazı şeyleri de hatırlıyorum.</p>

  <p>Böylece Evie’nin himayesinden çıkıp, birbiriyle bağlantılı bu iki dünyanın bir sakini oldum. İkisini de seviyordum. Anaokulu bir oyun ve keşif yeriydi; buradaki kadın öğretmenler birer ağaç gibi yere eğiliyorlardı. Yapılacak yeni işler vardı; o ağaçlardan biri uzun ve içinden ahenksiz sesler gelen bir kutudan büyüleyici bir müzik çıkartıyordu. Dualar bittiğinde biz hâlâ sıra halinde dururken, müzik değişir ve marşa dönüşürdü. Bugün sokakta bir bando sesi duysam küçük bir tepki vermeye dahi utandığım için yürüyüş tempomu düşürürüm. Ama o zamanlar ayağımı yere vurup göğsümü dışarı çıkarırdım. Diğerlerine ayak uydurabiliyordum.</p>

  <p>Minnie ise sıradakilere hiç ayak uyduramazdı; zaten kimse de bunu ondan beklemezdi. Hantaldı. Kolları ve bacakları kare vücudunun köşelerine takılmış gibi, geniş ve yaşlı görünümlü suratı ise her zaman bir tarafa doğru hafif eğik dururdu. Kollarını ve bacaklarını biçimsizce hareket ettirerek yürürdü. Benim dikkatimi diğer çocuklardan daha fazla çekiyordu çünkü biz onunla aynı sırayı paylaşıyorduk. Minnie uzanıp bir boya kalemi almaya kalkışsa, muhtemelen önce bir eliyle yana doğru üç hamle yaparak uzanır, diğerini de havaya kaldırıp yardım ister gibi sallardı. Ulaşabilirse, kalemi ezecekmiş gibi sert hareketler yapar, eninde sonunda bir şekilde parmaklarını kalemin çevresine dolamayı becerirdi. Eğer kalemin sivriltilmiş ucu yukarıda duruyorsa, Minnie kalemin ters tarafıyla boyamaya başlardı. O sırada genellikle ağaçlardan biri aşağı doğru eğilir ve kalemi ters çevirirdi. Bir gün masada onun tarafında duran kalemler her iki tarafı sivriltilmiş halde bulundular ve bundan sonra hayat daha kolay oldu. Minnie’yi sevdim ya da sevmedim diyemem. O benim için diğer her şey gibi kabul edilmesi gereken bir görüntüydü. Hatta onun sesi ve kullandığı birkaç basit sözcük bile yalnızca Minnie’nin konuşma biçimiydi, o kadar. Yaşam bu şekilde kalacaktı ve bundan kaçınmak mümkün değildi. Duvardaki hayvan resimleri ve garip kıyafetler giyen insanların resimleri, oyun hamuru, boncuklar, kitaplar, pencerenin kenarındaki kavanoz, kavanozun içindeki yapışkan tomurcuklu kestane ağacı dalı -tüm bunlar ve Johnny Spragg, Philip Arnold, Minnie ve Mavis- hepsi birlikte, değişmez bir varlıktılar.</p>

  <p>Bir gün hepimiz güçlü bir rüzgârın çıkıp ağaçları devireceği hissine kapıldık. Bir teftiş yapılacaktı, ağaçlar haberi yukarıdan bize fısıldadı. Daha uzun bir ağaç gelecek, bizim mutlu ve iyi olup olmadığımıza, yeni şeyler öğrenip öğrenmediğimize bakacaktı. Bu haber üzerine dolapların içleri iyice boşaltılıp temizlendi ve yaptığımız resimler, özellikle güzel olanlar tahtaya asıldı. Benim yaptıklarım ise hep öne çıkıyordu; belki de bu yüzden o günü bu kadar net hatırlıyorum.</p>

  <p>Bir sabah dua esnasında yabancı bir hanım geldi. Biz zaten o dakikaya kadar belli bir gerginlik içine sokulmuştuk bile. Duamızı etmiş ve oldukça huzursuz eden bir ilahi okumuştuk; şimdi de sınıfımıza geri dönmek için marş çalmasını bekliyorduk. Ama işler her zamanki gibi olmadı. Biz sıramızda beklerken yabancı hanım geldi, bize doğru eğildi ve hepimize sırayla adlarımızı sormaya başladı. Hoş bir hanımefendiydi, şakalar yapıyor; ağaçları güldürüyordu. Minnie’ye geliyordu. Minnie’nin yüzünün kıpkırmızı olduğunu görebiliyordum.</p>

  <p>Yabancı hanım ona doğru eğilip adını sordu.</p>

  <p>Cevap yoktu.</p>

  <p>Ağaçlardan biri eğilip yardımcı olmaya çalıştı.</p>

  <p>“Benim adım M?..”</p>

  <p>Hoş hanımefendi bazı tahminlerde bulundu. Aslında o da yardım ediyordu.</p>

  <p>“Meggie? Marjorie? Millicent?”</p>

  <p>Minnie’nin Minnie’den başka bir isimle çağırılması fikri hepimize komik gelmiş, gülüşmeye başlamıştık.</p>

  <p>“May? Mary?”</p>

  <p>“Margaret? Mabel?”</p>

  <p>Minnie önce yere, sonra da hoş hanımefendinin ayakkabılarının üzerine işedi. Kadın geriye doğru sıçrayınca, gölcük etrafa yayıldı. Ahenksiz seslerin geldiği kutudan zil sesi duyuldu, sonra sağa döndük, önce yerimizde saydık, sonra da sırayla yürüyerek sınıfımıza döndük. Ama Minnie bizimle gelmedi. Ağaçlar da bir süre gelmediler. Oldukça etkilenmiş ve keyiflenmiştik. Bu bizim ilk skandalımızdı. Minnie kendini afişe etmişti. Doğal düzen olarak kabul ettiğimiz tüm farklılıklar bir araya gelmiş ve onun bizden biri olmadığı ortaya çıkmıştı. Bizimse itibarımız yükselmişti. O aşağıdaki bir hayvandı, biz ise burada, yukarıdaydık. Sabahın ilerleyen saatlerinde Minnie’nin bir ağaç tarafından evine götürüldüğünü biliyoruz, çünkü onların el ele tutuşarak kapıdan çıktıklarını gördük. Ve Minnie’yi bir daha hiç görmedik.</p>
</body>
</html>