<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>13</h1>

  <p>“Bay Mountjoy? Randevunuz var mıydı? İçeriye haber vereyim.”</p>

  <p>Yukarı kalkan sol elimde gözünü kan ve öfke bürümüş bir aslan dişlerini gıcırdattı. Sol tarafımda bir piton yılanı yeni budanmış, parlak bir ağaç dalının üzerine kıvrıldı - peki vücut yerinde olması gereken keçi neredeydi? Resepsiyon görevlisi telefonda konuşurken ben de gözlerimle onu aradım; işte oradaydı, fantastik boynuzları ve şehvet saçan sarı gözleriyle bir Afrikalı. O anda ayaklarım yere basmıyormuş gibi, yerin biraz yukarısında duruyormuşum gibi bir duyguya kapıldım. Burası diyet ödeme eviydi. Geçmiş burada kişiye özel bir sahilde karaya oturmuş bir dizi buzdağından ibaret değildi. Burası ardı ardına sıralanan gerçeklerin kasvetli mekânıydı. İçi doldurulmuş aslan, içi doldurulmuş piton yılanı ve içi doldurulmuş keçinin evine gelin. Kendi tecrübelerinizi gözden geçirin.</p>

  <p>“Bay Mountjoy, Dr. Enticott henüz müsait değil, ama isterseniz ofisinde bekleyebileceğinizi söyledi. Yolu biliyor musunuz?”</p>

  <p>“Ne yazık ki ben daha önce hiç... yani, hayır.”</p>

  <p>Resepsiyon görevlisi bana bir plan üzerinde yolu tarif etti. Bir şey değildi, onun için zevkti. Mesleği gereği düzgün, yardımsever ve samimi davranıyordu. Belli ki aşırı neşe ve aşırı üzüntünün üstesinden gelmeye alışıktı.</p>

  <p>Arazi hiç değişmemişti. Sedir ağacı hâlâ ayaktaydı; dallarının her biri su seviyesine erişiyor, daha sonra suyun üzerinde yüzen yapraklar başlıyordu. Evin kendisi ise eskisinin aynı, sadece biraz daha küçüktü. Ayindeymiş gibi yürüyen adamı gördüğümüz teras ise ayaklarımın dibinden başlayıp evin arka cephesi boyunca uzanıyordu. O zamanlar Johnny ile ben şu bozuk çitin arkasına saklanmış olmalıydık. Çevrede başka binalar da yapılmıştı; bunlar alçak ve fonksiyonel yapılardı ve toprağın üzerinde mantar gibi bitmişlerdi. Geniş çimenlik alanı bölen beton patikalar, bahçeye daldığımız günden daha sonra yapılmış olmalarına rağmen eskimiş ve çatlamışlardı. O kadar uzun zamandır esirdim ki, evimden sadece yüz metre ötede yer alan bu İngiliz hastanesinin bahçesinde yürüdüğüm patikanın dışına adımımı atmaya cesaret edemedim ve zikzak çizerek betonun izin verdiği yere kadar ilerledim. Bahçe halkın kullanımına açıktı ve buranın havası tepedeki havayla aynıydı. Ama burasının bir tımarhane olduğu bilinci bütün evin ve bahçelerin üzerini bir esir kampının kasveti gibi örtüyordu. Ağaçların altında kol kola girmiş yürüyen iki kadın vardı. Etrafta aylak aylak geziyorlardı ama kasvet onları da içine almıştı. Çimenliğin tam ortasında çirkin bir heykel gibi görünen tek bir figür duruyordu; ellerini beline koymuş ve öylece donup kalmış gibi duran bir kadındı bu; sanki zaman onu o halde bulmuş, sonra da durmuştu.</p>

  <p>Kenneth’ın ofisinde kimse yoktu. İçeride yeşil dosya dolapları, kâğıtlar, dolmakalem, kurutma kâğıdı, mürekkep ve bir de hasta koltuğu vardı. Çalışana uygun şekilde düzenlenmiş, güzel ve havadar bir ofisti, başka bir yerde olsa keyifli dahi olabilirdi.</p>

  <p>Benim arkamdan o da içeri girdi.</p>

  <p>“Merhaba.”</p>

  <p>“Ah, geldin demek.”</p>

  <p>Fakat bu gördüğüm insan, partilerde harika hikâyeler anlatan, Taffy’ye hayran olan, beni seven o şamatacı Kenneth değildi. Ben kumaş pantolonunun ve yün hırkasının içinde yayılmış oturan Sam’e ne kadar benziyorsam, o da Kenneth’a o kadar benziyordu. Ne de olsa böyle resmi bir ortamda karşılaşmıştık ve takım elbiselerimizin içinde kendimizi baskı altında hissediyorduk.</p>

  <p>“Oturmaz mısın?”</p>

  <p>Masanın üzerinden birbirimize baktık ve ilk konuşan ben oldum.</p>

  <p>“Sanırım bu çok... sıra dışı, değil mi?”</p>

  <p>“Neden öyle düşünüyorsun?”</p>

  <p>“Ben bir akraba değilim.”</p>

  <p>“Evet ama burası da Hindistan değil.”</p>

  <p>“Onu görebilir miyim?”</p>

  <p>“Tabii. Daha doğrusu, o da seni görmek isterse.”</p>

  <p>“Tamam o zaman.”</p>

  <p>“Taffy de gelecek mi sonra?”</p>

  <p>“Hayır, o gelmeyecek.”</p>

  <p>“Ama demişti ki...”</p>

  <p>“Taffy neden gelsin ki?”</p>

  <p>“Ama dedi ki... yani... o da onunla görüşmek istediğini söyledi...”</p>

  <p>“Olamaz!”</p>

  <p>“Dedi ki, o bayan, adı her neyse, ikinizin ortak arkadaşıymış...”</p>

  <p>“Öyle mi dedi?”</p>

  <p>“Aynen öyle dedi!”</p>

  <p>“Bu akşam vereceği şarap olayıyla meşgul şimdi o. Sen de katılacaksın, değil mi?”</p>

  <p>Yüzüne yansıyan hayal kırıklığını fark ettim. Kalemini sallayıp sumeninin üzerinde zıplattı.</p>

  <p>“Eh tamam o zaman.”</p>

  <p>Demek ki Taffy diplomatik davranmıştı. Beatrice’i ikimiz de tanıyor gibi görünsek daha iyi olacaktı. Yardımcı olmak istemişti.</p>

  <p>“Belki kendisi daha sonra gelip Bayan Ifor’u görebilir.”</p>

  <p>Kenneth suratını düzeltti.</p>

  <p>“Tabii, tabii.”</p>

  <p>Bu tür yerlerin insanlık ve anlayış yuvası olmadığı doğru o halde. Bir hastaneyi baştan aşağı dolaşıp, hiçbir şey öğrenmiyor insan.</p>

  <p>Kenneth yerinden sıçradı ve bir dosya dolabı açıp içinden bir tomar kâğıt çıkarttı. Hepsini baştan aşağı parmağıyla taramaya başladı, yüzü yeniden bir tıp adamının içedönük ve sorumluluk taşıyan ifadesine büründü. Ama Kenneth’ın toyluğu ortaya çıkmış, maskesi düşmüştü. Benim çocuğum olacak yaşa inmişti.</p>

  <p>“Onu ne zaman görebilirim o halde, Kenneth?”</p>

  <p>Tekrar konuştu.</p>

  <p>“İstersen hemen görebilirsin.”</p>

  <p>Biraz mahzun görünüyordu. Evet, o gerçekten Beatrice’i görmeye gelmiş, beni değil. Ayrıca, Taffy de gelmemiş, demek ki beni hiç düşünmüyor.</p>

  <p>“Tamam o zaman...”</p>

  <p>Ani bir hareketle ayağa kalktı.</p>

  <p>“Gel benimle.”</p>

  <p>Ayağa kalkıp onu takip ettim. Ayaklarım bana itaat etmesine ediyordu ama tuhaf düşüncelerle dolu aklım isyankârca davranıyordu. Aklımın geçmişi hatırlayabilmek için bir süre mola vermesi gerekti. Önce ellerimi yıkayacağım. Eskiyi düşünüp tartmam, Beatrice’i ilk gördüğüm zamana geri dönüp hatıralarımı canlandırmam lazım. Anlık görüntüler gözümün önünde görünüp kayboluyor; Kenneth ise Taffy’ye âşık ve tüm bu karmaşa, Beatrice ile benim yarattığım sebep ve sonuç okyanusuna bir yarımada şeklinde çakılıp kalıyor.</p>

  <p>“Bu taraftan.”</p>

  <p>Demek ki Beatrice ana binadaydı, yani generalin evinde, talihli insanların evindeydi.</p>

  <p>“Buradan geçeceğiz.”</p>

  <p>Şimdi hatırlıyorum. Benim tüm gece yürüdükten sonra öğretmen okulunun dışında belirdiğim, dönemecin yarısını dönmüş numarası yaptığım o sabahtı. Beatrice’in ne dediğini hatırlıyorum. <em>Böyle bir şey söylememelisin, </em><em>Sammy.</em></p>

  <p>Ama en çok da onun o an duyduğu korkuyu hatırlıyorum.</p>

  <p>“Bir dakika.”</p>

  <p>Kenneth durmuştu, bir hemşireyle konuşuyordu. Bunu, evet, Dr. Enticott, hayır, Dr. Enticott gibi sözler duyup etkileneyim diye yapıyordu. Ben meşhur biri olmayabilirim, Sammy, ama burası benim çöplüğüm.</p>

  <p>Sen benim cennet tepesinde boğazıma kadar buza batmış olduğumu görmüyor musun?</p>

  <p>“İşte, Bay Mountjoy. Önce ben girsem daha iyi olur.”</p>

  <p>Resmi davranıyor, çünkü görev başında.</p>

  <p>Oda kocamandı, belki de burası eski bir misafir odasıydı; kartonpiyerli tavan iyice aşağı sarkmış, üzerindeki toz, ağaç kabuğu deseni gibi anlamsız çizgiler yaratmıştı. Sol taraftaki üç yüksek pencere sık sık temizlenemeyecek kadar büyüktü, dolayısıyla gün ışığı içeri girerken biraz eksiliyordu. Açık yeşil renkli oda her ne kadar resim ya da duvar kâğıdı diye feryat etse de bunların ikisi de yoktu. Etrafta sadece yeterli miktarda kumaş mevcuttu. Mobilya olarak sadece, ilerideki duvarın önüne gelişigüzel yerleştirilmiş birkaç tane ağır yuvarlak masa, birkaç iskemle ve bir iki tane de kanepe vardı.</p>

  <p>Etrafa dağılmış birkaç kadın da vardı ve onlar da mobilyalar gibi gelişigüzel yerleşmişlerdi. Bir tanesi elinde bir ip yumağı tutuyordu. Bir diğeri ortadaki pencereden dışarıya bakıyor ve çimenlikteki çirkin heykel gibi anormal derecede hareketsiz duruyordu. Hemşire bu akvaryumda nasıl yol alınacağını iyi biliyordu. Masaların arasından geçerek, odanın sağında bulunan en karanlık köşesine kadar olan mesafeyi katedip yürüdü.</p>

  <p>“Bayan Ifor.”</p>

  <p>Olamaz.</p>

  <p>“Bayan Ifor! Ziyaretçiniz var!”</p>

  <p>Kanepelerden birinin önünde bir iskemlenin üzerinde birisi oturuyordu. Yüzünü sağdaki duvara dönmüş, ellerini kucağına bırakmıştı. Bir anlamda poz vermişti. Zayıf ve sarımtırak saçları bir erkek çocuğunki gibi kısacık kesilmiş, kafasının şeklini ve başının dümdüz inen arka tarafını ortaya çıkarmıştı. Eskiden bazen onun saçının arasından başını kavrayıp elime yasladığımı hatırladım; gerçek şimdi aydınlanmış, saçları kırpıldığı zaman ortaya çıkmıştı. Geniş alnı kavisi olmayan ensesine paraleldi, dolayısıyla kafatasının içinde çok az yer kalıyordu. O zaman anladım ihtişam halesinin onu neden taçlandırmadığını.</p>

  <p>Bir yerde kadınlardan biri gürültü yapmaya başladı. Bir bataklık kuşu gibi üst üste aynı sesi çıkartıyordu.</p>

  <p>“Hi-yip! Hi-yip! Hi-yip!”</p>

  <p>Kimse kıpırdamadı. Beatrice oturmuş duvara bakıyordu ama herhangi bir şeye odaklanmamıştı. Yüzü vücudunun gölgesinde kalmıştı; fakat küçük bir ışık tımarhane duvarından yansıyıp tavandaki kartonpiyerin bir kısmını açığa çıkartmıştı. Böyle olunca yüzdeki kemikler de gayet iyi gizlenmiş oluyordu. Cildin altına yumrular halinde saklanmışlardı - yoksa o çıkıntı yapan şey kemiğin kendisi miydi? Ellerinin kemikleri ise eskisinden daha belirgindi, yeşil elbisenin altındaki vücut kalınlaşmıştı, omuzdan kalçaya kadar aynı genişlikteydi.</p>

  <p>Ellerimde garip bir his duydum. Sanki giderek büyüyorlarmış gibi bir his. Oda, altında bir tünel varmış ve içinden tren geçiyormuş gibi hafifçe sallandı.</p>

  <p>Dudaklarımı zorla aralayıp konuştum.</p>

  <p>“Beatrice!”</p>

  <p>Hiçbir şey yapmadı. Hemşire ani bir hareketle sağ omzumun yanından geçip ona doğru eğildi.</p>

  <p>“Bayan Ifor, hayatım! Seni görmek isteyen bir ziyaretçin var!”</p>

  <p>“ Beatrice!”</p>

  <p>“Bayan Ifor, hayatım!”</p>

  <p>“Hi-yip! Hi-yip! Hi-yip!”</p>

  <p>Bir hareketlenme görüldü, vücudun tümünde ufak bir yalpalama oldu. Beatrice dönmeye başlamıştı. Bir katedral saatinden çıkan figürler gibi sarsıla sarsıla dönüyordu. Tünelden hızlı tren geçti. Beatrice doksan derecelik açılarla kesik kesik hareketler yaptı. Arkası bana dönüktü.</p>

  <p>Kenneth uzanıp koluma dokundu.</p>

  <p>“Bence belki de...”</p>

  <p>Fakat bu akvaryumu asıl tanıyan kişi hemşireydi.</p>

  <p>“Bayan Ifor? Ziyaretçinizle konuşmayacak mısınız? Gelin, hadi!”</p>

  <p>Vücudu omuzdan ve koldan tutarak kavradı.</p>

  <p>“Gel, hayatım, gel!”</p>

  <p>&nbsp;</p>

  <p>Yine kesik kesik hareketler birbirini izledi.</p>

  <p>“Hi-yip! Hi-yip! Hi-yip!”</p>

  <p>Şimdi vücut bana dönük duruyordu. Mezara gömülü gözler yaşlı bir adamın eli gibi titriyordu.</p>

  <p>“Ziyaretçine merhaba demeyecek misin, hayatım? Bayan Ifor!”</p>

  <p>“Beatrice!”</p>

  <p>Beatrice yerinden kalkmaya yeltendi. Elleri birbirine kenetlenmişti. Ağzı açık duruyor, gözyaşlarımın ve terimin arasından geçen titrek bakışlarla bana bakıyordu.</p>

  <p>“Aferin sana, işte böyle!”</p>

  <p>Beatrice birden eteğine, bacaklarına, ayakkabılarına ve benim ayakkabılarıma işemeye başladı. Yerde bir havuz oluştu ve sıçrayıp etrafa yayılmaya başladı.</p>

  <p>“Bayan Ifor, hayatım, yaramazlık ettin... ah seni!”</p>

  <p>Birisi beni kolumdan ve omzumdan tutup döndürdü.</p>

  <p>“Sanırım...”</p>

  <p>Birisi uçsuz bucaksız çıplak zeminin üzerinde yürüyebilmem için bana yol gösteriyor, yardımcı olmaya çalışıyordu. Bataklık kuşları tepemde uçuşup feryat ediyorlardı.</p>

  <p class="center">*</p>

  <p>“Başını iyice aşağı eğ.”</p>

  <p>Onun kokusunu hâlâ ayakkabılarımda ve pantolonumda duyuyordum. Bir taraftan da ensemi kelepçe gibi kavramış bir el ile mücadele ediyordum. Aşağı, iyice aşağı, pis kokunun içine doğru bastırıyordu başımı.</p>

  <p>“Daha iyi misin?”</p>

  <p>Kelimeler zihnimde oluşmuyordu. Onları çeşitli şekiller olarak görüyor, sessizce duyuyor, fakat dilimde döndüremiyordum.</p>

  <p>“Az sonra daha iyi hissedeceksin kendini.”</p>

  <p>Sebep ve sonuç. Miras hukuku. İstatistiksel olasılık. Ahlaki düzen. Günah ve vicdan azabı. Bunların hepsi doğru. İki dünya yan yana duruyor. Benim içimde karşılaşıyorlar. Bu iki dünyayı sorgulayanları derhal tatmin etmemiz lazım. Pis kokunun içine doğru itiliyorum.</p>

  <p>“Tamam, işte böyle.”</p>

  <p>El ensemden uzaklaştı. İki el birer omzumdan tutup beni geri çekti. Bir iskemleye yerleştim.</p>

  <p>“Biraz hareket etmeden otur.”</p>

  <p>Aklım uzun koridorlarda dolaştı, geri geldi, Kenneth’ı çalışma masasında görüntüledi ve sonra gözlerimi açtım. Gerçekten oradaydı. Bana mesleğinin gerektirdiği bir yüreklendirmeyle gülümsedi.</p>

  <p>“Bu tür şeyler, alışana kadar insanı şoka uğratır.”</p>

  <p>Ağzıma yapması gereken işi yaptırdım.</p>

  <p>“Herhalde öyledir.”</p>

  <p>Yavaş yavaş vücuduma geri dönüyor; bir taraftan da Kenneth’ın hekimlik taslayan sesini duyuyordum. Fakat ondan öğrenmek istediğim bir şey vardı. Üstümü yokladım ve bir sigara buldum.</p>

  <p>“İçebilir miyim?”</p>

  <p>“Tabii ki içebilirsin. Az önce de dediğim gibi...”</p>

  <p>“Hiç ümit var mı?”</p>

  <p>Sonunda susmuştu.</p>

  <p>“Yani, demek istediğim, onu tedavi edebilir misin?”</p>

  <p>Biraz daha ağız kalabalığı. Az daha şarlatanlık.</p>

  <p>“Yüzüme bak, Kenneth. O tedavi edilebilir mi?”</p>

  <p>“Halen elimizde olan bilgiler dahilinde...”</p>

  <p>“Tedavi edilebilir mi?”</p>

  <p>“Hayır.”</p>

  <p>Ayakkabılarımdan anaokulunun pis kokusu yükseldi. Maisie, Millicent, Mary?</p>

  <p>“Kenneth. Bir şeyi bilmem lazım.”</p>

  <p>“Neyi?”</p>

  <p>“Onu bu hale...”</p>

  <p>“Ah!”</p>

  <p>Parmaklarını birleştirdi ve arkasına yaslandı.</p>

  <p>“Öncelikle şunu unutmamalısın ki normallik tarifi tartışmaya açık bir durum...”</p>

  <p>“Söz konusu olan onun hayatı ama! Ne oldu da delirdi?”</p>

  <p>Kenneth sinirli bir tonda güldü.</p>

  <p>“Anlamıyor musun? Belki de hiçbir şey olmadı.”</p>

  <p>“Yani... zaten... böyle olacaktı, demek istediğin bu mu?”</p>

  <p>Kenneth kaşlarını çattı ve bana baktı.</p>

  <p>“‘Zaten’ derken neyi kastettin?”</p>

  <p>“Tanrı aşkına... bak. Bir şey onu... onu bu hale...”</p>

  <p>Kafası karışmış gibi bana baktı, dosyaya uzandı, spiralli kapağını açtı, baktı, sayfayı çevirdi ve mırıldandı.</p>

  <p>“Kalıtım. Evet. Anlıyorum. Hastalıklar. Okul. Öğretmen okulu. Nişanlılık...”</p>

  <p>Sesi giderek gücünü yitirdi. Yumruğumu masaya vurarak bağırdım.</p>

  <p>“Devam et, bir şey söyle, hadi?”</p>

  <p>Öfkeden kendinden geçmişti. Dosyayı kapattı, gözlerini benden kaçırıp başka yerlere baktı. Ağzının kenarından mırıldandı.</p>

  <p>“Tabii. Öyle olmalı.”</p>

  <p>“Devam et! Bana da oku.”</p>

  <p>Ama o hâlâ mırıldanıyordu.</p>

  <p>“Aman Tanrım. Ne büyük salaklık. Keşke... ne yapacağım şimdi?”</p>

  <p>“Bak...”</p>

  <p>Hızla dönüp bana baktı.</p>

  <p>“Bunu yapmaman gerekirdi. Nereden bilebilirdim ki? Ben sizin ikinize birden bir iyilik yaptığımı düşünüyordum...”</p>

  <p>“Ona hiç kimse iyilik yapamaz...”</p>

  <p>“Onu kastetmedim... bunu bilseydim... her şey başka türlü olabilirdi...”</p>

  <p>“Onu görmek zorundaydım.”</p>

  <p>Şimdi de çılgına dönmüş bir halde fısıltıyla konuşuyordu.</p>

  <p>“Kimse bilmemeli. Beni duyuyor musun? Kovulabilirdim...”</p>

  <p>“Cennetten mi?”</p>

  <p>Aniden yüzüme tükürür gibi bir sesle konuştu.</p>

  <p>“Senden her zaman tiksindim... ve şimdi de bu... senin gibi bir adamın Taffy gibi bir kadına sahip olması...”</p>

  <p>Sustu ve masanın diğer tarafına oturdu. Sesinde tehdit seziliyordu.</p>

  <p>“Sen ve lanet olası resimlerin. Sen herkesi kullanıyorsun. O kadını da kullandın. Taffy’yi de kullandın. Ve şimdi de beni.”</p>

  <p>“Evet. Bu benim kabahatim.”</p>

  <p>Sesi iyice yükseldi.</p>

  <p>“Ben de senin kabahatin olduğunu düşünüyorum!”</p>

  <p>“Yazılı olarak vermemi ister misin?”</p>

  <p>“Evet. Tüm suçu üstlendiğinde bir sorun kalmayacağını düşünüyorsun. Öpüşelim ve tekrar dost olalım. İstediğin her şeyi yap ve sonra özür dile.”</p>

  <p>“Hayır. Benim istediğim bu değil. Keşke öyle olsaydı.”</p>

  <p>Sessizlik.</p>

  <p>Kenneth elinin tersiyle alnını geriye doğru itti. Dosyaya baktı.</p>

  <p>“Kim bu konuda kesin konuşabilir? Belki sen konuştun. Evet. Belki de onu o kadar üzdün ki allak bullak oldu. Bence böyle. Bak, ta o zamandan beri o burada.”</p>

  <p>“Yedi sene oldu!”</p>

  <p>“Senin Beatrice neredeyse kurucu üyemiz haline geldi.”</p>

  <p>“Yedi sene.”</p>

  <p>“Onu son gördüğün günden beri. Bu bizim, süregelen aşırı endişe hali olarak yorumladığımız bir durum.”</p>

  <p>“O günden beri.”</p>

  <p>“Mutlusundur artık umarım.”</p>

  <p>“Sen beni inciterek Taffy ile bir şansın olacağını mı düşünüyorsun?”</p>

  <p>“En sonunda konuya çözüm getirebildiğimize sevindim. Evet. Ben ona âşığım.”</p>

  <p>“Biliyorum. Bana söyledi. İkimiz de üzgünüz.”</p>

  <p>“Yerin dibine batsın üzüntün. Onun üzüntüsü de.”</p>

  <p>“Mesele yok o zaman.”</p>

  <p>“Bu yer ve genel olarak hayat da yerin dibine batsın.”</p>

  <p>“Ondan rica ettim. Sırrını saklayacak.”</p>

  <p>Kenneth yüksek perdeden bir kahkaha attı.</p>

  <p>“Ah evet, karın iyi bir insan, seni asla yarı yolda bırakmaz. Sana hep destek olacak ve seni her zaman toparlayacak ki sen de gidip birkaç kişiyi daha kerizle.”</p>

  <p>“O iş öyle değil, sen de biliyorsun. Dışarıdan göründüğü gibi değil.”</p>

  <p>“Burada işin bitti. Almak istediğini aldın.”</p>

  <p>“O zamanlar, evet. Bir hayalim vardı. Bu senin anladığın bir konu değil tabii... öyle mi yoksa? Bunu da dosyaya kanıt olarak koyabilirsin. Bay X, Bayan Y’yi terk ettikten sonra bir hayalin peşinden gitti. O da onu düşe kalka takip etti fakat etrafında sular yükselmeye başladı. Aşırı endişe, demiştin. Sebep ve sonuç daha uygun duruyor. Nick haklıydı, Bayan Pringle da haklıydı...”</p>

  <p>“Neden söz ettiğini anlamıyorum.”</p>

  <p>“Sadece onu allak bullak etmiş olmam yetti. Artık durum ne düzelir ne de değişir. Masum insanlar işlenen suçları bağışlayamazlar.”</p>

  <p>Kenneth’a acı acı gülümsedim ve o esnada ona karşı içimde güçlü bir yakınlık hissettim.</p>

  <p>“Tamam, Kenneth, Evet. Almak istediğimi aldım. Ve teşekkür ederim.”</p>

  <p>“Ne için?”</p>

  <p>“Bu denli... Hipokratça davrandığın için.”</p>

  <p>“Ben mi?”</p>

  <p>Birden Beatrice’in kalınlaşmış bedeninin yeşil, gergin ve titrek görüntüsü gözlerimin önüne geldi. Bir elimi gözlerimin üzerine örttüm.</p>

  <p>“Bana doğruyu söylediğin için.”</p>

  <p>Kenneth masasıyla dolap arasında huzursuzca gidip geldikten sonra koltuğuna oturdu.</p>

  <p>“Bak, Sammy. Bundan böyle ikinizle de görüşeceğimi sanmıyorum.”</p>

  <p>“Üzgünüm.”</p>

  <p>“Haydi oradan!”</p>

  <p>“Ciddiyim. İnsanlar birbirlerini öldürmeden duramıyorlar.”</p>

  <p>“O zaman benim görüşüme göre bu vakadaki olasılıkları sana söyleyeyim. O zaman anlarsın. Evet, muhtemelen onu sen delirttin. Ama belki de zaten delirecekti. Belki de o zaman senin varlığın ona düşünecek bir şey sağladı ve eğer sen olmasaydın bir yıl önce delirecekti. Ona fazladan bir yıllık akıl sağlığı ve -artık daha başka ne yaptıysan onu- vermiş olabilirsin. Bir ömür boyu mutluluğu elinden almış da olabilirsin. Artık sen de bu durumdaki olasılıkları bir uzman kadar biliyorsun.”</p>

  <p>“Teşekkür ederim.”</p>

  <p>“Tanrım. Senin boğazını kesebilirim şu an.”</p>

  <p>“Sanırım öyle.”</p>

  <p>“Hayır; yapamam. Gitme. Dur. Seninle konuşmam lazım. Dinle, Sam. Ben Taffy’ye âşığım. Sen de bunu biliyorsun.”</p>

  <p>“Benim bunu kabul etmem imkânsız.”</p>

  <p>“Ve senden nefret ettiğimi söyledim. Ama aslında etmiyorum. Garip bir şekilde - benim sevdiğim şey, ikinizin birlikte sürdürdüğü yaşam, sahip olduğunuz o yer. Ben onu paylaşmak istiyorum. Bir anlamda ben ikinize de âşığım.”</p>

  <p>“Ben bunu da kabul edemem.”</p>

  <p>Kendime hâkim oldum ve çenemi aşağı çekip ona doğru uzatarak çarpık bir biçimde gülümsedim.</p>

  <p>“Pekâlâ...”</p>

  <p>“Sammy.”</p>

  <p>Kapıya doğru döndüm.</p>

  <p>“Sammy. Ben ne yapacağım?”</p>

  <p>Dönüp onunla yüz yüze geldim. Bir insan tabii ki kendi içinde bütün bir kıtadır; her bir zihin aslında bütün dünyadır, çünkü her zihin bir düzine dünya demektir.</p>

  <p>“Olaylar fazlasıyla iç içe geçmiş durumda. Her şey karmakarışık. Bak. Sen bizi üzmüş değilsin. Zamanla her şey düzelecek. Şu anda yaşadığın şeylerden hiçbiri daha sonra omzunun üzerinden bakıp seni rahatsız etmeyecek, hiçbiri yüzüne vurulmayacak.”</p>

  <p>Vahşice bir gülüşle karşılık verdi.</p>

  <p>“Tüm bu hiçlik için teşekkür ederim!”</p>

  <p>Kapıdan çıktım ve giderken, onu teyit eder şekilde kafamı salladım.</p>
</body>
</html>