<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>6</h1>

  <p>Komünist Parti’nin İngiltere’deki en parlak günleriydi. Komünist olmanın cömert bir tarafı vardı; bir tür şehitlik duygusu, bir amaca sahip olduğumuz duygusu hâkimdi. Ben sokakların ve binaların curcunasında Beatrice’ten saklanmaya başlamıştım. Belediye binasında ise bir toplantı yapılıyordu; bu toplantıda bir meclis üyesi partiye katılma sebeplerini açıklayacaktı. Karar üst merciler tarafından alınmıştı. O bir işadamıydı; dolayısıyla “saklı” kalarak daha iyi bir konuma gelmesi, başka bir deyişle resmi bir göreve atanması mümkün değildi. Ayrıca, onun partiye olan inancını sermayeye dönüştürmemek anlamsız olurdu. Mevsim sonbahardı, karartmanın ve düzmece savaş havasının iyice soğuttuğu bir sonbahar. Reklam panolarında “Neden Komünist Parti’ye katılıyorum” yazısı asılıydı ve salon tıklım tıklım doluydu. Meclis üyesinin konuşması hiç mümkün olmadı; salonda tezahürat fırtınası esiyor, iskemleler ters dönüyor, kalın mavi sigara dumanında girdaplar oluşuyor, alkışlar, bağırışlar ve yuhalamalar duyuluyordu. Birisi salonun arka tarafından aşağı indi ve bir itişip kakışma oldu, o sırada havada kâğıtlar uçuştu ve cam kırıldı. Meclis üyesini ve onun sessiz film gibi görünen ağız hareketlerini seyrediyordum ki bir şişenin havada uçup sağ gözüne çarptığını ve onun yeşil çuha örtülü masanın arkasına düştüğünü gördüm. Yardım etmeye kalkıştım ama birisi ışıkları söndürdü ve bir polis düdüğü duyuldu. Ben ve kızı, meclis üyesinin gevşemiş bedenini beraberce toparlayıp platformdan indirdik ve yan taraftaki kapıdan geçirip arabasına bindirdik; o esnada polis bizi korumaya aldı, zira adam ne de olsa bir belediye meclisi üyesiydi. Etrafta hâlâ çok gürültü vardı ve her yer karanlıktı. Kızın o karmaşada göremediğim ağzından bana seslenerek çıkan ilk kelimeleri hatırlıyorum:</p>

  <p>“Kahrolası şişeyi atan puştu gördün mü?”</p>

  <p>Taffy’yle daha önce hiç karşılaşmamıştım ama gözlerim karanlığa uyum sağladıktan sonra gördüklerime inanamadım. Koyu ve parlak tenliydi. Kapkara kaşları, büyük, kırmızı bir ağzı vardı - banyoda bile makyajlı gibi görünen yüzlerdendi. Güzel profili, yumuşak yanakları, tenor sesi ve ürkütücü lisanına şaşırtıcı derecede ters düşen iki gamzesiyle hayatımda gördüğüm en güzel kızdı. Bir mendil parçasıyla babasının yüzüne hafif hafif dokunuyor, bir taraftan da üst üste aynı şeyi mırıldanıyordu:</p>

  <p>“O lanet olası şerefsizi öldürebilirim!”</p>

  <p>Babasını hastaneye götürdük ve beklemeye başladık. Bir an yüz yüze gelip birbirimize bakınca, birçok şey ikimize de gün gibi aşikâr gözüktü. Sonra babasını eve götürdük ve onu yatağa yatırdıktan sonra aşağıdaki salonda beklemeye devam ettik - bu arada tek kelime konuşmadık. Taffy merdivenlerden aşağı inip durdu; birbirimize bakmaktan başka yapılacak bir şey yoktu, konuşmaya da ihtiyaç yoktu. Eline bir fular aldı -sanırım babasının fularıydı- ve birlikte dışarı çıktık. Karartılmış bir birahaneye gittik; yoğun bir aşinalık duygusuyla serseme dönmüş halde el ele oturduk. O an orada, herkesin içinde, utanmadan ve gösteriş yapmadan öpüştük; insanlar bir metre yakınımızda olsalar dahi orada sadece ikimiz vardık. İkimiz de bambaşka bir âlemdeydik ve hiç tereddütsüz, bir daha asla ayrılmamamız gerektiğine karar vermiştik. Orada ne konuştuğumuzu ve ne hissettiğimizi şu anda hatırlamıyorum. Ama Taffy o gece benim konforsuz odama geldi ve biz çılgınlar gibi, üstelik karşılıklı zevk alarak seviştik. Nihayetinde komünisttik ve özel hayatımız sadece bizi ilgilendirirdi. Dünya bir patlama noktasındaydı. Zaten hiçbirimiz uzun yaşamayacaktık. Sonra o evine döndü; ben ise odamda, onun bir daha ne zaman geleceğini merak ederek ve Beatrice’e ne olacağını düşünerek kaldım. Beatrice’e ne diyecektim? Yapacak bir şey var mıydı? Taffy’den mi vazgeçecektim? Muhtemelen ahlakçı birinin buna vereceği standart cevap, evet olurdu. Ama Taffy’yi sevdiğimi bile bile hayatımın geri kalanını Beatrice’le mi geçirmem gerekiyordu?</p>

  <p>Sonuç olarak hiçbir şey yapamadım. Tek yaptığım, onların görüşmemesini sağlamak oldu. Zavallı Beatrice bana iyice sıkıcı gelmeye başlamıştı. O eski tılsım, içimdeki o hisler, hepsi sönüp gitmişti. Artık onu anlamak için bir istek duymuyordum, bir sırrı olduğuna da inanmıyordum. Sadece ona acıyordum ve öfkeliydim. Bu duygularımı ondan gizlemeye çalıştım; zamanla bir çözüm bulunacağını umdum ama bu şekilde devam edecek kadar da duyarsız olamadım. Beatrice bendeki değişimin farkındaydı. Ona karşı daha soğuk ve daha uzak davrandığımı biliyordu. O yüzden bana daha sıkı sarılıyor, yüzü ve göğüsleri mideme batıyordu. Eğer o zaman gözlerinin içine bakmaya cesaretim olsaydı, resimlerime yansıtamadığım bütün o korkuyu ve dehşeti görmüş olacaktım; fakat ben utancımdan onun gözlerine bir türlü bakamadım. O ise bana korku ve gözyaşları içinde ve hiçbir söz söylemeden sımsıkı sarıldı.</p>

  <p>Aldatılmış bir kadın görüntüsündeydi; sarsılmış, aciz kalmış bir masumiyeti yansıtıyordu. Çenesinin o günkü eğik duruşunu artık sorgulayabilirim, çünkü aradan çok zaman geçti ve bugün bu sorgulamayı yapabilecek kadar sinik ve bağlantısızım. Yine teatral hareketler mi yapıyordu? Zira o kadar yoğun bir duygu birikimine sahip olduğunu hiç sanmıyorum. Ama içten davranıyordu. Çaresiz kalmış ve dehşete kapılmıştı. Kolları beni, sanki duygusal olarak kendinden kaçanı fiziksel olarak tutabilecekmiş gibi acınası bir güçle kavrıyordu. İşte ben o anda onun gözyaşlarını ilk kez gördüm ve o anda yeteri kadar acımasız olabilseydim, okul günlerimdeki sinirli ve endişeli yatak hikâyelerimin sona erdiğini yüzüne haykırabilirdim; ben o anda, kederin kirpikler arasından bal kıvamında akan, İspanyolca bir cümlenin başındaki ünlem işareti gibi bir yanaktan aşağı süzülen sıvısını gördüm. Şimdi o da bana, benim ona eskiden yazdığım gibi mektup yazmaya başlamıştı. Mektuplarını beni ziyaret edemediği zamanlarda ya da kurallar gereği okuldan ayrılamadığı günlerde yazıyordu. Bir sürü soru soruyordu. Ne oluyordu? Ne yapmıştı? Ne yapabilirdi? Artık onu sevmiyor muydum?</p>

  <p>Bir gün taşra yollarında yürürken karşıma anayol çıktı. Duyduğum gürültünün nereden geldiğini o zaman anladım. Bir araba bir kediye çarpmış ve dokuz canından yaklaşık beşini almıştı; zavallı kedi sürükleniyor, çığlık atıyor ve bir an önce ölmek istiyordu. Koşarak kaçtım oradan, parmaklarımla kulaklarımı kapattım ve o kıvranan yaratığı aklımdan çıkarıp normal düşüncelerime geri dönene kadar, her şey gözüme daha iyi görünene kadar sürekli koştum. Ve kendime dedim ki, kendi varlığımdan başka hiçbir şeyin kesin olmadığı bu fani dünyada her şeyden önemli olan, küçük Sammy’nin rahatı ve keyfidir. Dolayısıyla, her şey siniri açıkta duran bir monoküler; bir homunculus ve bir de işkence sehpasından ibaretti ki benim Beatrice’in peşinden koşma nedenim de tam olarak buydu. Ben artık onun platformun üzerinde, Palladio üslubundaki bir köprünün önünde durduğu o ilgi çekici ama yarı unutulmuş görüntüsünde, zihnimin kendini aldatabilme gücünden başka hiçbir şey bulamıyordum. Aslında yüzünde ışık da yoktu. Hatta dikkatli bakıldığında cildinin altında sivilceler görünüyordu ve her iki gözünün kenarında uykusuz geceleri ifade eden koyu renkli küçük üçgenler vardı. Artık onun yegâne silahı itham etmek ve hatıraları hortlatmaktı ama bu fani dünyada biz buna kolaylıkla bir son verebiliriz.</p>

  <p>Böylece Taffy ile ben her şeye rağmen kendi yolumuza gittik. Taffy benim düşük standartlarımın yanında bir hanımefendi sayılırdı. Proletaryanın mızrak başı olduğumuzu hatırladığı zamanlar dışında, zor beğenen biriydi. Biraz da parası vardı; bir kocayı ya da sevgiliyi destekleyecek kadar olmasa da yardımcı olabilecek kadar vardı. Böylece odamı ve adresimi terk ettim, haber de bırakmadım, kirayı da ödemedim; zaten bu bombalanmış bodrum katının, tahrip olmuş beton kalıntılarının ya da arasından çiçekler fırlayan eğik tuğla duvarın neresine gönderebilirdim ki parayı -fakat yine de bir iki gün sonra posta kutusuna bakmak için gizlice geri döndüm- Beatrice’in gelip beni bulamadığı zaman yazdığı mektubu almak için. Mektup azarlarla; güçsüz, nazik ve ürkek azarlarla doluydu. Bundan sonra bir süre Taffy’yle aramıza soğukluk girdi. Taffy bir şeylerin farkına varmış olmalı ki yüzü asıldı ve bana bir süre soğuk davrandı. Kadın erkek ilişkileri hakkında aramızda uzun uzadıya konuştuk. Kimsenin kıskançlık duyması gerekmiyordu; bir insanın üçüncü bir kişi ile keyifli vakit geçirmesini anlayışla karşılamak gerekiyordu. Hayatta hiçbir şey kalıcı değildi ve hiçbir şey izafi olmaktan öte gidemiyordu. Seks özel bir işti; objektif bakılması gereken bir meseleydi, zaten doğum kontrol yöntemleri ortodoks aile yaşamına duyulan ihtiyacı ortadan kaldırmıştı. Sonra birden, sanki depremde yıkılmayacak yegâne şey bizmişiz gibi birbirimize sıkı sıkıya kenetlendik ve ben onun ensesine fısıldadım:</p>

  <p>“Evlen benimle, Taffy, Tanrı aşkına evlen benimle.”</p>

  <p>Taffy çenemin altında soluk alıp veriyordu; sıkı sıkı kavradığı kazağıma yüzünü gömmüş, boğuk bir sesle sövüp sayıyordu.</p>

  <p>“Başka bir kadına gözünün ucuyla dahi baksan bağırsaklarını çıkartıp kendime kemer yaparım, bilmiş ol.”</p>

  <p>Genç Hıristiyan Erkekler Birliği’ndeki geçici yatağımı bıraktım ve Taffy’nin parasıyla stüdyo tipi bir daireye taşındık. Ardından bir nikâh dairesine gidip evlendik. Bizim için düğün merasiminin hiçbir önemi yoktu. Artık dairemize dönebilirdik ve tek önemli olan buydu. O zamanlar hâlâ okulda ders veren Nick Shales aracılığıyla Beatrice’ten bir mektup aldım; önce zarfı açıp açmamam gerektiğine karar veremedim. Yanında Nick’in yazdığı bir mektup da vardı, kırgın bir mektup. Beatrice bütün ortak tanıdıklarımızı dolaşmış, her yerde beni aramıştı. Onun kapı kapı dolaşıp beni arayan, utançtan kıpkırmızı kesilse de devam etmek zorunda kalan hali gözümün önüne geldi.</p>

  <p>“Sammy Mountjoy’un nerede olduğunu biliyor musunuz? Adresi kaybettim de...”</p>

  <p>Mektubu açtım. İlk satırlarında özür diliyordu; okumaya devam ettim çünkü ilk sayfanın görüntüsü kalbime bir bıçak saplamıştı. Sol üst köşede küçük bir haç işareti vardı. Bugünlerde bizim için tehlike yoktu.</p>

  <p>Onunla ilgili bir anım daha var, gördüğüm bir rüyanın anısı ve bu öylesine canlı bir rüya ki aklımda yer etti. Çok uzun bir banliyö yolu boyunca geri geri gidiyorum ve yolun iki tarafındaki evler vasat görünümlü ve boyasız ama kasvetli bir saygınlık uyandırıyorlar. Beatrice arkamdan koşuyor ve kuş sesine benzer bir ses çıkartarak bağırıyor. Korkunç kasabada akşam vakti, gölgeler Beatrice’in üzerine çöküyor. Bodrum katlarından ve kanalizasyonlardan sular yükseliyor, Beatrice’in ayaklarına çarpıp onu düşürüyor ama ben sudan bir şekilde korunuyorum. Su Beatrice’in çevresinde yükseliyor, yükseliyor, sürekli yükseliyor.</p>

  <p>Öte yandan, Taffy’yle birlikte kendimize dört duvar arasında bir yer yaptık. Bombalar düşmeye başlayıp askerlik zamanım yaklaştıkça, partiden de yavaş yavaş uzaklaştık. Birbirimizin geçmişini keşfettik; benimki biraz düzeltildi, belki biraz da onunki. Gerçeklerin tamamını öğrenmeye çalışmadan, bunun zaten imkânsız olduğunu bilerek ve bağışlayıcı olacağımıza dair birbirimize açık kart vererek aramızdaki o olağanüstü güven ortamını yarattık. Bu arada benim partiden uzaklaştığım gibi, Beatrice de benden uzaklaşmıştı. Taffy’ye ondan bahsettim, küçük haç ise görevini yaptı. Taffy’nin bir bebeği oldu.</p>

  <p>Bu durumda Beatrice’ten kaçmaktan başka ne yapabilirdim? Yapmam gerekenlerden ya da benim yerimde başkası olsaydı ne yapmış olabileceğinden söz etmiyorum. Ben yalnızca, geçmişteki halimin kaçmaktan başka bir şey yapamamış olduğunu söylüyorum. Acısına son vermek için kediyi öldüremedim. Seçim yapma gücümü yitirdim. Özgürlüğümü elden çıkarttım. Ama yine de ben tabiatımın otomatikman verdiği aciz tepkiler yüzünden suçlanamam. Ben ne idiysem, zamanla o hale geldim. Kızı sehpaya yatıran genç adam ile yol boyunca çekiştirilerek antikacıdaki dükün önünden geçirilen çocuk, her açıdan birbirlerinden farklı kişiler. Öyleyse bu bölünme nerede gerçekleşti? Genç adamın herhangi bir seçme şansı oldu mu?</p>

  <p>O sıralarda Johnny ile tekrar karşılaştım - aramızdaki farklılığın bir ölçütü olarak aklımda yer eden mükemmel ve tam olarak tarifini yapabileceğim bir esnada gördüm onu. Bir akşamüzeri şehirdışına çıkmış, kendimden uzaklara doğru yürüyordum - Counter’s Hill’in, üzerinden yol atlıyor gibi görünen tepesine yaklaşıyordum. O anda Johnny motosikletiyle tepeden üzerime doğru atladı; ben de sıçrayıp kenara çekilmek zorunda kaldım. Karşı taraftan saatte yaklaşık yüz mil hızla gelmiş olmalıydı, çünkü tepeye ulaştığını gördüğüm zaman havada uçup üzerimden geçecek sandım. O an onun gökyüzüne karşı yerden on santim yukarıdaki görüntüsünü gayet iyi hatırlıyorum. Sol eli motorun gidonundaydı. Arkasına yaslanmıştı, kasklı kafasını döndürmüş ve mümkün olabildiğince sağa doğru çevirmişti. Kız ise başım onun omzuna yaslamış, sağ kolu ile beline sarılmıştı; dağınık saçları rüzgârda uçuyordu. Johnny sağ kolunu kızın başına dolamış, sağ avucunu da üstüne koymuştu; tepeyi o süratte ve sıfır görüşle aşarken, bir yandan da öpüşüyorlardı; ne olacağı umurlarında değildi çünkü olacak olan her ne idiyse belki de hiç önemi yoktu.</p>

  <p>Ben savaşın yarattığı tahribatı, ölümleri ve bütün o dehşeti gayet rahat karşıladım. Dünya parçalanabilirdi, umurumda değildi. Zihnimin içinde anarşi vardı; dünya genelinde de anarşi vardı ve bu iki durum birbirine o kadar benziyordu ki birisi diğerinden doğmuş dahi olabilirdi. Yıkık evler, mülteciler, ölümler ve işkence - tüm bunların dünyanın her zamanki gidişatı olduğunu kabul edersek, bireysel davranışlardaki kötülüklerin esamisi dahi okunmaz. İnsanlara alenen ateş edebileceksen ve halk seni bunun için tebrik edecekse, neden kendi adına cinayet işleyesin ki? Binlerce genç kız parçalanıyorken, neden tek bir kızın saldırıya uğramasından etkilenesin ki? Kötülük peşinde olanlar, savaş ve savaşın kırıp döktüklerinden başka hiçbir yerde huzur bulamazlar; şehvet ve sorumsuzluk da bunların yerini gayet iyi tutar. Ben kendi adıma tahribat yaratmayı beceremedim, zira artık ünlü bir savaş ressamı olmuştum.</p>

  <p>Sammy’ye silah yoktu. Onun yerine Sammy, yazıcı melek oldu.</p>

  <p>“Peki, o halde burada mı?”</p>

  <p>“Hayır, burada değil.”</p>
</body>
</html>