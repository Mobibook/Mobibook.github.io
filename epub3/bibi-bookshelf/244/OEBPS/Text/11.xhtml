<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>11</h1>

  <p>O okulda kızlar ve erkekler birlikte eğitim görüyordu. Resmi olarak karma bir okuldu ama ben ondan daha kesin bölünmüş herhangi bir kurum düşünemiyorum. Ancak bu bölünme bize zorla dayatılmamıştı. Onu okulun ilk gününden itibaren bizler yarattık. Korku ve şaşkınlığın ilk saatlerinde içgüdüsel olarak birbirimizden ayrıldık ve sınıfın sol tarafına kızlar, sağ tarafına da erkekler oturdu. Daha o andan itibaren araya bir çizgi çekildi ve oybirliğiyle alınan bu karar hiç bozulmadan muhafaza edildi. Evie’nin saç kurdelelerinin heybetini hâlâ unutmamış olan ben dahil, hiçbir erkek çocuk kızların arasına girip oturamazdı. Ezkaza öyle bir şey yapacak olsam, gökyüzü parçalara ayrılır, üzerimize devrilirdi. Biz elimizden geldiğince bir erkek okuluna gidiyormuşuz havası yaratmaya çalışıyorduk; ayrıca bu küçük mahalli okulda teorik pedagoji esasına değil, ekonomiye dayalı eğitim verildiğini de anlamıştık. Ucuza eğitiliyorduk ve hiç yoktan eğitim alıyor olmamıza şükretmek zorundaydık. Oyun alanının aşağısından geçen derenin kenarında yaptığımız çete savaşları sadece erkekler içindi. Papazın konutundaki sıra dışı konumum benim köksüz bir geçmişim olduğunu ifade ediyordu; ben de bunun bir telafisi olarak kendimi ağırdan satıyor, birtakım gelişmemiş hislerle papazın oğlu -bir nevi oğlu- olduğumu ileri sürerek sosyal piramidimizin şekliyle böbürleniyordum, ama sonra sırf bu yüzden herkesin gözünden düştüm. Ve ben o gözden düşmenin yarattığı gölgelerin arasında ağır ağır ilerledim; derinin yüzüldüğü, kuştüyünün kurşun kadar ağır geldiği, iğne gibi battığı ergenlik dönemine girdim. Hiçbir yerde kendimi evimde hissetmiyordum. Bir yatağım vardı ama o yatak, hayaletler kadar dehşet verici, mantıksız korkularla dolu bir yataktı; öyle ki, kıvrılarak yatmayı ve bu sayede dünyanın bana veremediği rahatlığı kendi vücudumdan çıkartıp almayı o zamanlar keşfettim. Yavaş yavaş kendi akımıma kısa devre yaptırmayı, kendime yetmeyi, kendimi bir batarya gibi tek bir ışık patlamasıyla bitirmeyi öğrendim.</p>

  <p>O zaman Sammy gökteki burçlardan hangisinin etkisi altında büyüdü? İki seçenek vardı ve şimdi hâlâ hafızamın içinde bir bakire ve bir de su taşıyıcısı görünüyor. Bu ikisi bir kemer oluşturuyorlar ama bu kemer bir zafer takından çok yenilgiyi simgeleyen bir kemere benziyor; bunlar benim kalkanımın koruyucuları; eğer beni birileri yarattıysa, bu onlardan başkası değil; onlar benim manevi ebeveynlerim ama etten kemikten değiller.</p>

  <p>Bize Kutsal Kitap’ı ve müfredattaki çeşitli konuları öğreten kişiydi. Bir yılı aşkın bir süredir bizim sınıf öğretmenimizdi; sarımsı kızıl saçları ve yeni çıkmaya başlamış sarımsı kızıl renkte bıyıkları ve sakallarıyla orta yaşlı bir kız kurusuydu; o Bayan Rowena Pringle’dı ve benden nefret ediyordu; bunun sebebi kısmen benim nefret dolu bir insan olmam, kısmen de onun nefret dolu olması ve yine kısmen onun Peder Watts-Watt’a âşık olması -ama Peder’in onunla evlenmek yerine beni evlat edinmeyi tercih etmesi-, aynca giderek deliriyor olmasıydı. Seçkin, çıtkırıldım bir hanımefendi havası vardı. Onun eline bir damla mürekkep bulaştığını fark ettiği zaman yaptığı hareketleri görmek, bir hanımefendinin temiz kalabilmek için nasıl çılgına döndüğünü takdir etmek demekti - eller kalkar, parmaklar leylak beyazı renginde minik bir ahtapot gibi bir demet halini alıp birbirlerine hafif hafif vururlardı. Lekeli olan -kirli değil, lekeli olan- her şeyden kaçınırdı ve dini eğitimi de bu yöndeydi. Genellikle kahverengi tonlarında giysiler giyerdi. Yağmurlu havalarda okula kemeri titizlikle bağlanmış kahverengi bir yağmurlukla gelir, galoş ve eldiven giyer ve bunların tümünü fistolu ve ipek püsküllü kahverengi bir şemsiyeyle korurdu. Önce kadın öğretmenlerin odasına girip gözden kaybolur, sonra tam vaktinde sınıfa girer ve yüksekteki kürsüsüne doğru tertemiz bir kestane gibi zarifçe ilerlerdi. Altın çerçeveli kelebek şeklinde gözlük takar, gözlüğüne bağlı duran ve neredeyse gözle görülmeyecek kadar ince halkalı bir altın zincir göğsünün üzerindeki fırfırlı dantele kadar iner ve oraya incecik bir altın iğneyle tutturulmuş halde dururdu. İğnenin yanında kesme bir sarı yakut taşının şeffaf altın ışıltısı görülürdü. Sarımsı kızıl saçlarının çevrelediği hafifçe tombullaşmış çilli yüzünde genellikle mesleği icabı bağışladığı bir sadaka gibi görünen, kıyafetleri gibi önceden tasarlanmış ve onlar gibi dışta duran bir gülümseme olurdu.</p>

  <p>Bayan Pringle hiç kimseye eliyle dokunmazdı. Zangocun bana indirdiği o sağlam tokat gibi şeyler onun repertuvarında yoktu. Bunu bilirdiniz, çünkü Bayan Pringle için insan etine dokunmak bir nevi iffetsizlikti. Sağ elde altın bir yüzük taşıyan o beyaz parmakların her biri özeldi ve birbirlerinden ayrı dururlardı. Onun yönetiminde sevgi değil, korku vardı. Silah olarak değnek kullanmazdı, onun silahları değişikti; kurnaz, acımasız, adaletsiz ve korkunçtu. Onunkiler, diğer çocukların kıkırdamasına sebep olan, etinizi yaran, şeytanca, küçük alaycı dokundurmalardı. O kitle psikolojisinin ve gücünün üstadıydı. Bizim kıkırdamalarımızı tam zamanında başlatır, biraz bekler, sonra tekrar başlatırdı; elinde sarkaç tutan bir adam gibi, bekler başlatır, bekler başlatırdı ta ki kurbanı bu alay ve istihza fırtınasında yüzülen derisinin içinde nefes almakta zorlanana, zor duruma düşene kadar. Ve bu esnada o profesyonel gülümsemesini yüzünden hiç eksik etmez, kelebek gözlüğünün altın zinciri ise hızlı hızlı sallanır ve ışıldardı; nihayetinde din eğitimi vermek ve bundan para kazanmak keyifli bir işti.</p>

  <p>Aslında benden o kadar nefret etmesine hiç gerek yoktu, çünkü ben onun yanındaydım. Büyük çaplı iyiliklerden ve kötülüklerden uzaktım; hiç kötülük düşünmezdim ve suçun bende olduğunu söyleyip beni üzdüğü zaman ona inanırdım. Şimdi yetişkinlik evremde ise onu suçlu buluyorum. O zamanlar ondan sürekli azar işiten bir çocuk olan ben, gerçeğin sadece lafta kaldığı sürece faydasız ve tehlikeli olabileceğini bilmiyordum.</p>

  <p>Çünkü ben onun yanındaydım. Bana göre tüm iyi ve kötü insanların hikâyeleri, terazinin bir tarafında iyilik diğerinde kötülük olan tüm o hikâyeler; hayatın merkezini ve esas meseleyi temsil ediyorlardı. Agincourt muharebesi büyük bir zaferle sonuçlandı, ama Jacob kafasını taşa dayadı - kim bilir ne zor, ne kadar rahatsız ediciydi-ve cennete kadar uzanan altından yapılmış bir merdiven hayal etti. Watts buhar makinesini icat etti; fakat yanmakta olduğu halde şekli bozulmayan çalıların arasından bir ses Musa’ya seslendi. Evet. Ben onun yanındaydım.</p>

  <p>Bu açıdan iyi bir öğretmendi. Hikâyelerini, zihinsel ve cinsel hüsrana uğramış insanlar gibi tüm detayları canlandırarak anlatırdı. Yıllar önce Eski Ahit hikâyelerini yalnızca onun gözleriyle gördüm. Yıllar önce bir yandan hikâyeleri sansürlerken ahlaki içerimlerini iyice kavramamızı sağlayarak imkânsızı başarmış olduğunu anlamam da yıllarımı aldı. Sınıfta soru sormak için hevesle ilk parmağını kaldıran hep ben olurdum, Kutsal Toprakların en detaylı haritalarını ben çizerdim, Sina Dağı’nın arkasında çakan şimşeğin en canlı şekilde gözlemlendiği çizimler de benimdi. Ama ne yapsam fayda etmiyordu. Sorduğum sorular, Bayan Pringle’ın bana kendi şimşeğim kadar canlı bir yanıt vererek beni alt etmesini sağlamaktan başka hiçbir işe yaramıyordu; haritalarıma gelince, onların üzeri öyle bir işaretlenirdi ki kullandığı kırmızı mürekkep her şeyi bozmayı başarırdı.</p>

  <p>Belleğimin içinde bu ilişkinin anılarını araştırıyorum. Acaba mihraba az da olsa tükürdüğümü biliyor muydu? Islah edilmekte olan bir varoşun parçası olduğum için oradaki varlığım zoruna mı gidiyordu? Benim papazın konutunda oturuyor olmama mı içerliyordu? Peder Watts-Watt’ta tuhaf bir şeyler olduğunu ve sevgisini bana yönelttiğini içten içe hissediyor olabilir miydi? Yoksa biz sadece, kendini işine adamış, hüsrana uğramış bir kız kurusu ile sert görünen - ama artık o kadar da sert olmayan- basit ve hâlâ inanılmaz derecede masum bir erkek çocuğu olarak birbiriyle geçinmesi imkânsız iki farklı mizaç mıydık? Sürekli onun hedefi olmak için ne yapmış olabilirdim? Elimi yüreğime götürüp bir kez dahi olsa masum bir kurban olduğumu savunabilir miydim? Dünyada benim suçum olmayan bir şey var mıydı? Aslında o da kendini sürekli kontrol altında tutamıyordu. O da o kadar sağlam sayılmazdı. Tüm kadınlar gibi o da Havva’nın lanetini taşıyor ve bu ona birçoğundan daha ağır geliyordu. Zaman geçtikçe anladık ki onun ara sıra eğitim görevini yerine getirmekte zorlandığı bazı günler oluyordu. Böyle günlerde yüksek kürsüsünde oturur, arkasına yaslanır, gözlerini kapatır ve kafasını bir yandan öbür yana çevirip dururken bir taraftan da iç geçirirdi. Onun acımasızlığı ve disiplini öylesine etkiliydi ki hiçbirimiz ona bu süre zarfında yakınlık göstermeye ya da bu durumundan yararlanmaya cesaret edemez, bir fare kadar sessizce oturup cennetten gelecek teneffüs zilinin çalmasını beklerdik. Ertesi gün onu tekrar eskisi gibi kontrol altında ve gülümseyip tehlike saçarken bulunca adeta içimiz rahatlardı.</p>

  <p>Şimdi o günlere geri dönüp onu fani gözlerimle görüyorum. Ağzı kanat çırpar gibi lak lak diye açılıp kapanıyor. Elektrik lambası açık mı? Bir de görebildiğim kadar iyi duyabilseydim keşke!</p>

  <p>Arkasındaki tahtada tebeşirle çizilmiş, konuyla ilgisi olmayan bir üçgen var. Açık kahverengi dantel boynunun yarısına kadar yükseliyor. Dirseğimi yana doğru sallasam Johnny Spragg’in kaburgalarına vurabilirim. Philip önümde, sağ tarafta oturuyor. Ama bu ders öyle bir ders değil, bu ders önemli, hatta nefes kesici. Bu ders Musa hakkında.</p>

  <p>Musa benim çok ilgimi çeker. O benim için suyun bileşiminden dahi daha önemlidir. Bay Shales’in derste su hakkında öğrettiklerini seve seve dinlerim, ama Musa çok daha önemlidir. Musa hakkında öğrenilebilecek her şeyi öğrenmek istiyorum. Ben onun hikâyesini ilkokul günlerimden biliyorum, öyle ki oradan buradan öğrendiğim şeyler içime kazılı. Ama onlar -özellikle Bayan Massey, kavgacı Bayan Massey- tam öğrenmek istediğiniz yere gelince dersi keserdi. Böylece onun hikâyesi, sürekli yanlış yapması muhtemel olan o sıkıcı Yahudi toplumunun hikâyesine dönerdi. Belki Bayan Pringle -onun uzmanlığını artık kabul ediyorum- belki o aynı hataya düşmez, tabii eğer bu bir hata ise. Belki o benim için boşlukları doldurabilir. Kutsal Kitap’ta Musa’nın takdiri olduğu söylenen birçok kanun var, ama onlar da çok anlamsız. Musa’nın içine saklandığı ve o sırada oradan geçen Tanrı’nın tek eliyle üzerini örttüğü o kaya neyin nesi mesela? Onun hayatının başlangıcı nasıl açıkça anlatılıyorsa sonunun da aynı şekilde açıklanması lazım. Belki de çok şey bilen Bayan Pringle -sanırım sınıf derslere adapte oldukça- bu sırrı bize açıklayacaktır. O zaman bu ileriye ve yukarıya doğru atılmış gerçek bir adım olacak ve Bayan Pringle’ın, Musa’nın yaşamının o ucundaki perdeyi kaldırması için yeterince büyüdüğümüz anlamına gelecek...</p>

  <p>Bayan Pringle gerçekten perdeleri kaldırabiliyordu. Tapınağın üzerindeki örtünün çarmıha gerilme esnasında neden yırtıldığını doğrudan ve açıkça anlatmış; enine yırtılmış ya da tahrip edilmiş olmadığını, tepeden aşağı kadar boylu boyunca yırtıldığını söylemişti. Bu açıklama son derece tatmin ediciydi ve bazen Musa için de aynı şekilde açıklamalar yapıyordu. Ders bittiğinde, hepimiz konuşmacı Harun ile peygamber Musa arasındaki ilişkiyi iyice anlamış oluyorduk. Ama bazen de bu derin tefsirlerin arasına birtakım yararsız, hatta tedirgin edici hikâyeler karıştırıyordu. O zaman sıramda oturur, bizimle bu kadar derin mevzuları konuşabiliyorken niçin aynı zamanda bu kadar ucuz ve aptalca şeyler söylediğini, Kızıldeniz’in zaman zaman ayrılması, suların rüzgârla geri çekilmesi gibi, ya da yılanların okşandıklarında ıstakozlar gibi kasılıp kalabildikleri veya tebeşir çizgisini görünce tavuklar gibi ipnotize olabildikleri ve bu yüzden yere atılan değneklerin sadece hoş bir mucize olmadığı, geri doğru yaslandığınızda açıklanabilir olduğu gibi şeyleri neden anlattığını merak ederdim.</p>

  <p>Ve Musa dağa ulaştı, hatta Horev’e çıktı.</p>

  <p>Lak lak, gözlükte pırıltı, sarı yakutun ıslak ışıltısı...</p>

  <p>Onu duyamıyorum.</p>

  <p>Bunları bana sen yaptın. Bazı açılardan zekiydin, ama acımasızdın. Ben seni neden duyamıyorum? Bunları sen yaptın, ağzından çıktıktan sonra yok olan o sözleri sen söyledin. Onlar kaybolmadılar aslında; içime işlediler, benim yerimi aldılar ve bana o kadar yakınlar ki onları duyamıyorum. O sözleri söyleyip geçtin, sonra kendi işlerinle ilgilendin. Sözlerini savunmayacak mısın? Dünya gerçekten dışarıdan bakan göze göründüğü gibi mi, yapılanlar yanına kâr kalırsa her şeyin yapılabildiği bir yer mi?</p>

  <p>Lak lak, pırıltı.</p>

  <p>Tercih edebileceği üç yol vardı. Çölde bir çalılık olduğunu ve bunun çok uzun süre yanabildiğini, bazen de güneşte alev aldığını anlatabilirdi.</p>

  <p>Hayır.</p>

  <p>Lak lak.</p>

  <p>Bize Musa’nın bunları ruhun gözleriyle gördüğünü söyleyebilirdi. Aslında dış göze görünen bir çalılık yoktu; sadece bu çalılık üzerinde durmak -çalılıktan başka herhangi bir kelime de iş görürdü- sadece bunun üzerinde durmak, bütün uzayı ve yaşamı doldurarak, gökkuşağı renklerine bürünüp alev alarak genişlediğini fark etmek demekti.</p>

  <p>Lak...</p>

  <p>“Eminim hepiniz Kutsal Kitap’ın bu bölümünü daha önce duymuşsunuzdur. O yüzden bu bölüm hakkında sizlere bazı sorular soracağım. Ne de olsa artık bir yıl önce olduğunuzdan daha akıllısınızdır. Horev Dağı. Musa Horev Dağı’nın üzerinde ne görmüştü?”</p>

  <p>“Bir çalılık, bayan, yanan bir çalılık ve Tanrı’nın Meleği bu çalılığın içinden konuştu ve...”</p>

  <p>“Bu kadar yeter. Evet. Çalılığın içinde birisi var mıydı?”</p>

  <p>“Bayan! Bayan! Bayan!”</p>

  <p>“Wilmot? Evet. Musa bir daha onunla karşılaştı mı?”</p>

  <p>“Bayan! Bayan!”</p>

  <p>“Jennifer? Evet. Sina Dağı’nda karşılaştı. Onu net olarak gördü mü?”</p>

  <p>“Bayan!”</p>

  <p>“Tabii ki hayır. Musa bile "Ben kimsem oyum’ sözü ile yetinmek zorundaydı.”</p>

  <p>“Bayan! Bayan!”</p>

  <p>“Ne var, Mountjoy?”</p>

  <p>“Lütfen, bayan, biz bundan fazlasını biliyoruz!”</p>

  <p>“Ah...”</p>

  <p>O zaman anladım ne büyük bir aptallık ettiğimi; Peder Watts-Watt’a derdimi anlatmak imkânsız olacaksa, Bayan Pringle’ın tehlikeli olacağını biliyordum. Nasıl desem -tabii ki siz de biliyorsunuzdur-, ama ben sadece size hatırlatmak istedim ya da belki siz aramızdan birinin bundan daha renkli bir tartışma başlatarak sizi memnun etmesi için bir oyun oynadınız, demek istedim; ama artık çok geçti.</p>

  <p>Bayan Pringle sınıfın üzerinden keyifli bir bakış fırlattı ve onları kendisiyle birlikte bu kurbanın keyfini çıkartmaya davet etti.</p>

  <p>“Mountjoy şimdi bize bilmediğimiz bir şey anlatacak çocuklar. ”</p>

  <p>Bunun üzerine sınıfta, onun da tahmin ettiği gibi, hafif bir dalgalanma oldu. Bu dalgalanma sona ermeden tam önce tekrar konuşmaya başladı.</p>

  <p>“Tabii ki Mountjoy Kutsal Kitap’ı hepimizden iyi biliyor. Ne de olsa kiliseye çok yakın oturuyor.”</p>

  <p>Sarkaç sallanmaya başlamıştı.</p>

  <p>“Bay Mountjoy için sessizlik, çocuklar. O şimdi bizlere Kutsal Kitap’ın açıklamasını yapacak.”</p>

  <p>O an burnumun ne kadar kızarmakta olduğunu görebiliyordum.</p>

  <p>“Evet, Mountjoy? Araştırmalarının bilimsel sonuçlarını bizlerle paylaşmayacak mısın?”</p>

  <p>“Daha soraydı bayan, o şey ettikten sora...”</p>

  <p>“Sonra, Mountjoy, sora değil. Eminim peder de senin aksanını en kısa zamanda düzeltmeni istiyordur. Evet, dinliyoruz?”</p>

  <p>“Sora... Sonra onu görmek istedi, bayan, ama bu ona çok ağır gelecekti.”</p>

  <p>“Neden söz ediyorsun, Mountjoy?”</p>

  <p>“Bayan, Musa, bayan.”</p>

  <p>O zaman sınıfta bir kahkaha patladı. Etraftan “Bayan Musa” bağırışları yükseliyor, Bayan Pringle da kargaşanın artmasına izin veriyordu.</p>

  <p>“Musa’dan sonra bayan demek istedim, bayan.”</p>

  <p>“Sonra?”</p>

  <p>“Bu ona çok ağır gelecekti. O yüzden o da bir kayanın yarığına saklandı ve... onun arka kısmını gördü diyor kitap, bayan, ben de size onu soracaktım...”</p>

  <p>“Ne dedin sen?”</p>

  <p>O andaki ani şokun yarattığı sessizliğin farkındaydım.</p>

  <p>“Diyor ki o şeyi görmüş...”</p>

  <p>“Ne zaman okudun sen bunu?”</p>

  <p>“Ben bunu siz bize şeyi öğrenin dediğiniz zaman...”</p>

  <p>“O Yeni Ahit dersiydi, Mountjoy. Neden eskisine baktın?”</p>

  <p>“Onu okumayı bitirmiştim, bayan ve düşündüm ki...”</p>

  <p>“Bitirmiştin demek. Bana söylemedin ama. Bana söylemek, benden izin almak aklına gelmedi demek...”</p>

  <p>Sarı yakut sallandı ve ışıldadı.</p>

  <p>“Madem öyle, Mountjoy, madem ayetlerini öğrendin, söyle o zaman.”</p>

  <p>Ama sıramın içinde, gözlerim körleşmiş ve dilim tutulmuş halde ayakta dururken bu hadisenin resmi aklımda, yanlış yolda ilerleyen bir seyahat gibi büyük bir yanlış anlaşılma olarak görünüyordu.</p>

  <p>“Ben de tam olarak bunu öğrenmek istiyordum, bayan, şu örtü meselesini filan öyle bir anlattınız ki...”</p>

  <p>“Söyle!”</p>

  <p>İşkencenin siyahlığı kırmızıya döndü. Dilimdeki sözcükler tükendi.</p>

  <p>“Söyle, Mountjoy. ‘Ne mutlu ruhta yoksul olanlara...’”</p>

  <p>Anlamıyor musun? Ben aslında senden yanayım. Biliyorum ki açılış konuşmaları senin için, açıklamalarının akla yakın olması için verdiğin aptalca uğraştan daha önemli. Kitabın mucizeler ve önemli şeylerle dolu olduğunu biliyorum. Ben solumda oturan Johnny gibi okuduğunu okuduğu gibi anlayan biri değilim, önümde oturan Philip gibi sana bakıp senden nasıl istifade edebileceğini düşünen biri de değilim. Sen memnun olursan ben de memnun olurum.</p>

  <p>Bayan Pringle elini ilerideki başka bir kitaba uzattı. Ve <em>vox humana</em><a class="nref" id="n2" href="../Text/footnotes.xhtml#n2d"><sup>{**}</sup></a> duyuldu. Biz bu sesi bazen duyardık, onun yaralı sesi, Rahel’in çocukları için ağlarken çıkan sesiydi bu ve hep vahşetin başlangıcını temsil ederdi.</p>

  <p>“...size güvenebileceğimi sandım. Ve birçoğunuz için bu doğru. Ama burada bir çocuk var ki ona güven duymak imkansız. O bir dersi kendi amaçları için kullanıyor... ve bu herhangi bir ders de değil...”</p>

  <p>“Ama, bayan! Lütfen, bayan...”</p>

  <p>Bayan Pringle beni ayağa kaldırdı ve gösterdiği yerde durmamı istedi. Her ne kadar suçumun büyüklüğünü kavrayamadıysam da, hâlâ masumiyet ile bir tanışıklığım kalmış olsa da ve tüm bu düzenin arasında benim için de bir yer olduğuna inansam da, Bayan Pringle hâlâ beni yıkabileceğini düşünüyordu ve kendini bu amaca adadı.</p>

  <p>“Buraya gel ve sınıfın karşısına geç.”</p>

  <p>İskemlemin iki yanını kavrayıp ayağa kalkmama yardım eden iki elimde garip bir boyun eğme hissi vardı. Ayaklarım yere itaatkârca bastı ve karanlığın derinliklerine doğru yürüdü. O tüm bunları tek bir cümleyle ifade etmişti. Sesinin yükselip alçalması ve sarı yakutun tek bir kıpırtısıyla bu olayı gülmenin dışına taşımış, sınıfı yeniden ciddiyete uyum sağlamak zorunda bırakmıştı. Bayan Pringle dinleyicilerinden kaçmaması gerektiğini bilecek kadar iyi bir gösteri ustasıydı. Yeni atmosfere alışmalarına zaman tanımak için yüzüme öyle uzun ve inceleyici gözlerle baktı ki kızaran yüzüm yanmaya, sınıfın sessizliğine heyecan dolmaya başladı.</p>

  <p>“Sen Kutsal Kitap’ın bu işe yaradığını düşünüyorsun o zaman. Hayır, Mountjoy, itiraz etmeye kalkma. Senin nasıl biri olduğunu bilmediğimi mi sanıyorsun? Senin nereden geldiğini hepimiz biliyoruz, Mountjoy. Ve hepimiz bunu senin kötü talihin olarak kabul etmek arzusundaydık.”</p>

  <p>İki ceviz gibi cilalanmış kahverengi deri ayakkabılarının geriye doğru küçük bir adım attığını gördüm.</p>

  <p>“Ama sen geldiğin o yeri beraberinde buraya getirdin. Senin için para harcandı, Mountjoy. Sana büyük bir fırsat verildi. Ama bundan fayda göreceğin yerde, minnet duyacağın yerde, zamanını burada Kutsal Kitap’ı karıştırıp kıs kıs gülerek harcıyor ve içinde şeyi arıyorsun... şeyi...”</p>

  <p>Bir an duraksadı, sınıftaki sessizlik daha da derinleşti. Herkes küçük çocukların Kutsal Kitap’ta ne aradıklarını biliyordu, çünkü çoğu bunu yapmıştı. Belki de benim suçum -suçum her neyse- o yüzden onlara bu kadar muazzam görünüyordu. O anda sorunun kendimi ifade etmeyi beceremediğimden kaynaklandığını düşündüm. İçimde bir his, eğer doğru kelimeleri bulursam Bayan Pringle’ın beni anlayacağını, tüm bu olayın sona ereceğini söylüyordu. Ama şimdi anlıyorum ki en ayrıntılı açıklamayı bile yapsam, yine de kabul etmeyecekti. Öfkeli bir çeviklikle söylediklerimi geçiştirecek ve beni yine suçlu konumuna getirecekti. Akıllıydı, zekiydi, zorlanmıştı ve zalimdi.</p>

  <p>“Bak bana. Sana ‘Bana bak’ dedim!”</p>

  <p>“Bayan.”</p>

  <p>“Ve sonra... sonra ne yaptın! Bütün kötülüğünü benim üzerime atacak derecede küstahlaştın... bunu başka şekilde tarif etmemin imkânı da yok!”</p>

  <p>Beyaz ellerinin ikisini de havaya kaldırmış ve ileriye doğru uzatmıştı. Elleri parmaklarını temizliyor ama bu ona mümkün değilmiş gibi görünüyordu. Dantelin katları içeri dışarı hızla hareket ediyordu. Artık sınıf yakında halka açık ve uzun süreli bir infazın gerçekleşeceğini anlamıştı.</p>

  <p>Bayan Pringle bir sonraki aşamaya geçti. Hak yerini bulmalıydı, ama bunun için de çaba göstermek gerekiyordu. Kötülüğümü ispat edebilmesi için ona din dersinde yaptığım talihsiz yanlıştan daha fazla kanıt lazımdı. Tabii ki bu kanıtı elde etmenin garantili bir yolu da vardı. O okuldaki öğretmenlerin çoğu, bizimle acımasız davranmayı gerektirecek kadar ilgilenmezdi. Hatta bize bireysel varlığımızı sürdürme hakkını dahi tanımışlardı ve bu da hoş bir ortam yaratmıştı. Ders kitaplarımızı çok temiz ve düzenli tutmamız gerekiyordu; fakat hepimizin birer müsvedde defteri vardı ve geleneksel olarak, bu müsvedde defterleri, üzerinde konuşulup tartışılmayan, kişiye özel defterlerdi. Onun bilimsel çalışmaları nasıl kendine özelse, bu defterler de alenen kötüye kullanmadığımız ya da aşırı müsriflik yapmadığımız sürece bize özeldi.</p>

  <p>Gerçekten kendini buna inandırmış mıydı? Kutsal Kitap’ta düzenli olarak müstehcenlik aradığımı mı düşünüyordu? Öğrenmek için olağanüstü heves duyan bir erkek çocuk ve eziyet çeken bir kız kurusu olarak ikimizin de aynı hamurdan çıktığını anlamıyor muydu? Ya da bunun farkındaydı ve kendi imajından duyduğu nefretten ilave bir keyif mi alıyordu? Müsvedde defterimde gerçekten müstehcenlik bulabileceğine inanmış mıydı, ya da bulabildiği herhangi bir şeyin kurallara aykırı olduğunu mu düşünmek istiyordu?</p>

  <p>“Müsvedde defterini getir.”</p>

  <p>Ben yeraltındaki sırama geri döndüm. Sessizlik titreşti ve Johnny’nin gözlerini benden kaçırdığını gördüm. Çoraplarımdan bir tanesi ayak bileğime inmişti. Sağ ayak bileğime. Müsvedde defterimin kapağı yoktu. İlk dört sayfa buruşmuştu, daha sonraki sayfalar daha düzgün ve temiz devam ediyordu. Defterin ilk sayfası kapak görevi gördüğü için oradaki çizimlerimin çoğu yıpranmıştı.</p>

  <p>“Ah!”</p>

  <p>Bayan Pringle teklifimi reddetti.</p>

  <p>“Ben ona dokunmayacağım, Mountjoy. Kürsünün üzerine bırak. Şimdi. Çevir sayfaları. Evet? Ne diyeceksin?”</p>

  <p>“Bayan.”</p>

  <p>Sayfaları çevirmeye başladığımda sınıf da beni büyük bir keyifle seyre koyulmuştu.</p>

  <p>İlk olarak aritmetik ve kriket sahasının üzerine silindir çeken bir at. Bazı yanlış yazılmış Fransızca fiiller ve bu fiillerin tekrar tekrar yazılmış halleri. Belediye binasının önündeki tartı makinesinin üzerinde bir yük arabası. Çizgiler. Ders sırasında arkadaşlarıma not yazmayı bırakmak zorundayım. Zorundayım - eski DH bulutlardan bir kulenin etrafından dönerek geliyor. Gramer sorularına cevaplar. Aritmetik. Latince. Bazı profiller. Bir manzara, çizilmemiş, not alınmış ve daha sonra kendi sembollerimle detaylandırılmış notlar. Zira bir kurşunkalem nasıl olur da kilometrelerce öteden görünen ve tepelerin etrafını sararak çıkan beyaz tebeşir yolun garip çekiciliğini yansıtabilir? Resmin tam ortasında duran ve ilk bakışta dikkati kendine çeken, sorunlu bir izleyicinin içinde kaybolabileceği bir ağaç ve küçük tepecikler karmaşası vardı. Burası eskiz halinde değil, aksine gayet özenle çizilmişti. Burası o derece bana özel bir sayfaydı ki çevirirken acele ettim.</p>

  <p>“Dur! Geri gel.”</p>

  <p>Bayan Pringle bakışlarını benden alıp manzaraya çevirdi, sonra yine bana döndürdü.</p>

  <p>“O sayfayı neden aceleyle geçtin, Mountjoy? Orada benim görmemi istemediğin bir şey mi var?”</p>

  <p>Sessizlik.</p>

  <p>Bayan Pringle manzaramı santim santim inceledi. İz süren av köpeklerine dönüşen arkadaşların yakıcı heyecanını ensemde hissediyordum.</p>

  <p>Bayan Pringle beyaz parmaklarından birini uzattı ve müsvedde defterinin kenarına hafif hafif vurmaya başladı, o vurdukça defter döndü ve benim tepeciklerimi, çayırlarımı, ormanlarımı ona tersten gösterdi. Bunu görünce eli birden kasıldı ve geri sıçradı. Ürpertici bir nefes aldı ve konuştu. Derinlerden gelen sesinde huşu, hararetli bir öfke, hiddet ve suçlama vardı.</p>

  <p>“Şimdi anlıyorum!”</p>

  <p>Yüzünü sınıfa döndü.</p>

  <p>“Benim güzel çiçeklerle dolu küçük bir bahçem vardı, çocuklar. Ben o bahçede çalışmayı çok severdim çünkü çiçekler çok hoş ve güzeldi. Ama aralarda yabani otların, sümüklüböceklerim, salyangozların, iğrenç sürüngenlerin de bulunduğunu bilmiyordum...”</p>

  <p>Sonra bana döndü ve aniden yükselen hiddetli sesiyle ruhumun içinde derin bir yarık açtı.</p>

  <p>“Pederin bundan haberdar olmasını sağlayacağım, Mountjoy. Ayrıca seni başöğretmene götürüyorum, hem de şimdi!”</p>

  <p>Ben kapının dışında elimde defterimle bekledim, o da başöğretmenin odasına girdi. İçeriden seslerini duyuyordum. Kısa bir görüşme yapıldı. Sonra dışarı çıktı, yanımdan hızla geçti ve başöğretmen beni sert bir sesle çağırdı.</p>

  <p>“Defteri bana ver.”</p>

  <p>Hiç şüphesiz kızgındı. Sanırım Bayan Pringle bizim karma bir okul olduğumuz ve bu tür şeylerin anında bastırılması gerektiği gibi lüzumsuz şeylere dikkat çekmişti. Belki de başöğretmen bir öğrenciye uzaklaştırma vermek zorunda kalacağını kabul etmişti.</p>

  <p>Defterin bütün sayfalarını gözden geçirdi, bir ara duraksadı, sonra tekrar gözden geçirdi. Daha sonra konuştuğunda sesindeki aksilik kaybolmuştu - daha doğrusu değişmişti; sanki zevahiri kurtarmak adına öfkesini biraz daha sürdürmesi gerektiğini biliyormuş gibi.</p>

  <p>“Evet, Mountjoy. Bayan Pringle’ın itiraz ettiği sayfa hangisi?”</p>

  <p>O bütün sayfalara itiraz eder gibi görünüyordu. Tüm bu olanlar kafamı karıştırmıştı. Cevap vermedim.</p>

  <p>Deftere yine baktı. Sesi biraz asabileşmişti.</p>

  <p>“Dinle şimdi, Mountjoy. O sayfa hangisi? Yoksa dışarıda beklerken o sayfayı yırttın mı?”</p>

  <p>Hayır anlamında kafamı salladım. Defterin dikili ortasını inceledi, kopuk sayfa olmadığını gördü. Sonra bana baktı.</p>

  <p>“Evet?”</p>

  <p>Sesim yerine geldi.</p>

  <p>“Şu sayfa, efendim, şuradaki.”</p>

  <p>Başöğretmen defterin üzerine eğildi. Manzaramı inceledi. Ortadaki karmaşık yer onun da dikkatini çekmişti. Gözü önce ileri kaydı, sonra tepeciklerin ve ağaçların arasındaki kâğıdın içine daldı. Daha sonra geri çekildiğinde alnında şaşkınlık ifadesi vardı. Bana baktı, sonra tekrar kâğıda baktı. Ve aniden Bayan Pringle’ın yaptığını yaptı... defteri ters çevirdi ve benim nefis kavisli tepeciklerim ve aralarından çıkan dallı budaklı ormanlarım baş aşağı geldi.</p>

  <p>Böylece benim şu anda kaos olarak adlandırabileceğim bir ortama giriş yapmış olduk. Ne olduğunu anlamamıştım ama acı ve şaşkınlıktan başka bir şey hissetmiyordum. Fakat bir erişkin ve bir başöğretmen olarak o bile bir şey anlamamıştı. İleri doğru bir adım atmış, atar atmaz da ayağının altındaki zemin kayıp gitmişti. Birdenbire bir şey fark etmiş ve o şey çözümü olmayan bir sürü sorunu da birlikte getirmişti. Ama başöğretmen akıllı bir adamdı ve böyle durumlarda ne yapılması gerektiğini bilirdi; yani hiçbir şey. Bir sürü şeyi apaçık belli eden yüzünü seyretmeme engel olmadı. Gördüklerinden çıkardığı sonuçları orada gördüm, ama paylaşamadım. Korkuyla karışık bir farkındalık gördüm, çözüm bulmak için çekilen zorluğu gördüm, hatta bir kahkaha tufanının başlamakta olduğunu dahi gördüm.</p>

  <p>Sonra gitti ve kısa bir süre pencereden dışarı baktı.</p>

  <p>“Bu müsvedde defterlerini size içine resim yapın diye vermediğimizi biliyorsun, değil mi, Mountjoy?”</p>

  <p>“Evet efendim.”</p>

  <p>“Bayan Pringle senin kurşunkalemle fazla vakit kaybetmenden hoşlanmıyor.”</p>

  <p>Buna verilecek bir cevap yoktu. Bekledim.</p>

  <p>“Bu sayfalar...”</p>

  <p>Sonra döndü ve defteri açıp resimlere işaret etti fakat o sırada bir şey dikkatini çekmişti. Sayfalardan birinde bir şekli ardı ardına defalarca çizmiştim. Bazılarında başarısız olmuştum ama bu çizdiğim suratlardan bir ya da ikisini önce detaylandırmış, sonra sadeleştirmiş ve tutkulu mesajım kalemimden aşağı indiğinde aldığım sonuçtan son derece memnun kalmıştım. Gözlüğünü alnına kaldırdı ve sayfayı yüzüne yaklaştırdı.</p>

  <p>“Bu Spragg’in resmi!”</p>

  <p>Bunun üzerine gözlerimden bir kaos indi. Islaktı, sıcaktı ve durduramıyordum.</p>

  <p>“Bak şimdi, bak bana!”</p>

  <p>Üstümde bir mendil arandım ama tabii ki yoktu. Ben de parlak renkli okul kepimi çıkartıp onu kullandım. Tekrar etrafı seçebildiğimde, başöğretmen bıyığını sıvazlıyor ve pes etmiş görünüyordu. Pencereden dışarı bakarak kendine biraz daha mola verdi. O esnada yavaş yavaş yüzümdeki ıslaklık kurudu.</p>

  <p>“Tamam, artık iyisin herhalde. Çizimlerini belli sınırların ötesine geçmeden yap. Bu müsvedde defteri de bende kalsın. Ve bil ki...”</p>

  <p>Uzun bir süre duraksadı.</p>

  <p>“Ve bil ki Bayan Pringle senin gerçekten iyiliğini istiyor. Sen de onu hoşnut etmeye çalış. Tamam mı?”</p>

  <p>“Peki efendim.”</p>

  <p>“Ve Bayan Pringle’a teneffüste onunla konuşmak istediğimi söyle. Tamam mı?”</p>

  <p>“Peki efendim.”</p>

  <p>“Artık git ve - hayır. Git şimdi. Doğruca sınıfına dön. Sana yeni bir müsvedde defteri verilmesini sağlayacağım.”</p>

  <p>Lekelenmiş yüzümle sınıfa geri döndüm ve mesajı Bayan Pringle’a ilettim. Bir elini havada emredercesine sallaması, bir de işaretparmağıyla yer göstermesi dışında beni tamamen yok saydı. Neden olduğunu hemen anladım. Yokluğum esnasında benim oturduğum sıra sınıfın bütününden ayrılıp uzağa taşınmıştı. Varlığımla diğer öğrencileri kirletmemem için en önde, duvara dayalı duruyordu. Sıramın içine çöktüm ve yapayalnız kaldım. İşte ben orada toplumdan çıkıp enseme vuran tenkit dalgalarını hissederek oturdum. O zamandan beri de umurumda değiller. O dönemin geri kalanında hep orada kaldım. Orada yalnız başıma otururken Stuart’larla tanıştım. Bayan Pringle’ın Getsemani’yle ilgili anlattıklarını yalnız başıma orada dinledim.</p>

  <p>Bugünlerde Bayan Pringle hakkında birçok şeyi daha iyi anlıyorum. Mihrabın başındaki papaz o zamanlar dini bütün, sevimli bir hanımı kucaklayabilecekken, varoştan çıkma, annesine insan demeye bin şahit isteyen bir çocuğu muhteşem konutuna alıp onunla birlikte yaşamayı tercih etmişti. Önce varlığımdan, sonra saflığımdan ve en sonunda da yeteneğimden nasıl rahatsız olmuş olabileceğini ancak şimdi anlıyorum. Ama küçük bir çocuğu çarmıha germeyi nasıl becermişti, diğer çocukların yanına yakışmadığı için onlardan uzak durması gerektiğini ona nasıl söylemişti, sonra da diğer çarmıha germe olayını, insanların acımasızlığı ve zalimliğine karşı duyduğu üzüntünün tüm kanıtlarını barındıran bir sesle nasıl anlatabilmişti? Ne derece nefret dolu olduğunu anlayabiliyorum ama buna rağmen cennetle arasındaki açıkça görülen o yakınlığı nasıl koruyabildiğini anlamıyorum.</p>

  <p class="center">*</p>

  <p>Ama o her şeyden bihaber ve kaotik ilk günümüzde biz hâlâ Musa’yla birlikteydik. Acı tüm benliğimi kaplamış olduğu için artık ona olan ilgim biraz azalmıştı.</p>

  <p>“Ve Musa’ya Tanrı’nın varlığını kanıtlayan bir işaret olarak bir çalılık alev alıp yanmaya başladı, ama yanıp kül olmadı.”</p>

  <p>Çan kulesinin tepesinden rahatlatıcı bir ses duyuldu. Hep birlikte sınıftan dışarı çıktık, ben çarmıha gerilmemden sonra yeniden insanların arasına kabul edilip edilmediğim konusunda pek emin değildim, o yüzden doğrudan temel fen bilgisi dersinin verildiği sınıfa gittim.</p>

  <p>Bay Shales, Nick Shales, Yaşlı Nick orada bizi bekliyordu. Derse başlamak için sabırsızlanıyordu. Koskoca kel kafasından ve kalın gözlüğünden ışık yansıyordu. Cüppesinin eteğiyle tahtayı temizlemiş, havada asılı duran beyaz bir toz sütununun içinde duruyordu. Deney masasının üzerinde bir bombeli cam duruyordu, masaya dayadığı ellerine tüm ağırlığını vermiş, sıraların arasından merdivenleri güçlükle tırmanmamızı seyrediyordu.</p>

  <p>Nick tanıdığım en iyi öğretmendi. Özel bir metodu vardı ve özellikle zeki bir adam görüntüsü vermiyordu; o bir doğa vizyonuna sahipti ve bu vizyonu başkalarına aktarmak için tutkulu bir arzu duyuyordu. Ayrıca, çocuklara da saygı gösteren biriydi. Bu sadece çocuk haklarına karşı lafta kalan bir saygı değildi, çünkü Nick zaten onların böyle bir hakkı olduğunu düşünmemişti. Ona göre çocuklar da diğerleri gibi birer insandı ve her birine saygıdan ayırt edilemeyecek şekilde ciddi özen gösterirdi. Sınıfta disiplini sağlar, ama bunu zorla kabul ettirme gereğini umursamazdı. Şimdi onun, bir gerçeğin ilginç yanlarını keşfetmek, göreni şaşırtmayı her zaman başaran ilgi çekici gerçekliği incelemek için kendisi dahil hepimizi sabırsızlıkla bekleyen o halini gözümün önüne getirebiliyorum.</p>

  <p>“Bunları defterinize not etseniz iyi olur, çünkü önce deneyeceğiz sonra da aksini kanıtlayacağız. Hazır mısınız? Buyurun o zaman. ‘Madde yaratılamaz ve yok edilemez.’”</p>

  <p>Söylediklerini uslu uslu defterimize yazdık. Nick konuşmaya başladı. Bizden maddenin yok edilebildiği ya da yaratılabildiği durumlara örnek vermemizi istedi.</p>

  <p>“Bir kabuğun içinde.”</p>

  <p>“Bir mum yanınca...”</p>

  <p>“Yemek yerken.”</p>

  <p>“Bir civciv yumurtadan çıkınca...”</p>

  <p>Ona hevesle örnekler verdik. Nick ise her defasında bilge bir tavırla kafasını salladı, ama hepsini bertaraf etti.</p>

  <p>Hiçbirimiz yan odadaki Bayan Pringle’ı ve onun derslerini düşünmüyorduk. Hep bir ağızdan bağırıp, yanan fakat kül olmayan bir çalılığın Nick’in mantıksal evreninin bize açıkladığı şekline ters düştüğünü söyleyebilirdik. Ama kimse çalılık hakkında tek kelime dahi etmedi. Bayan Pringle’ın sınıfından çıkıp diğerinin sınıfına girdiğimizde bir evrenden çıkıp diğerine girmiş gibi oluyorduk. Her iki evreni de kafamızda kolaylıkla tutuyorduk, çünkü insanoğlunun doğası itibarıyla ikisi de gerçek görünmüyordu. İki sistem de tutarlıydı - derinlerde yatan bir sezgi, evrenin o kadar kolay dize gelmediğini ve bizi her iki evrende de yaşamaktan alıkoyduğunu söylemiyor muydu bize? Bayan Pringle’ın dünyanın burada değil de, orada olduğunu göstermek için kullandığı canlı tasvirlerine rağmen.</p>

  <p>Nick’in dünyası da gerçek değildi. O da evreni kaplamıyordu; yaptığımız her bir küçük deneyin sonucu katlanıp çoğalarak tüm evreni doldurmuyordu. O bir çoğaltma deneyi, yaptığı zaman ise ilgiyle seyredip hayran kalıyorduk. Nick derslerinde yıldızların çekim gücünü tasvir ederken resimlerini de yapardı. O zaman, o dahil hepimizin içine fen bilgisi yerine şiir dolardı. Nick’in çıkardığı sonuçlar, ayak parmaklarının ucunda muhteşem bir aritmetik ve yıldız dansı yapıyorlardı, ama ne o ne de biz dönüp gökyüzüne bakıyorduk. Benim hayali kavramla tepemizde serili duran resmin arasındaki farkı kendi kendime görmem için aradan bir kuşak geçmesi gerekti. Nick ise gerçeklerden söz ettiğini sanıvordu.</p>

  <p>Cam fanusun içinde bir mum yandı. Su yükseldi ve daha önce oksijenin işgal ettiği boşluğu doldurdu. Mum eninde sonunda söndü ama sönmeden önce aydınlattığı evren öylesine düzen ve mantık doluydu ki, insanın ister istemez içinden “Tüm sorunların çözümü burada!” diye bağırmak geliyordu. Eğer sorunlar varsa, çözümleri de kendi içlerindedir. Evrenin içindeki sorunlar çözümsüz olsaydı, bu rasyonel bir evren olmazdı.</p>

  <p>İnsanlar oldukları şeyin işlevine inanırlar ve ne oldukları biraz da hayatta başlarına gelen olaylardır. Ama tüm o baskıya karşı isyanın içinde bazen bir yerlerden ortaya uranyum izotopundan bile daha ender bulunan patateslerin berrak tadı çıkar. Tabii ki Nick de patateslerin tadına aşinaydı, çünkü bencillikten uzak biriydi. Fakir bir ailenin içine doğmuş ve kendini geliştirme yolunda ölümle burun buruna gelmişti. Dolayısıyla bilgi, onun için en değerli şeydi. Cihaz alacak parası olmadığından deneylerinde teneke, eğik cam ve ebonit kullanırdı. Aynalı galvanometresi tam bir hassasiyet şaheseriydi ve bir seferinde Nick bizim için cam tüp içinde tutsak bir kelebek gibi görünen kutup ışıkları üretmişti. O bizden birer teknisyen yaratmak peşinde değildi, sadece çevremizdeki dünyayı kavramamızı istiyordu. Onun kozmosunda ruhaniliğe yer yoktu ve bunun sonucunda kozmos ona muazzam bir muziplik yaptı. Nick’e bir insan sevgisi, özgecilik, bir nezaket ve adalet duygusu vererek onu tüm insanların sığınacağı bir liman haline getirdi; aynı zamanda bu ona rasyonel evrenin temel ilkeleri hakkında vaaz verme olanağı sağladı, ama çocuklar bunun hiç farkına varmadı. Teneffüs başladığında dahi sınıftan uzaklaşamıyor, çünkü kalabalık bir çocuk grubu onun kirli cüppesinin etrafına toplanıp ona sorular soruyor, onu gözlemliyor ya da mantıksız ve irrasyonel herhangi bir sebepten dolayı ona yakın olmak istiyorlardı. O da sabırla sorulara cevap verir, cevabı bilmediği zaman bilmediğini rahatlıkla söyler, karşısında duran yaratığa kendisiyle aynı önem ve konumdaymış gibi ilgi gösterirdi. Nick de benim gibi bir gecekondu mahallesinden çıkmıştı, ama bunu kendi aklıyla ve kendi isteğiyle yapmıştı. Onu kimse elinden tutup kaldırmamıştı; o kendisi ayağa kalkmıştı, kısa boyu ise yıllarca yarı aç yaşamanın ve aşırı çalışmanın ona bıraktığı miras olmuştu. Nick bir sosyalistti ve olayların heyecanını bizzat yaşamıştı; fakat onun sosyalizmi de doğa felsefesi gibiydi; mantıklı, kibar ve şaşırtıcı derecede güzeldi. Yeni bir dünya hayal ediyordu; kendisinin daha az çalışıp daha çok para kazanacağı bir dünya değil, taşrada yetişen çocukların Eton kadar iyi okullara gideceği bir dünya. Yeryüzündeki bütün ödüllerin bize ve tüm insanlığa bahşedilmesini istiyordu. Şimdi Britanya İmparatorluğu dağıldı ve ben bazen sıcak ülkelerden birinden gelen, kendi iddialarında haklı çıkarak kendi özgürlüklerini kazanmanın gururunu taşıyan insanlarla karşılaşıyorum ve o zaman Nick’i düşünüyorum; ona kalsa daha altmış yıl öncesinden herkesi kendi hayatı pahasına özgür bırakırdı. Öte yandan herhangi bir malı mülkü yoktu; içki ya da sigara içmezdi, arabası da yoktu. Gördüğüm kadarıyla eskimiş ince yünlü mavi birtakım elbise ve asidin aşındırıp file haline getirdiği siyah bir cüppe dışında herhangi bir şeye sahip değildi. Yaratılışın ardındaki ruhu inkâr ediyordu; çünkü göze en zor görülen, en yakında durandır.</p>

  <p>Bu iki insan, Nick Shales ve Rowena Pringle, hatıralarımda giderek daha büyük bir yer kaplıyorlar. Benimkisi onlara karşı duyduğum bir sorumluluk; onlar ise benim kendi şeklimi bulmamda etkisi olmuş ve yetişmemde rol oynamış insanlar. Onları anlamadan kendimi anlayamam. Çünkü onları o kadar çok düşündüm ki artık haklarında o zaman bilmediğim birçok şey biliyorum. Bayan Pringle’ın Nick Shales’den nefret ettiğini her zaman biliyordum, ama bu nefretin sebebini şimdi çözdüm; ben Bayan Pringle’a çok benzediğimden sebebini şimdi biliyorum. O Nick’ten nefret ediyordu, çünkü Nick için iyi insan olmak çok kolaydı. Fakat o temiz parmaklı aşırı saygın kadın öğretmen, gizli tutkuları ve ihtiraslarıyla kendini yiyip bitiriyordu. Onun bunun üzerine ne tür barajlar kurarsa kursun, kendi doğasının huysuz ve zapt edilemez sel baskınları patlayıp dışarı fırlıyordu. Acaba bana her eziyet edişinde bu yaptığından dolayı kendinden nefret edip çaresizliğe düşerek kendisine de işkence ediyor muydu? Rasyonalist Nick’in bir azizmiş gibi peşinden giden çocukları görünce kim bilir nasıl bir acıyla kıvranmıştı! Bir dizi kalın kafalı dalkavuk kız öğrencinin ve olmasa da olacak birkaç rahip yardımcısının dışında hiç kimse ondan hoşlanmıyordu. Belki tesadüfen koruduğu bekâretinin ne derece uyduruk bir meziyet olduğunu az çok fark etmiş ve belki de bazen gri bir ışıkta, yumurtadan önce var olan ilk kuşun huzurunda kendisini aynada gördüğü gibi görmüş ve değişmeye gücünün yetmeyeceğini anlamıştı. Halbuki rasyonalist ve ateist Nick için her şey mümkündü.</p>

  <p>O derste Nick’e ihtiyacım vardı, ama ders vermesi için değil, sadece orada olması için. Sanırım benim gözyaşlarıyla lekelenmiş suratım dikkatini çekmişti ve bu da onun olağan hatasını tekrarlamasına ve yine birine yanlış nedenle yardımcı olmasına sebep olmuştu. Galiba benim papazın konutunda yaşıyor olmamla, herkesin bildiği ve neredeyse açıkça teşhir edilmekte olan gayrimeşruluğum arasındaki tezadın başıma kakıldığını düşünmüştü. Dolayısıyla diğer öğrenciler gittikten sonra benim sınıfta kalıp cihazları toplarken ona yardım etmemi istedi.</p>

  <p>Ama yalnız kaldığımızda ona hiçbir şey söyleyemedim. Olup biteni açıklamayı beceremiyordum. O yüzden benim yerime Nick konuştu. Tahtayı kirli cüppesiyle bir kez daha temizledi ve notlarını kürsünün içine kaldırdı.</p>

  <p>“Bana gösterebileceğin başka çizimlerin var mı, küçük Mountjoy?”</p>

  <p>“Evet efendim.”</p>

  <p>“Senin çizimlerinin beğendiğim tarafı, ne olmaları gerekiyorlarsa ona benzemeleri.”</p>

  <p>“Evet efendim.”</p>

  <p>“Suratlar. Surat çizmeyi nasıl başarıyorsun? Bir manzaranın yeniden düzenlenmesi gerekebilir, bunu anlıyorum; fakat bir yüz çizdiğinde o yüzün birine benzemesi gerekiyor. Fotoğraf çeksen daha iyi olmaz mı?”</p>

  <p>“Sanırım olur, efendim.”</p>

  <p>“İyi o zaman!”</p>

  <p>“Ama benim fotoğraf makinem yok, efendim.”</p>

  <p>“Tabii. Anlıyorum.”</p>

  <p>Cihazları yerine kaldırma işini bitirmiştik. Nick döndü ve yüksek taburesinin üzerine tüneyip oturdu, ben de onun yakınında, bir elimi uygulama masasına dayamış, ayakta duruyordum. Hiçbir şey söylemedi; fakat bu sessizliğinde beni ve benim tüm hallerimi sakince bir kabul ediş vardı. Gözlüğünü çıkardı, temizledi, tekrar taktı ve pencereden dışarı baktı. Ufuk çizgisinin üzerinde zengin bulut kümeleri görülüyordu, onlar hakkında bana bir şeyler anlatmaya başladı. Fırtına bulutları ve içinde enerji biriken örs şeklinde boşluklar vardı. Bu defa benim daha iyi anlamam için özelden genele giderek anlattı. Kuzey kutbunun havası çok uzun ve yavaş geçen bir zaman zarfında muhteşem bir dans halini aldı. Anlatmayı bitirdiğinde yan yana duruyor; eşit insanlar gibi konuya birlikte kafa yoruyorduk.</p>

  <p>“İnsanların acımasız olabileceğini düşünmezsin. Böyle bir dünyada buna vakit ayıramıyor olmaları lazım. Savaşlar, zulümler, sömürüler - yani, Sammy, görmek gereken o kadar çok şey var ki, benim incelemem ve senin de resmini yapman için o kadar çok malzeme var ki, böyle bak olaya. Eğer bunların hepsini bir, atıyorum, bir milyonerin elinden alsan, gökyüzünü ya da denizi bir an bile görebilmek uğruna tüm parasını verirdi...”</p>

  <p>Gülüyor ve ona cevaben başımı sallıyordum; çünkü bu ikimiz için de o kadar aşikârdı ki diğerlerinin görememesi çok şaşırtıcıydı.</p>

  <p>“...Hatırlıyorum, ben bir gezegenin eşit alanları eşit zamanlarda katettiğini ilk öğrendiğim zaman... sanki artık ordular savaşmaya son verir gibi gelmişti bana... yani demek istediğim... o zamanlar sen yaşlardaydım herhalde... savaşmanın ne kadar anlamsız bir vakit kaybı olduğunu anlayacaklarını düşünmüştüm...”</p>

  <p>“Anladılar mı efendim? Gerçekten anladılar mı?”</p>

  <p>“Kim?”</p>

  <p>“Ordular.”</p>

  <p>Yavaş yavaş erişkin ve çocuk arasındaki fark tekrar kendini belli etmeye başlamıştı.</p>

  <p>“Hayır. Anlamadılar. Ne yazık ki anlayamadılar. Eğer o tür işler yaparsan o cins bir hayvan olur çıkarsın. Evren mükemmel derecede hatasız ve kesin, Sammy. Hem parana hem ekmeğine sahip olamazsın. Enerjinin korunumu kanunu hem zihinsel hem de fiziksel açıdan geçerlidir.”</p>

  <p>“Ama, efendim...”</p>

  <p>“Ne?”</p>

  <p>Aklım ermeye başlamıştı. Nick’in kanunu bana bulaşmıştı. Her zaman her yerde geçerli olduğunu anlamaya başladım. İçimin rahatlığı dışarı taştı. Yanan çalılık direndi ve ben aniden nasıl bir çelişki yaşadığımızı anlamış oldum. Bu benim için öylesine önemli bir andı ki o anı tamamen inceleyip kavramam lazım. Zira zamanın gerisinde kalan bir anda, iki dünya yan yana var oluyordu. İçine doğmuş olduğum mucizevi dünya beni büyük bir kuvvetle kendine doğru çekti. Alev alan çalılıktan, kayadan çıkan sudan, gözlere sürülen tükürükten vazgeçmek, kendi vücudumun karanlık, içedönük ve yararlı bir parçasından vazgeçmek gibiydi. Ama o esnada çalılığın içinde Bayan Pringle’ın şişman ve çilli yüzünün bana baktığını gördüm. Öteki dünya, sakin ve mantıklı olan dünya ise Nick Shales’in iyi niyetli ve cana yakın yüzünü ağırlıyordu. Ben mantıklı seçeneklerin denenme şansı olmadığını düşünüyorum. Benim çocuk aklımın iyi ve kötü periler arasında benim adıma bir karar vermiş olduğuna inanıyorum. Bayan Pringle verdiği dersleri berbat etmişti. İkna etmek konusunda başarısızdı ama bunun sebebi anlattıklarıyla değil, kim olduğuyla ilgiliydi. Nick beni kendi doğal bilimsel evrenine inandırmıştı ve bunu anlattıklarıyla değil, kişiliğiyle başarmıştı. Bir an için evrenin iki resmi arasında duraksadım; sonra suyun kıpırtısı yanan çalılığın üzerinden geçti ve ben arkadaşıma doğru koştum. O an arkamdan bir kapı kapandı. O kapıyı Musa ve Yehova’nın üzerine vurup kapattım. Bir daha asla o kapıyı çalmayacaktım, ta ki bir Nazi esir kampında duyduğum dehşet ve ümitsizlikten yarı delirmiş halde onun karşısında yere yığıldığım zamana kadar.</p>

  <p>Burada mı?</p>

  <p>Burada değil.</p>
</body>
</html>