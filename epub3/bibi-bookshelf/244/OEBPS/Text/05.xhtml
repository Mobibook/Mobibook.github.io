<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>5</h1>

  <p>Aslına bakılırsa bu “belki”, çağımızı temsil ediyor olabilirdi. Zira hiçbir şeyden emin değildik. Bu durumda “Belki” diyen kişi Beatrice değil, ben olmalıydım. Ben partinin peşinden giderek sesimi yükselttikçe, içimdeki ses de aptallık etmemem gerektiğini, hiç kimsenin hiçbir şeyden emin olamayacağını söylüyordu. Diz boyu gölgeler içinde bocalayarak bata çıka ilerleyen bu yaşam, göreliydi. Demek ki ben Beatrice’ten gelen “Belki”yi “Evet” olarak kabul edebilirdim.</p>

  <p>Keyifli cinsellikten başka hiçbir şeyin gerçekliğinden emin olamayan genç bir adam; eğer yaşamın olumlu bir yanı varsa, onun da bu yadsınamaz haz olduğundan emin. Haz ister ürkütücü bulunsun, ister ayıplansın, ister yüceltilsin - onun varlığını hiç kimse inkâr edemezdi. Sanata -ve tüm insanlık bilgisinin kaynakları elinin altında olmasına rağmen her şeyi bilmek için zaman dışında her şeye sahip olan gençliğe- gelince, o kalın ve hiç okunmayan ders kitaplarında sanatın kökeninde cinselliğin yattığı yazmıyor muydu? Bunca zeki insan bunun böyle olduğunu söylemiş ve üstelik böyle davranmışsa, kesinlikle böyle olması gerekmez miydi? Öyleyse bu iç gıcıklayıcı haz, iki kişi arasında paylaşılan ya da kendi kendine gelen bu küçük ölüm ne yersiz ne de günahtı; sadece bize hangi sahte tapınak kaldıysa, onun mihrabıydı. Ama bizzat bir tecrübe değerlendirmesi olarak derinlerde bir yerde, eğer her şey bundan ibaretse, bunun dünyaya gelmek için ve büyürken duyulan tüm o utanç ve hayal kırıklıkları için pek düşük bir bedel olduğu düşüncesi de yatıyordu. Ama ben yine de Beatrice’i artık cinsellik yörüngesine oturtmuştum. Onun bile artık evlilik ve cinsel ilişkinin birbiri ile bağlantısız olmadığını anlaması gerekiyordu. Bu düşünce karşısında bacaklarım güçsüz düştü, içime dolan sıcak nefes ciğerlerimi sıkıştırdı.</p>

  <p>“Sammy! Hayır!”</p>

  <p>O “belki”ye verebileceğim tek cevap olarak ona sımsıkı sarılmaya çalıştım - fakat o bana pek yardımcı olmadı. O anda sanki aşk, seks ve tutku bir hastalıkmış gibi titremeye başladığımı gayet net hatırlıyorum. Düğmeme basılmış gibi tepeden tırnağa hiç durmadan titriyordum. Orada, kış güneşinin altında, yağmur damlalarının ve paslanmış yaprakların arasında dikilip hiç durmayacakmış gibi sürekli titredim ve o anda içimden ne istediğini bilmeyen bir hüzün çıktı; zira tapınma ihtiyacı benim doğamın bir parçasıdır, ama bu hiçbir ders kitabında yazmıyor, seçtiğim insanların hiçbirinin davranış şekline benzemiyordu, dolayısıyla ben de onu farkında olmadan fırlatıp atmıştım üzerimden. Bu nedenle bu hüznün hiçbir anlamı yoktu; bu gülünç, erkek gibi davranmayan, titrek yaratığın gözlerinden çıkmış ve Beatrice’i korkutmuştu. Evlenmeye talip olan ve kabul gören birinin titremeye ve ağlamaya başladığı hangi kitapta yazıyordu? Belki de Beatrice’in karakterinin daha onurlu ve ahlaklı yanı ya da sağduyusu dayatılan bu yükümlülüğü hemen orada iade edecekti ama ben hemen sırtımı ona döndüm ve duygularımı bastırmak için dramatik bir gayret gösterdim. Bu klişe bir davranıştı, dolayısıyla korkutucu değildi. Titremem geçtikten sonra birden bu uzun yolun sonunun burada başladığını kavramak beni altüst etti. Bir gün, hayal değil de gerçek bir gün onun tatlı vücuduna sahip olacaktım. Şüphe ve kıskançlığın ötesinde güvenli bir şekilde benim olacaktı.</p>

  <p>Tekrar ona döndüm ve duyduğum dayanılmaz heyecanla gevezelik etmeye başladım. Onu patikadan aşağı doğru indirirken, bir taraftan da konuşup gülüyordum; o ise sessiz ve şaşkındı. Bu tepkilerimin ona ne derece sıra dışı görünmüş olabileceğini ancak şimdi anlayabiliyorum, ama o zaman bana kendim kadar doğal geliyorlardı. Şu anda delirmeyle sonuçlanmış olabileceğini hissettiğim bir dengesizlik yaşamıştım ve belki o da o zaman öyle hissetmişti. Ama benim için eski yaralar yok oluyordu. Takipçinin nefreti, minnettarlığının içinde kayboldu. Fazla ateşli duyguların içime kazıdığı yanıklar silinip gidiyordu; çözülmeye başlamıştım, sevincin garip biçimde kendini göstermeden üzerinde dans ettiği yüreğin derinliklerindeki huzurun tadını çıkarıyordum.</p>

  <p>O zamanlar beni sevdiğini bir an bile düşünmüyorum. Ona bakarsan, zihnini birisiyle sürekli meşgul tutmayı ve ona bağımlı yaşamayı gerçekten bilen kaç kişi var ki. Beatrice daha çok örf ve âdetlerle ilgiliydi. O sıralarda çok meşguldü ve belki de ben onun öğretmen okulundaki yaşamında gölge bir yardımcı konumundaydım; bana faydalı olduğunu hissettiği için daha kolay kabul edebildiği bir yardımcı. Eğer evlilik işini düşünecekse bu üniversiteyi bitirdikten çok sonra olacak, tabiri caizse filmin sonunda gerçekleşecekti; onun için evlilik, sona oldukça yakın bir altın ışıltıydı. Benimse belli düşüncelerim ve bir amacım vardı.</p>

  <p>O zamanki utangaçlığıma ve cehaletime hayret ediyorum. Bütün o tutkulu yatak hayallerime rağmen, başlangıçta onu öpmeye zar zor cesaret etmiş, birtakım çekingen girişimlerde bulunmuştum. Tabii o bunları hemen savuşturmuş ve böylece asıl mesele ve yıllarca beklemenin imkânsızlığı gündeme gelmişti.</p>

  <p>“Kızlar öyle hissetmezler.”</p>

  <p>“Ama ben kız değilim!”</p>

  <p>Gerçekten de değildim. Kendimi hiç o derece heteroseksüel hissetmemiştim. Ama o bir kızdı, duygularını ve fiziksel tepkilerini bir rahibe gibi içinde saklıyordu. Kendisi de saklanıyordu zaten. Kaç kez kapısını çaldım, sonra da çekiçle vurdum ama o her defasında içeride kitli kaldı. Birbirimizi görmeye, öpüşmeye, seneler sonra yapacağımız evliliği planlamaya devam ediyorduk. Ona bir yüzük aldım; o da kendisini başarı kazanmış bir yetişkin gibi hissetti. Bir elimi nazikçe ve giysisinin üstünde kalmak koşuluyla sol göğsünün üzerine koyabiliyordum. Bu noktadan sonra çok olumlu davranmaya başlamıştı. Ama onun tepkilerini yönlendiren düşünce silsilesini asla takip edemiyordum. Belki de ortada herhangi bir düşünce filan yoktu, sadece tepkiler vardı. Böyle yanıp tutuşmaktansa evlenmek daha iyidir. Aziz Pavlus ile fikirlerimiz nasıl da uyuşuyordu! Ama evlenemedik. O yüzden de onun dudaklarının soğuk kenarını öptüm, gizlediği meme ucunun üzerine elimi koydum ve bir çıra gibi yandım.</p>

  <p>Bir ev sahibesinin bana göstermesi gereken ilgiden feragat ederek kendime bir bekâr odası buldum. Odayı Beatrice’i baştan çıkaracak şekilde döşedim, çünkü o olmasaydı içerisi çok kasvetli olacaktı.</p>

  <p>Filmlerde gördüğüm sahneler haricinde örnek alabileceğim bir şey yoktu ve bunlar da benim taklit edebileceğim şeyler değildi. Beatrice’i lükse boğamazdım, kulağına yaklaşıp içini titretecek bir Çingene kemancı da tanımıyordum. Birbirlerine yapıştırılmadıkları ya da üst üste çıkmadıkları sürece iki kişiye dar gelecek olan çekyatı, kahverengi lambrileri ve pembe abajur şapkası ile bu oda bana pek de yardımcı olmuyordu. Tabii ki Van Gogh’un ayçiçekleri de göze çarpıyordu ama zaten Londra’da onların bulunmadığı tek bir bekâr odası yoktu. Gerçek şu ki, yoksulluğumuzdan başka Beatrice’i oraya çekebilecek hiçbir şey yoktu. Çekyatta oturmak bir kafede kahve içmekten daha ucuzdu; kırlara çıkıp gezmekten bile daha ucuzdu, çünkü oraya giden yolu şehrin dumanından kaçmak için ya tren ya da otobüsle aşmak zorundaydınız. Ve nihayet onu oraya götürmeyi başardığım zaman, ben hangi nedenle götürdüğümü bildiğim halde, o rahatlıkla bunun ekonomik sebeplerden dolayı olduğunu ve övgüye değer bir iş yaptığımı düşünebilirdi.</p>

  <p>Bir gün odaya geldi ve aramızda muazzam boş ve sessiz geçişler yaşandı. Aslında içeri girer girmez çekiciliğime kapılmış olmaması, benim kurduğum ateşli fantezilere çok aykırı düşmüştü. O sırf orada bulunarak beni çılgına çeviriyor, fakat ben onun sessizlik girdabını aşamıyordum. Kanepeye oturdu, dirseklerini dizlerine dayadı, çenesini iki avucunun arasına aldı ve sakin sakin boşluğa baktı. Bazen onun önüne geçip çömeliyor ve bakışlarını kesiyordum.</p>

  <p>“Ne düşünüyorsun?”</p>

  <p>Hafifçe tebessüm etti ve başını iki yana salladı. Orada daha uzun süre çömelip kalsaydım, ayağa kalkacak ve yine benden ötede bir yerlere bakacaktı. Bu bir sıkıntı ifadesine benziyordu ama yaşam süreciyle ilgili garip ve el değmemiş bir içeriği de vardı. Kendini huzurlu hissediyordu. Şapeli tüm vaatleriyle birlikte geride bırakmıştı ve şu anda güzel vücudunun içinde oturmanın keyfini çıkarıyordu. Hiç kimse ona kendi tatlı hararetinin ve pürüzsüzlüğünün keyfini sükûnetle ve bencilce çıkarmanın bir günah olduğunu söylememişti; daha ziyade bunun bir meziyet ve saygınlık olduğu anlatılmıştı. Şimdi anlıyorum ki ondaki rahibe saflığı, başkalarının yaşadığı derin ve çamurlu havuzdan uysalca bir kaçınma şekliydi. Benim yaşadığım havuz. Ona havuzdan el salladım, o da benim halime acıdı. Ama bunların hepsi de halledilmiş, bitmiş meselelerdi, öyle değil mi? O benimle evlenecekti. Zaten bütün iyi niyetli erkekler de bunu isterdi; böylece çift altın renkli sisin içinde kaybolur ve bütün çılgınlıklar durulurdu.</p>

  <p>“Ne düşünüyorsun?”</p>

  <p>“Şunu bunu.”</p>

  <p>“Bizimle ilgili mi?”</p>

  <p>“Belki.”</p>

  <p>Pencereden görünen uzun yol giderek kışın karanlığına gömülüyordu. Gökte bir işaret belirdi, kırmızı sözcüklerin oluşturduğu bir dörtgen ve onları kovalayan sarı bir çizgi oluştu; bir mil boyunca sokak lambaları birdenbire uyanmış gibi yanmaya ve kıpırdaşarak mat bir sarıya dönmeye başladı. Fazla zaman kalmamıştı.</p>

  <p>“Ne düşünüyorsun?”</p>

  <p>Zaman dolunca ayağa kalkacak, onu nazikçe kucaklamama izin verecek, dengeli ve kadınsı bir edayla, el değmemiş olarak çıkıp gidecekti.</p>

  <p>Ne düşünüyordu acaba? O hâlâ beni şaşkına çeviriyor ve hâlâ içini göstermiyor. Ateşin yanında duran bir kedi yavrusu gibi kendisiyle kalmaktan masumca bir keyif alsa da, mutlaka ona da ulaşabilen birisi, ben değilsem bile belki bir kız arkadaşı olmuş olmalıydı. Acaba kendi çocukları onu erişilebilir bulacaklar mıydı? Onunla geçecek bir ömür önce bir şeffaflık yaratıp, sonra da o şeffaflığın içinde ruhunun karmaşık yanlarını gösterecek miydi?</p>

  <p>Yine de odama alışmıştı; ben artık oraya bizim odamız diyordum. Beatrice’e yaklaşmak için mantıklı ve kurnazca cümleler üretmeye başlamıştım. Utangaçlığımızı silmeye çalıştım, yüzümü saçlarına gömdüm, ona yalvardım - çekyatın darlığına ilişkin espriyi düşünmeden benimle yatması için yalvardım. Tabii ki yatmadı, ben de o zaman diğer bir kozu ileri sürdüm. Benimle hemen evlenmeliydi. Varsın gizli olsundu...</p>

  <p>Fakat o istemiyordu. Bu kız ne yapmaya çalışıyordu? Ne istiyordu? Bana dayanıklılık aşılamaktan başka bir şey yapıyor muydu? ileride dahi olsa, benimle evlenmeye niyeti var mıydı?</p>

  <p>“Evlen benimle. Şimdi!”</p>

  <p>“Ama bunu yapamayız!”</p>

  <p>“Neden yapamayalım?”</p>

  <p>Paramız yoktu. Ayrıca evlenmemesi gerekiyordu çünkü bir çeşit sözleşme imzalamıştı. Onu bozmak doğru olmazdı.</p>

  <p>Zavallı kız bunu söylemekle elime koz vermişti.</p>

  <p>“O zaman yat benimle...”</p>

  <p>“Olmaz.”</p>

  <p>“Olur. Neden olmasın?”</p>

  <p>“Olmaz...”</p>

  <p>“Neden olmaz? Sen bir erkeğin ne olduğunu biliyorsun -beklemem gerekiyor- sırf sen kendini suratsız bir başöğretmene dönüştürmek için lanet olası bir sözleşme imzaladın diye benim ıstırap çekmem mi gerekiyor?”</p>

  <p>“Lütfen, Sammy...”</p>

  <p>“Seni seviyorum.”</p>

  <p>“Bırak gideyim.”</p>

  <p>“Anlamıyor musun? Seni seviyorum. Sen de beni seviyorsun. Senin bana kendi isteğinle gelmen lazım, senin bütün güzelliğini paylaşmalıyız - neden beni kendinden uzaklaştırıyorsun? Beni sevmiyor musun? Beni sevdiğini sanıyordum!”</p>

  <p>“Öyle.”</p>

  <p>“Söyle o zaman.”</p>

  <p>“Seni seviyorum.”</p>

  <p>Yine de benimle yatmıyordu. Dar yatağın kenarında oturup saçma bir şekilde güreşiyorduk; bu aptallıktan başka bir şey değildi. Bir süre sonra içimdeki arzular dahi bu olup bitenden sıkılıyordu; biz de o zaman yan yana oturuyorduk ve ben aniden bir sergi ya da yaptığım bir resim hakkında konuşmaya başlıyordum. Bazen on beş dakika önce kestiğim konuşmaya kaldığı yerden devam ediyordum - öyle bir monoloğa konuşma denirse tabii.</p>

  <p>Beatrice benim yegâne rakibime aitti. Dolayısıyla vücudu da ona ait değildi ki bana versin. O bunu düşünüyor, bu doğrultuda hareket ediyordu. Henüz evlenmeyi aklımızdan bile geçiremezdik. Yine de zaman zaman odama geliyor, yatağın kenarında benimle birlikte oturuyordu. Bunu neden yapıyordu? Zevke duyduğu merak içinde mi kalmıştı, cesaret edebildiği kadar heyecan mı duymak istiyordu, neydi?</p>

  <p>“Delireceğim.”</p>

  <p>Her noktası dokunulduğunda geri çekilebilen, çok hareketli bir vücudu vardı; fakat o yakışıksız yorumu ortaya attığım anda kollarımın arasında kaskatı kesildi.</p>

  <p>“Bir daha asla böyle bir şey söyleme, Sammy.”</p>

  <p>“Delireceğim, bak ciddiyim!”</p>

  <p>“Deme öyle!”</p>

  <p>Delilik o günlerde pek revaçta değildi. İnsanlar dengesiz ya da şizo olduklarından keyifle söz etmezlerdi. Ama ben diğer birçok konuda olduğu gibi bunda da erken davrandığımı söyleyebilirim. Bugün bir kızın sempatik bulacağı bir yorum, o günlerde Beatrice’i korkutuyordu. Ve bu da bana istediğim aracı sağlamış oldu.</p>

  <p>“Galiba ben gerçekten deliyim, biraz...”</p>

  <p>İnsanoğlu özgürlüğünü kaybettiği zaman acımasızlık sarmalının sonu yoktur. Bunu yapmam şart, şart, şart. Dediklerine göre cehennemdeki lanetliler yaşayan masum insanlara hastalıkla işkence ederlermiş. Ama şimdi biliyorum ki yaşam bu ortaçağa özgü masum kavram yanılgısından çok daha korkunç. Biz birbirimize şimdi ve burada işkence etmeye zorlanıyoruz. Birer robota dönüştüğümüzü seyredebiliyoruz; yabancılaşmış kollarımız sevdiğimiz insanlara doğru ihtiras aletlerini kaldırırken hissettiğimiz tek şey dehşet. Özgürlüklerini kaybedenler, kimin kime işkence ettiğini unutana dek göz göre göre buna devam etmeye zorlandıklarını seyredebilirler mi? Beni de ona çeken işte bu saplantıydı.</p>

  <p>Ama tabii ki korkusunu yendikten sonra sevişecektik ve böylece birbirimize sıkı sıkıya bağlanacaktık; işte o zaman güneşli geleceğimizin parıltısı sonsuza dek sürecekti.</p>

  <p>Deliliğim Wagner tarzı bir delilikti. Karanlık gecelerde beni dışarı çıkartıyor ve alçak tepelerin yamaçlarında koşturuyordu. Bir pelerinim eksikti.</p>

  <p>Kapıcıyla içeri bir mesaj gönderdim. Bay Mountjoy, Bayan Ifor’la konuşmak ister.</p>

  <p>“Sammy!”</p>

  <p>Sabah saat sekize çeyrek vardı.</p>

  <p>“Seni görmek zorundaydım. Gerçek olduğundan emin olmak için.”</p>

  <p>“Ama bu saatte buraya nasıl gelebildin?”</p>

  <p>“Seni görmek istedim.”</p>

  <p>“Ama nasıl...”</p>

  <p>“Seni görmek... ha onu mu sordun? Bütün gece yürüdüm.”</p>

  <p>“Ama...”</p>

  <p>“Sen benim akıl sağlığımsın, Beatrice. Gelip seni görmeye mecburdum. Ama şimdi her şey yolunda.”</p>

  <p>“Geç kalacaksın, Sammy, gitmen lazım. Sen iyi misin?”</p>

  <p>Dayanılmaz bir istek ve tereddüt iç içe; ağlamama az kaldı. Delilik nedir ki zaten? Deli taklidi yapan bir adam aynı anda akıllı olduğunu iddia edebilir mi?</p>

  <p>Artık sadece dayanılmaz bir istek kaldı; ağlıyorum.</p>

  <p>“Bunu yapmak zorundayım. Neden bilmiyorum. Ama mecburum.”</p>

  <p>“Bak, Sammy... burada böyle olmaz... Seninle otobüs durağına kadar geleyim. Haydi. Hangi numaraya bineceğini biliyor musun? Eve git ve hemen yatağına gir, tamam mı?”</p>

  <p>“Beni terk etmeyecek misin?”</p>

  <p>“Bak... canım!”</p>

  <p>“O zaman ilk fırsatta gel... ama ilk fırsatta...”</p>

  <p>“Tamam, söz.”</p>

  <p>Otobüsün üstü yolun yarısı boyunca dallara çarpıp durdu. Titriyordum, rol yapmaya gerek kalmaksızın kendiliğimden titriyordum. Bir taraftan da sarhoş bir adam gibi homurdanıyordum.</p>

  <p>“Anlamıyorum. Hiçbir şey bilmiyorum. Aklımı oynattım. Ben buna mecburum. Mecburum. Yaşam bana fazla geliyor. Pişmanlık duyabilirim ya da kendimi öldürebilirim. Benim hayatımın bir böcek gibi yavaş yavaş ilerlemekten başka bir anlamı olmayacak mı? Bir böcek gibi sürekli sürünüp kaçacak mıyım? Uzaklara da gidebilirim. Gidebilir miyim? Mümkün mü bu sahiden? Belki de denizleri aşıp boyalı duvarların beni beklediği yerlere gidebilirim. Ama bu mecburiyet beni buraya mıhlıyor.”</p>

  <p>Göğüs kasları gerilir, bilek kasları dışarı fırlar ve kalp daha hızlı çarpmaya başlar, ta ki genişleyen kırmızı dokular havayı emip bitirene kadar; o zaman anlarsın ki yeniden nefes alman lazım; çünkü dayanılmaz istek her ne kadar acımasız olsa da, bir adam onun fiziki reflekslerini ele geçirmesine izin vermek zorunda değildir, hayır, tabii ki duygusal olarak ıstırap çekebilir ama havasızlıktan boğulmak zorunda değildir -işte böyle- işte şimdi sırtımdaki yükü bir nefeste attım.</p>

  <p>Bana geldiğinde gayet yumuşak başlı ama aynı zamanda otoriter görünüyordu; düzenli yemek yemem hususunda gayet ciddiydi, vesaire. Çok tatlıydı. Sadece iffeti için savaştı. Çünkü o benim akıl sağlığımdı. Bunun herhangi bir sonucu olmayacağına dair onu nefesim yettiği kadar ikna etmeye çalışmıştım, ama yine de doğacak bütün sonuçları göze alacaktım, değil mi? Ve sonra, dört yılın ateşi Beatrice, yatağa uysalca uzandı, gözlerini kapattı ve bir elini sıkıp yumruk yaparak alnının üzerine kahramanca yerleştirdi, sanki az sonra tifo aşısı olacakmış gibi.</p>

  <p>Ya Sammy? Ona ne oldu?</p>

  <p>Sammy’nin hiçbir sonuca katlanması gerekmedi, çünkü ortada sonuç doğuracak herhangi bir sebep yoktu.</p>

  <p>O tam olarak neyin peşindeydi? Yaşamının bu en muzaffer ya da en azından keyifli anında kurbanının o aciz, uysal ve korkmuş görüntüsü neden diğer cinsel keşiflerinin en kötüsünden daha az tahrik edici, hatta söndürücü ve katlanılmaz olmuştu? Hayır, dedi vücudu, asla bu değil. Ben bunu kastetmemiştim, benim istediğim bu değildi. Paçalı don indiği anda iktidarımı her anlamda ispatlayamıyorsam, seks takıntım olduğunu düşünmekte ne derece haklıyım? O zaman anlaşıldı ki biraz olsun işbirliği şarttı. Eğer o kendini kurban edecekse, celladı ben olamazdım. Eğer birinden korkacaksa ve o birisi ben isem, iliklerime kadar derin bir utanç duymam gerekirdi. Bu da tamamen kabiliyetsiz bir adamın ya da her zaman kahramanca hazır bulunan bir adamın -hazır bulunan daha doğru-tanımına uymuyordu. Bir ilişkide aşamalar olurdu. Ama bunları ne ben kabul etmeye hazırdım ne de Beatrice. Diğer taraftan benim ona olan hislerimin patolojik sayılmasa bile saplantılı olduğu kesindi. Öyleyse bu hislerin onu elde etmemi kolaylaştırması gerekmiyor muydu? Ama o, benim ortaya attığım delilik hikâyesi ve onun kendi dini tabuları yüzünden bu anı, bu evlilik öncesi ilişkiyi, hemen bir günaha, korkuya, aşka ve sonuç olarak bir drama dönüştürmeden yaşamayı başaramıyordu. Farkında olmadan kendimizi müziğe kaptırmaya başladık. Fakat dizlerini birbirinden ayırırken takındığı tavır o derece, nasıl desem, tiyatrovari, epik, dramatik ve ürkütücüydü ki, bir türlü ona eşlik etmem mümkün olmadı. Aletim inmişti.</p>

  <p>Ama tabii ki başka durumlar da vardı. Ben henüz, cinsel paylaşımın bizi bir araya getirmeye yetmeyeceğini bilecek kadar akıllı değildim. Dolayısıyla bu oyunu o anda ve orada bırakmak yerine -ve tabii benim erkekliğime olan güvenim de tehlikeye girmiş olduğu için- ısrarcı davrandım. Artık ikimiz de onu öpüp okşamama izin vermesi gerektiğini düşünüyorduk. Zaten herkesin de bildiği gibi bu tür şeyler işin en sonunda olurdu. Ve ben sıcacık esrarengiz Beatriceime hüzün ve merhametle karışık bir galibiyet duygusuyla sahip oldum; sonra o ağladı, gitmek istemedi ama tabii ki gitmek zorundaydı, aceleci davranmanın cezasıydı bu. Beatrice sırrını okula götürdü ve tahmin yürüten bakışlara katlandı, sonra geri geldi, şapele gitti, orada ne yaptıysa yaptı, sonra yine ne sebeple geldiyse geldi - ve tekrar benimle yatağa girdi. Bu arada ben aşkla, minnetle ve neşeyle doluydum ama Beatrice’e yakınlaşmış dahi değildim, onunla hiçbir şey paylaşmamışım. Biraz keyif almış olsa bile sonuç olarak işkence sehpasında yatırılmış bir kurban olarak duruyordu. Bu anlamda paylaşabileceğimiz hiçbir şey yoktu; çünkü zavallı İrlandalı Beatrice’in cinsel istekleri yoktu. Ne yaptığımızı bile tam olarak anlamıyor, tüm bunların ne ifade ettiğini bilmiyordu.</p>

  <p>“Hiçbir şey hissetmiyor musun?”</p>

  <p>“Bilmem. Belki.”</p>

  <p>Suskunlukları giderek daha uzun sürüyordu. Artık patron o değildi. Yüzünde bir ipucu arayıp kafasından neler geçtiğini merak edeceğim yerde, kendimi izlenirken buluyordum. Tek taraflı sevişmelerimizden sonra odanın içinde ileri geri yürür ve kendi kendime, hepsi bu mu, bizi bir yapacak, benzer kılacak hiçbir şey yok mu, diye düşünürdüm. O ise dar yatakta hareketsizce yatar ve gözleriyle benim ileri geri yürümemi takip ederdi. Mutsuz değildi. Fakat daha sonraları Beatrice’in altımda yatan halini hatırladığımda gözümün önüne asla cinsellik içeren bir görüntü gelmiyor. O kendisini yaşamın içinde önceden tasarlanmış bir yere göre ayarlıyordu. O, birisine saygı duymak, ona ait olmak, ona güvenmek, ona tutunmak, aslında ondan daha güçsüz olmak, evlilik kurumunun parlattığı şeyleri yapmak istiyordu, içgüdüsel olarak evli bir kadının olması gerektiğine inandığı şekle girmeye başlamıştı. O destansı özveriden sonra ilişkiye katkısı kalmamıştı. Bekâretin kaybı her şeyin bedelini karşılamıştı.</p>

  <p>Onu seviyordum ve minnettardım. Gençken bir ilişkinin göründüğü kadar anlamsız olduğuna inanamazsınız. Her zaman, bir sonraki gün bir şeylerin açığa çıkacağını sanırsınız. Ama biz zaten birbirimizi yeterince tanımıştık. Daha başka öğrenilecek bir şey kalmamıştı.</p>

  <p>Bazen yalnız kaldığımda geleceği düşünürdüm. Nasıl bir hayat yaşayacağımı merak ederdim. Tabii ki resim yapacaktım; Beatrice de her zaman etrafımda olacak ve bana çay yapacaktı. Belki çocuklar doğuracak ve çok iyi bir anne olacaktı. Düşüncelerimde çaresizliğe meyletmeye başladım, onu terk etmeyi düşünmüyordum ama bir gün vücudunun içinde bir yerlerde saklanıyor olması gereken o şahane kişiliğin bir şekilde ortaya çıkacağına inanmak için kendimi zorluyor- dum. Bu derece zarif bir vücut salt kendi tapınağı olamazdı, insanlara gösterebileceği kutsal bir yanı vardı muhakkak...</p>

  <p>“Senin resmini yapacağım, vücudunun resmini. Çıplakken. Bak böyle, rahat ve sakin.”</p>

  <p>“Hayır. Olmaz.”</p>

  <p>“Olur. Uzan oraya. Dur şu perdeyi çekeyim...”</p>

  <p>“Hayır! Sammy!”</p>

  <p>“Sokaktan geçenler seni göremez ki. Şimdi uzan ve kıpırdama.”</p>

  <p>“Lütfen!”</p>

  <p>“Bak, Beatrice... Aynadaki Venüs tablosunun güzel olduğunu sen söylememiş miydin?”</p>

  <p>Yüzünü diğer tarafa çevirdi. Yine tifo aşısı oluyor gibiydi.</p>

  <p>“Yüzünü çizmeyeceğim. Sadece vücudunu istiyorum. Hayır. Bozma duruşunu. Sadece kıpırdamadan uzan.”</p>

  <p>Beatrice uzandı ve ben çizmeye başladım.</p>

  <p>Çizimim bitince onunla yine seviştim. Daha doğrusu, kalemimin yaptığı işi tekrarladım ve başlattığı işi bitirdim. Sevişmeye katkıda bulunamadığı artık kabul edilmişti. Sevişme artık bir faydalanma halini almaya başlamıştı. Şimdi anlıyorum ki sevişmekten zevk alamıyor ya da yetiştirilme tarzından dolayı bu alışverişimizi hoş karşılayamıyordu. Bütün o küçük kitaplar ve arada sırada yaptığımız konuşmalar, onun yarı pişmiş bağnazlığının ölü ağırlığı karşısında etkisiz kalıyordu. Aldığı öğretiler onun ihtirastan tamamen uzak kalmasını sağlamıştı.</p>

  <p>Bir adamın bir kadın hakkında herhangi bir şey öğrenmesi kolay değildir. Bu durumda adam kadına karşı bir tutku hissettiği zaman o yumuşak başlı durgunluğu aşıp ona nasıl erişebilir? Kadın bir tür masumane kayganlıktan başka hiçbir şey hissetmez mi? Hiçbir şey paylaşamaz mı?</p>

  <p>“Ne düşünüyorsun?..”</p>

  <p>Onun vücudu ebedi bir zevk kaynağıydı. Hareket etsin ya da etmesin, renk ve doku olarak tamamdı. Yine de o, orada değildi.</p>

  <p>“Ne düşünüyorsun?..”</p>

  <p>Bekâretini bana verdiği andan itibaren aramızdaki ilişki değişmeye başladı. Onun varlığının açıkça görülen yokluğu bana omzunu dayıyor, yaslanıyor, tutunuyordu. Sanki ana rahmine düştüğünden beri bunu bekliyor gibiydi ve şimdi de önümde eğiliyordu. Masum köpek bakışlarıyla beni seyrediyor, tasmasını elime veriyordu.</p>

  <p>“Ne konuşacağız?”</p>

  <p>Birden öfkelendim. Biraz tepki bekliyordum. Ama biz yüz yüze gelince doğru dürüst kavga dahi edemiyorduk. Her zaman bir farklılaşma oluyordu. Sesimde bir nebze sertlik hissettiğinde beni tutar, sıkı sıkı sarılır ve yüzünü bedenime yaslayarak saklardı.</p>

  <p>O zaman açıklamaya çalışırdım.</p>

  <p>“Seni tanımaya çalışıyorum. Yani, eğer biz hayatımızı birlikte geçireceksek - sen neredesin? Nesin? Sen olmak nasıl bir şey?”</p>

  <p>O zaman, dirseklerinden içeri bükülü duran, sadece almak için tasarlanmış o narin kolları titremeye başlar, göğüsleri ile yüzü bana dayanır ve üzerimde kaybolurdu.</p>

  <p>Sabırsız ve öfkeli. Soru-cevap şeklinde eğitime devam.</p>

  <p>“Peki, sen insan değil misin? Bir şahsiyet değil misin?”</p>

  <p>Bilekleri titreyerek, sarı uzun saçları kıpırdarken, yüzü göğsüme dayalı bir halde fısıldardı:</p>

  <p>“Belki.”</p>

  <p>Şimdi hatırlıyorum da, biz o zamanlar hiç yüz yüze gelmiyorduk. Başı saçlarının arasına gizlenmiş beyaz bir vücut şeklinde durur veya belime sarılıp çenesini mideme dayar ve kocaman, sadakat dolu gözlerini kaldırıp bana bakardı. Gözlerini yukarı kaldırarak bakmayı seviyordu. Kulesini bulmuştu ve ona tutunuyordu. O benim sarmaşığım olmuştu.</p>

  <p>Mutlu günlerimiz de oldu - olmuş olması lazım. “Sonuncusunun” aşk değil de, “hayranlık” olduğunu da unutmamam lazım. Yaklaşık iki yıl boyunca, önce küçük sonra da büyük savaş dalgaları etrafımızı sarıncaya dek devam ettik. Buluşamadığımız zamanlarda mektuplaşıyorduk. Ben zekâ ve itirazlarla doluydum; o sadelik ve küçük farklılıklarla doluydu. Kendine bir elbise alırdı. Bence yeşil ona yakışıyor muydu? Sağlık bilgisi dersini veren hoca ne tatlı bir insandı. Bir gün küçük bir ev alacak kadar paramız olacağını ümit ediyordu. Evlendiğimizde kendi elbiselerini kendisi dikmek zorunda kalabilirdi. Bazı mektuplarının sol üst köşesinde küçük bir haç işareti bulunurdu; bu işaret, önümüzdeki bir iki hafta boyunca hamile kalma korkusu olmadığını ifade ederdi, ama zaten o günlerde böyle bir risk yok denecek kadar azdı. Dersleri kötü gidiyordu, başı dertteydi ama sağlık bilgisi dışındaki diğer derslerini artık pek önemsemiyor gibi görünüyordu. Sağlık bilgisi hocası çok iyi biriydi. Ve ben Beatrice’e ulaşmak için acımasızca gösterdiğim son gayrete doğru, kendi isteğimle değilse bile bilinçsiz olarak sürüklendim.</p>

  <p>İyi düşünmeliyim. Bu bilinçli acımasızlığın ne kadarı benim payıma düşüyordu? Ne kadarı onun hatasıydı? Hayatı boyunca bir kez olsun bana doğru bir adım atmamıştı, ta ki ben bir fırtına gibi esip kükreyinceye kadar. Beatrice yaşamında son derece pasifti. O zaman onun için çektiğim bu şiddetli ıstırap, bu cehennem -hayatta herhangi bir şeyin gerçek olabileceği kadar gerçek miydi- yoksa bunları kendim mi yaratmıştım? Bunlar benim uydurduğum şeyler miydi? Yüzünde hatırladığım ışığı oraya ben mi oturtmuştum? Ben mi? Sanat odasındaki platformun üzerinde, arkasında köprü manzarasının olduğu bir anda görmüştüm onu; o ise beni görmemişti. Ama biz artık inişe geçmiştik ve benim gücüm bunu durdurmaya yetmiyordu. Bir zamanlar gurur dolu bir paylaşıma, bir birleşmeye, bir sırrın aydınlanmasına dönüşecek, yaşamımı onun gizemli ve kutsal seviyesine taşıyacak tutkulu ve saygın bir aşk olduğunu düşündüğüm şey, zorla da olsa ondan bir şekilde karşılık alabilmek için son derece ucuz ve acımasız bir girişime dönüşmüştü. Ve biz, hedeflenen paylaşım bir eziyet haline gelene kadar, cinsel istismar yolunda adım adım ilerledik.</p>

  <p>Aslında hafızamın kalıntıları arasında bile hiçbir şey net değil. O iyi kız, o yazısız kitabe, nasıl olup da bu tacizleri kabullendi? Bu konuda hiç düşündü mü? Düşündüyse ne düşündü? Benim anladığım kadarıyla bunlar onu daha bağımlı ve daha sadık biri haline getirdi ve kendini eskisinden daha güvende hissetmeye başladı. Bunlar benim kendi başarısızlığımın, kendi alçaklığımın anıları, onun değil. Bu yarım yamalak gerçekleştirmiş olduğum ergenlik çağı fantezilerim aslında çok acıklı, çok hazin ve çok öfke doluydu. Cinsel yaşamın gerçekliğini pekiştirmenin yanı sıra diğer tüm ihtimalleri ortadan kaldırıyorlardı; cinsel yaşamın gerçekliğini üçe katlamanın yanı sıra onu alçaltıyorlardı. Ama her şeyin altında, en dibinde, çaresizliğin ve kaybetmenin kederi yatıyordu.</p>

  <p>Bu kaygan yakınlaşmalarla birlikte, kolları belime daha sıkı sarılıyordu. Yüzünün resmini yapamıyordum, ama vücudunun resmini yapabiliyordum. O yüzden onu sadece bir vücut olarak çizmeye başladım; güzel, ama anlatımlarındaki hırs ve kabullenişten ötürü tüyler ürpertici resimler. İlk paramı o resimlerden kazandım -belediye başkanının daha önce yaptığım portresi hariç tabii- ve o resimlerden bir tanesi şu anda halka açık bir yerde sergileniyor. Böylece ben de oraya gidip o zamanı, odamı -bizim odamızı- görebiliyor; özür dilemeye, ya da acımaya gerek duymadan yaşadıklarımızı anlamaya çalışıyorum. Orada onun o tatlı dudak yarığının mükemmeliyeti bitmiş haliyle asılı duruyor. Pencereden gelen ışık, saçının altın sarışma çarpıyor ve onu göğüslerine, göbeğine ve uyluklarına serpiştiriyor. Son taciz olayından, özellikle aşağılayıcı olanından sonraydı; kendi ayıbımla yüzleşmek, adına oradaki dehşeti yakalamak için Guernica tablosundaki elektrik lambasının ışığını ye gölgelerini resme eklemiştim, fakat ortada yakalanacak bir dehşet yoktu. Olması gerekiyordu ama yoktu. Aslında alenen cereyan eden bir fuhuş gibi ortalığı alazlayacağını düşündüğüm lamba ışığı, resimde oldukça alakasız duruyordu. Daha çok, pencereden etrafa saçılan bir altın sarısı gibiydi. Bir köpeğin sadakati, iri gözler ve uysallık ifadesi vardı. Şimdi o resme baktığımda orada gizlenen yüzün neye benzediğini, oynadığım bütün rollerden ve kendimi küçük düşürdüğüm anlardan sonra yatağa nasıl uzandığını, pencereden dışarıya nasıl kutsanmışçasına baktığını hatırlıyorum...</p>
</body>
</html>