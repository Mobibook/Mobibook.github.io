<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>14</h1>

  <p>Cismini terk etmiş olan ebeveynlerimin ikisine de ayrı ayrı birer mektup yazmıştım. Şimdi de Nick Shales’e gidip iyilik yapacaktım. Ona yumuşak bir dille açıklayacaktım.</p>

  <p>“Sen rasyonalizmini mantığınla seçmedin. Onu seçtin çünkü sana yanlış yaradanı gösterdiler. Ah, evet, gösterdikleri sözde bağlılığın farkındayım. O -Rowena Pringle- sahte bağlılık gösterdi ve ben sahte bağlılık göstermenin bedelini bilirim. Senin muhafazakâr gecekondu mahallende sana tarif edilen yaradan, eski zamanlarda kabul gören erkek yaradandı, istilacı İbranilerin totemiydi, dünyanın yarısına boyun eğdirip insanları köle yapan atalarımızın totemiydi. Ben o totemi Almanlara ait bir resimde görmüştüm. Bir savaş topunun yanında poz vermişti. Topun ağzına bir Hindu bağlanmış ve İbranilerin erkek totemi onu, o isyankâr köpeği, cüretinden dolayı parçalara ayırarak cezalandırmak üzereydi. Erkek totem uzun çizmeli, kolonyal şapkalı, kaba, riyakâr, görkemli ve zalimdi. Siz de onu benim neslimin yaptığı gibi reddettiniz. Ama sen masumdun, doğduğu Kent şehrinden beş mil uzakta parçalara ayrılan Johnny Spragg kadar iyi ve masumdun. Sen ve o aynı zamanda aynı dünyada yaşayabildiniz. Siz bizler gibi suç işleyenlerin birbirlerine işkence etmek zorunda bırakıldıkları o korkunç ağa yakalanmadınız...”</p>

  <p>Fakat Nick hastanede yorgun kalbi yüzünden ölüyordu. Her zaman uzak durmaya çalıştığı şekilde, bir şehirde, bir hastane koğuşunda, bir yatakta yatıyordu ve onu o halde gördüğüm zaman bile kendi payına düşenden daha azına sahip olduğunu düşünmüştüm. O akşam koğuşun en uzak köşesinde durup onu seyrettim. Sırtını yastıklara dayamış, kocaman kafasını eline yaslamıştı. Arkasında duran ampulün ışığı kafatasının kavisine düzgünce yayılmış, geçen yılları çağrıştırırcasına kar gibi yağmış, gözlerinin üstündeki beyaz saçaklarda asılı kalmıştı. Onların altında kapalı kalan yüzü ise iyice yıpranmıştı. İşleyen bir zihnin görüntüsü olup çıkmış gibi geldi bana; huşuya kapılmıştım. Ölürken ona her ne oluyorsa, bu öyle bir boyut ve seviyede oluyordu ki bana kendi hiçliğimi hissettiriyordu. Hazırladığım tek kıtayı söyleyemeden oradan ayrıldım.</p>

  <p>&nbsp;</p>

  <p>Bayan Pringle’a yapacağım konuşma ise sade olacaktı.</p>

  <p>“Seninle biz aynı hamurdandık, bu kadar basit. Sen kendini bana işkence etmek zorunda hissettin. Özgürlüğünü bir yerlerde kaybettin ve bundan sonra bana yaptıklarını yapmaya mecbur kaldın. Anlıyor musun? Bunun sonucu belki Beatrice’in tımarhaneye kapatılması, ortaklaşa yaptığımız işler, benim kendi yaptıklarım ve dünyada yapılan tüm işler şeklinde cereyan etti. Kusurlarımızın bizi birbirimize işkence etmeye zorladığını görmüyor musun? Tabii görüyorsun! Bu dünyada masumlar ve hainler hep birlikte yaşıyor - Philip Arnold şu anda bir kraliyet bakanı ve onun için hayatla baş etmek nefes almak kadar kolay. Ama biz ne masumuz ne de hain. Biz suçluyuz. Biz düşeriz. Biz ellerimizin ve dizlerimizin üzerinde sürünürüz. Biz ağlarız ve birbirimizi parçalarız.</p>

  <p>O yüzden geri geldim -ikimiz de artık iki ayrı dünyada yaşayan erişkin insanlar olduğumuza göre- seni zorlanmadan bağışladığımı söylemek için geri döndüm. Korkunç düşüş çizgisi bir yerlerde kırılmış olmalı. Sen her ne yaptıysan yaptın ve ben hepsini affettim, tüm günahları üzerime aldım. Bizim hikâyemizde senin aldığın rolü hiç oynanmamış kabul edebilmek için elimden geleni yapacağım.”</p>

  <p>Ama bağışlamak tek başına yeterli değildir, bu bağışlamanın kabul edilmesi de gerekir.</p>

  <p>O artık okula birkaç kilometre uzaklıkta, saman damları ve ferforje akşamları olan küçücük bir köyde yaşıyordu. Bahçesinin girişinde beni görünce neşeyle bağırdı.</p>

  <p>“Mountjoy!”</p>

  <p>Ve sonra bahçıvan eldivenlerini çıkarttı ve beyaz elini sıkmam için bana doğru uzattı; o anda, yapacağım konuşma dahil olmak üzere her şey kafamdan uçtu gitti. Bazı insanlar vardır, bizleri tebeşir çizgisine gagasını dayamış tavuklarmışız gibi felce uğratırlar. O anda hiçbir söz söylememem gerektiğini hemen anlamıştım, ama yine de Bayan Pringle’ın durumuna ve görüşüne uygun hareket etmeye hazır değildim; zaten geçmişte kalan resimlerimiz de buna karşıydı. Benim ünüm ve Philip’in ünü, onun öğretmenlik döneminin tesellisiydi. Benim için harcadığı emeklerin, benim dünyaya armağan etmeyi başardığım güzelliklerin içinde azıcık (plastik kuş banyosunun yanında plastik bir tavşan oturuyordu), çok azıcık da olsa bir etkisi bulunduğunu bilmek hoşuna giderdi - Sammy; sana Sammy diye hitap edebilir miyim? Gagam tebeşir çizgisine dayalı olduğu için tabii, tabii diye mırıldandım.</p>

  <p>Ve böylece karşılaşmamızın ilk on saniyesinde tek istediğim oradan uzaklaşmak olmuştu. Ürperdim. O hâlâ dehşet verici güce sahip bir varlıktı ve şu an beni takdir etmesi, bana duyduğu nefret kadar kötüydü; birbirimize söyleyecek hiçbir sözümüz olmadığını biliyordum. Zira o kadın beklenmedik bir zafer kazanmıştı; tam anlamıyla kendini kandırmıştı ve şimdi ise sadece tek bir dünyada yaşıyordu.</p>

  <p>Gün boyunca rayların üzerinden trenler geçiyor. Güneş tutulmaları öngörülebiliyor. Penisilin zatürreeyi tedavi ediyor ve atom parçalandı. Yıllardır her gün üst üste yapılan aydınlatıcı açıklamalar esrar perdelerini aralıyor ve kullanışlı, anlaşılabilir ve bağımsız bir gerçekliği gözler önüne seriyorlar. Bisturi ve mikroskop artık yeterli değil, osiloskop ise giderek daha sık kullanılıyor. Demek ki bu muhteşem dans kendi kendine yetiyor; delirdiğim anlarda duyduğum o müziğe de hiç ihtiyacı yok. Nick’in evreni gerçek.</p>

  <p>Gün boyunca devinim terazide tartılıyor ve sadece iyi ya da kötü olarak birbirinden ayrılıyor; elverişli ya da talihli ya da tedbirsiz olarak değil. Ruh olarak adlandırmamız gereken bu suret, evrenin içinde nefes alıyor ama evrene dokunmuyor; sadece karanlık şeylere, esir alınanlara, tecrit edilenlere dokunuyor; onları yargılıyor, mahkûm ediyor ve geçip gidiyor.</p>

  <p>Pringle’ın dünyası gerçekti, her iki dünya da gerçek. Aralarında köprü yok.</p>

  <p>&nbsp;</p>

  <p>Parlak çizgi birdenbire gözle görünür hale gelen beton zeminin üzerine yayılıp üçgen şeklini aldı.</p>

  <p>“Heraus!”</p>

  <p>Dizlerimin üzerinde doğruldum, pantolonumu tutarak tereddütle dışarıya, yargıcın bulunduğu yere doğru yürüdüm. Ama yargıç ortalarda yoktu.</p>

  <p>Kumandan geri geldi.</p>

  <p>“Yüzbaşı Mountjoy. Bu olmamalıydı. Üzgünüm.”</p>

  <p>Gürültüyü duyunca arkama döndüm. Koridorun ilerisinde, yerdeki beyin şeklindeki lekeyi ve kapalı kaldığım sürece ne edindiğimi bilemediğim hücrenin içini görüyordum. Etrafta yığınla kova vardı; birileri onları içeriye geri koyuyor, ıslak yer bezlerini de içeriye atıyordu. Bezlerinden birini yerde unutmuş olduklarını gördüm, belki de dolabın içini benim için boşaltırken onu kasten bırakmışlardı. Hâlâ ıslaktı ve tam ortada duruyordu. Daha sonra bir asker kovaları ve yer bezlerini koyduğu dolabın gayet sıradan görünen kapısını kapattı.</p>

  <p>“Yüzbaşı Mountjoy. Duydunuz?”</p>

  <p>“Duydum.”</p>

  <p>Kumandan umursamaz bir hareketle kampa geri dönmem için kapıyı işaret etti. Daha sonra Sfenks’in bilmecesiymiş gibi çözmeye çalışacağım o esrarengiz sözleri söyledi.</p>

  <p>“Bu Herr Doktor bilmiyor insanlar hakkında bir şey.”</p>

  <p>&nbsp;</p>
</body>
</html>