<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>4</h1>

  <p>Bisikletimle trafik ışıklarında beklerken dahi kendimi özgür hissetmiyordum artık. Güney Londra’nın dumanlı karmaşasının içinde, arapsaçına benzeyen tren yollarının üstünden geçen bir köprü vardı. Trafik ışıkları oraya yeni konmuştu; tren yolunun yanından geçen kuzey-güney trafiğini, Londra’nın etrafından yavaş yavaş akarak doğuya ve batıya çıkmaya çalışan yollardan ayırıyordu. O günlerde bu tür şeyler çok yeniydi, öyle ki benim gibi bir güzel sanatlar öğrencisi onları gördüğünde, çini mürekkebiyle yapılan resimleri düşünmeden edemezdi - somut şekiller çini mürekkebiyle çizilmiş, sis, duman, parlaklıklar ve sonbaharın gökyüzünden akan sabun köpükleri ise suyla inceltilmiş gibi duruyordu.</p>

  <p>Hayır, tam anlamıyla özgür değildim. Hemen hemen özgürdüm, ama tamamen değil. Çünkü Londra’nın bu semtinde Beatrice’in izleri vardı. Kalın bir kir tabakasıyla kaplanmış kabartmalı köprüyü görmüştü; muhtemelen üstündeki otobüs yığınına da aşinaydı. Bu sokaklardan birinde, bu donuk ve kasvetli evlerden birinin içinde, bir odası olmalıydı. Sokağının adını biliyordum: Squadron Sokağı. O ismin bir metal plaka üzerindeki görüntüsünün yüreğimi sıkıp un ufak edeceğini, dizlerimi dermansız bırakacağını, nefesimi keseceğini biliyordum. Köprünün inişindeki yeşil ışığı beklerken bisikletimi durdurdum; aşağı indikten sonra sola dönüp devam etmem gerekiyordu ama özgürlüğümü arkamda bırakmıştım bile. Bu yolda ilerlemek için kararlı bir adım atmış, onu hayalimde canlandırmanın huzursuz keyfini çıkartmak için kendime izin vermiştim. Oturdum, kırmızı ışığa bakarak bekledim.</p>

  <p>Yaklaşık çeyrek mil uzaktaki evlerin arasından çıkan dumanın içinde yükselen geniş bir şapel vardı ve çoktan kurtulduğumu sandığım duygular, kabuklarını çatlatıp çıkan çekirdekler gibi kıpırdamaya başladı. Bu işi bir bitirsem, bu duygular da ölecekti. Ama bitirmemiştim. Orada beklerken, içimdeki derin ve çılgınca kıskançlığın tüm çıkış noktalarını hissettim. Kıskançlıkların en anlaşılmaz olanı, onun bir kız olmasından ötürü duyduğum kıskançlıktı. Sevgililerinin olabilecek olmasını, çocuk doğurabilecek olmasını, pürüzsüz, nazik ve tatlı olmasını, başında duran saçın çiçek açmasını, ipek giymesini, koku sürmesini ve pudra kullanmasını, bana yasak olduğu için gidemediğim ama onun diğerleriyle birlikte gittiği iki haftalık Paris gezisinde bu kadar iyi Fransızca öğrenmiş olmasını kıskanıyordum. İçimde şapel boyuna erişen açıklayamadığım bir öfkeyle onun dine olan temiz bağlılığını ve katıldığını tahmin ettiğim komünyon ayinlerini; onun iyi niyetini suiistimal edebilecek, aklına ve vücudunun gizli hâzinelerine girebilecek ve eğer geri dönersem onların yerinde olmayı asla ümit edemeyeceğim tüm insanlara karşı nihai ve tam bir kıskançlık duyuyordum. Kaldırımda yürüyen adamları, Beatrice’in ayağının bastığı bu ülkede yaşama hakkına sahip olan tüm anonim kişilikleri incelemeye başladım. Bunlardan herhangi biri o olabilirdi, belki şuydu, belki de ev sahibinin kocasıydı ya da oğluydu; ev sahibinin oğluydu!</p>

  <p>Trafik ışıkları hâlâ dur diyordu. O sırada trafiğin iyice sıkışmış olduğunu fark ettim - bu durumda trafik ışıkları da pekâlâ bozulmuş olabilirdi. Hepimiz tıkanıp kalmıştık. Benimse tekrar geri dönüp uzaklaşmak için hâlâ vaktim vardı. Birkaç gün sabretsem bu duyguların hepsi körelip gidecekti. Ancak böyle bir imkânım olsa dahi dönmemem gerektiğini biliyordum; bisikletten indiğimi ve onu kaldırıma çıkartıp iterek kırmızı ışığı geçtiğimi fark ettim.</p>

  <p>Cesaret. Ucuz da olsa temiz elbiselerin var; saçların kesilmiş ve taranmış; suratın çirkin de olsa itinayla tıraş edilmiş ve reklamlardaki gibi hafif bir erkeksi koku sürülmüş. Ayakkabıların bile temiz.</p>

  <p>“Ama âşık olmayı ben istemedim ki!”</p>

  <p>Elli metrelik yolu kaldırımın üzerinde bisikletimi iterek yürüdükten sonra, yolun çoktan boşalmış olduğunu fark ettim. Üç metre yukarıda asılı duran, fasulye ve kırmızı yanakların süslediği kocaman bir ilan panosunun altında duruyordum. Kalbim gürültüyle, hızlı hızlı atıyordu ama onu gördüğüm ya da düşündüğüm için değil; kaldırımda yürürken içinde bulunduğum durumu fark ettiğim için. Ben kaybolmuştum. Kıskıvrak yakalanmıştım. Bisikletimi köprüye geri döndüremiyordum, oysa beni durduran hiçbir şey yoktu; beni ileri iten tek güç, ufak bir ihtimalle de olsa Beatrice’i görebilmekti. Bağıra bağıra ağladım, kabuklarını çatlatıp çıkan tüm duygularla ağladım. Yine tuzağa düşmüştüm. Bu defa kendi tuzağıma düşmüştüm.</p>

  <p>Geri dönmek ne ifade edecekti ki zaten? Daha önce var olanlara bir de bunlar eklenmişti: Onun kaldırımlarını, onun insanlarını görmüş, ev sahibinin oğluna fazladan bir sıfat icat etmiş ve başladığımdan daha kötü bir noktaya gelmiştim. Geri gitmek bir yerde son bulacaktı -belki Avustralya’da ya da Güney Afrika’da- ama bir yerde ve tek bir şekilde son bulacaktı. Bir yerde bir adam yanıma yanaşıp benimle gelişigüzel konuşacaktı:</p>

  <p>“Beatrice Ifor adında bir kız tanıyor musun?”</p>

  <p>Ben de sersemlemiş bir kalp ve acı dolu asık bir yüzle cevap verecektim:</p>

  <p>“Az çok. Okuldan...”</p>

  <p>“O...”</p>

  <p>Ne olmuş ona? Parlamento üyesi oldu. Katolik Kilisesi tarafından azize ilan edildi. Sergi resimlerini seçen komitede yer alıyor.</p>

  <p>“Genç bir adamla evlenmiş...”</p>

  <p>Genç bir adam. Galler Prensiyle bile evlenebilir o. Kraliçe dahi olabilir. Ah Tanrım, ben de kaldırımın üzerinde öylece kalırım. Kraliçe Beatrice’in sırrı ortaya çıkmış ve benden başka herkes biliyor...</p>

  <p>Fasulyelere hitaben konuşuyordum.</p>

  <p>“Herkes böyle mi âşık oluyor? Herkesin aşkı bu kadar ümitsiz mi? Eğer öyleyse, aşk dediğin şey delilikten başka bir şey olamaz.”</p>

  <p>Ama ondan nefret etmek de istemiyorum. Vücudumun bir kısmıyla dizüstü çökebilir ve annemle Evie’den sonra ilk kez ona, eğer yüzünü bana dönerse, yanımda durursa ve benden başka kimsenin olmazsa, o zaman kendisine tapmaktan başka hiçbir şey yapmak istemeyeceğimi söyleyebilirim.</p>

  <p>Kendine gel. Artık ne istediğini biliyorsun. Kararını verdin. Şimdi bu işi tamamlamak için adım adım ilerle.</p>

  <p>Öğretmen okulu dağılmaya başlamıştı, onları görebiliyordum. Sarışınlar, mat sarı saçlılar; gruplar halinde kıkırdayıp gülerek, birbirlerine hoşça kal diye bağırarak el sallayanlar, fazla kız gibi ve fazla özgür olanlar, zayıf olanlar, uzun olanlar, bodur olanlar, kambur duranlar, kapkara olanlar, daracık giyinenler, sportifler ve gözlük takan ciddi kızlar. Hendeğin yanında, bisikletimin üzerine oturmuş, hepsinin ölmesini, tecavüze uğramasını, bombalanmasını, hiçbiri olmazsa ortadan yok olmalarını istiyordum çünkü bu kalkıştığım iş saliselik bir zamanlama gerektiriyordu. Ve tabii o içeriden hiç çıkmayabilirdi -veya kendi kendime- bir sonbahar günü akşamüstü saat dört buçukta sadece kızların okuduğu bir öğretmen okulunda ne halt ediyordun, diye sormak zorunda kalabilirdim. Kalabalık dağılıyordu. Eğer beni hendeğin yanında, selemin üzerinde oturmuş beklerken görseydi, bütün oyun oracıkta biterdi. Bunun bir tesadüf gibi görünmesi gerekiyordu. O beni gördüğünde ben bisikletimle ilerliyor olmalıydım; o yüzden pedala bastım ve bir sirk gösterisi yavaşlığında dengede kalarak ağır ağır ilerledim; bir taraftan da krizin yakın olduğunu biliyor ve yarı yarıya, onun içeriden çıkmamasını, böylece yaramaz kalbimin yeniden sakinleşmesini umuyordum; ben yalpa vuran kalbim ve bisikletimle uğraşırken, o da okulun kapısından iki arkadaşıyla birlikte çıktı ve beni görmeden dönüp uzaklaştı. Ama ben bu sahneyi yatağımda çok kez prova etmiştim, dolayısıyla kalbimin ve şişen ellerimin bana hayal kırıklığı yaşatmaları mümkün değildi. Bütün olay otomatik olarak gelişecekti, son derece yoğun bir düşünce ve tekrar ürünü olacaktı. Bisikletimi sakin sakin sürdüm, bir elim cebimde, diğeri kalçamda, “Bak, ellerimi kullanmıyorum” dercesine sağa sola salınarak ilerledim. O da beni geçti ve arkamda kaldı. Şaşırarak döndüm, gidonu kavradım ve patinaj yaparak kaldırımın yanında durdum; yaklaşıyor mu diye arkama bir bakış attım ve büyük bir hayret ifadesiyle, pişkin pişkin sırıttım.</p>

  <p>“Sen Beatrice Ifor değilsen, ben de bir şey bilmiyorum!”</p>

  <p>Üçü birden durdu; defalarca provasını yaptığım gevezelik, onun kabalık etmeden yürüyüp gitmesine fırsat bırakmamıştı. Diğer ikisi, o iki mübarek kız, bu tür karşılaşmaların farmasonları olarak neredeyse hiç vakit kaybetmeden yürümeye devam ettiler, sonra dönüp el salladılar ve kıkır kıkır gülerek uzaklaştılar.</p>

  <p>“...buradan geçiyordum... aklımın ucundan geçmezdi... o zaman şu meşhur öğretmen okulu bu, öyle mi? Ben de bu taraflara sık gelirim, geleceğim de. Evet, bir kursa gidiyorum. Bir yerden öbürüne giderken bisikletle gitmeyi tercih ediyorum... otobüse binmem. Otobüsleri hiç çekemem. Kurs, litografya kursu. Yurda mı dönüyorsun? Hayır. Ben yürüyeceğim. Taşıyabilir miyim? Buradan hoşlanıyor musun? Zor mu dersler? Derslerin iyi galiba... evet. Bak. Ben yola devam etmeden önce bir çay içecektim... nasıl yani... olmaz ama! Herkes böyle aylar geçtikten sonra... kolay kolay karşılaşmaz! Lyons’a gidelim. Tamam. Bisikletimi bir yere bırakayım...”</p>

  <p>Üstü suni mermerden yapılmış, üç tane ferforje ayağı olan küçük bir yuvarlak masa bulduk. Karşıma oturdu. Şu andan itibaren o, yaşamın tüm karmaşasından uzakta, dakikalar boyunca bana aitti. Bu işi bu hale getirebilmek için çok sıkı çalışmış, çok ince hesaplar yapmıştım. Ve bu dakikalarda başarmam gereken çok şey vardı; aldığım notlar; verdiğim kararlar, atılacak adımlar vardı; artık onu özgürlüğünün tamamen yok olacağı noktaya biraz daha yaklaştırmak gerekiyordu - yaşasın ironi! Sesimin gevezelik etmeye devam ettiğini duydum; ezberlediği cümleleri söylüyor, reddetmek için fazla yüzeysel olan öneriler getiriyor; daha sonra yükümlülüğe dönüşmesi için ince ayar yapılmış varsayımlarda bulunuyordu; sesimin bu yenilenmiş tanışıklığı güçlendirdiğini ve diplomatik yollarla azıcık daha ilerlettiğini duyuyordum; fakat onun, o resmi çizilemeyecek, tarif edilemeyecek biçimdeki yüzünü seyredince -sen evrenin en gizemli, en güzel şeyisin, seni istiyorum, senin inançlarını, arkadaşlarını, düşüncelerini, senin dünyanı kendime istiyorum- demek istedim. Seni o derece çılgıncasına kıskanıyorum ki sana dokunan havayı bile öldürebilirim. Yardım et bana. Aklımı kaybettim ben. Merhamet et biraz. Ben, sen olmak istiyorum.</p>

  <p>Diğer taraftan, o zeki, ahlaksız ve anlamsız ses mırıldanmaya devam ediyordu.</p>

  <p>Gitmek için yerinden kalktığında, ben de onunla birlikte kalkıp yürüdüm. Bir taraftan sürekli konuşuyordum; değişken, küstah ve kötü niyetli olan öteki Sammy’yi resimden silip, yerine cana yakın bir genç adam yerleştirecek eğlenceli ve özenle seçilmiş sözler kullanıyordum - önceden kurgulanmış hikâyeler sağ olsun! Kaldırımın üzerinde bir yerde, artık ayrılmak istediğini ifade eder gibi durunca, ben de bunu, sanki gökyüzü etrafımda dönmüyormuş gibi, sakin bir tavırla kabul ettim ve gitmesine izin verdim. Bana sadece saç teli kalınlığında bir oltayla bağlıydı; pek oltaya geldiği söylenemezdi ama en azından oltanın ucundaki sinek hâlâ orada, suyun üzerinde dans ediyordu. Ve o da hâlâ oradaydı - kuyruğunu oynatıp kaçmadı ya da bir yosunun veya kayanın altına girip kaybolmadı. Giderken arkasından baktım ve bir iş başarmış olarak bisikletime geri döndüm - Beatrice’le kalabalığın içinde özel bir görüşme yapmış, aramızdaki ilişkiyi yeniden kurmuştum. Bisikletime bindim ve yüreğim keyiften, iyilikten ve minnetten erimiş bir halde eve döndüm. Çok güzel bir şeydi bu. O on dokuz yaşında, ben de on dokuz yaşındaydım; birimiz erkek, birimiz dişiydik, o henüz bilmiyordu ama ileride evlenecektik - henüz bilmemeliydi, aksi takdirde bir yosunun ya da kayanın altında kaybolabilirdi. Üstelik içim rahattı. Çünkü bu akşam evde oturup ders çalışması lazımdı. Kimse ona dokunamazdı. Yarın akşamüstüne kadar sürecek bir huzur - kim bilir yarın ne yapacaktı. Dansa mı giderdi? Sinemaya mı? Giderse kiminle giderdi? Yine de, eğer ortada bir kıskançlık varsa, bu yarının kıskançlığıydı ve o yirmi dört saat boyunca güvende olacaktı. Ben onu, içimden kutsanmış gibi büyük bir güçle çıkan, cömert, cinsellikten uzak bir minnettarlık ve aşkla sarıp sarmaladım. Hiçbir şeye sahip olmayan birine çok az şey versen dahi mutluluktan çılgına döner. Okulda olduğu gibi şimdi yine birisini, istismar etmenin aksine, korumak ve kollamak istiyordum.</p>

  <p>İnce ipliğimin ucu ona bağlıydı, ama buna eklenen her ipliğin beni ayrı bir halat ile bağlamakta olduğunu göremiyordum. Tabii ki ertesi gün oraya yine gittim, aslında gitmemenin daha iyi olacağını bile bile, çaresiz bir içgüdüyle yola devam etmek ve işleri hızlandırmak için gittim, ama Beatrice orada değildi, hiç gelmedi. Perişan bir akşam geçirdim ve ertesi gün bütün akşamüstü oralarda takıldım.</p>

  <p>“Merhaba, Beatrice! Bundan sonra sık görüşeceğiz galiba!”</p>

  <p>Fakat acelesi olduğunu söyledi, çünkü akşam dışarı çıkacaktı. Onu kaldırımın üzerinde, Lyons’u ise hiç gidilmemiş bir cennet gibi geride bıraktım; o uzaklaşıp dışarı çıkmanın sonsuz ihtimallerinde kaybolurken, ben acı içinde kıvranıyordum. Artık bir bağlılığın getireceği sorunlar üzerine fikir yürütmek için ayıracak bolca vaktim vardı. Bir ipliğin bir şeyi tutması için her iki ucundan da bağlı olması gerektiğini az çok anlamaya başladım.</p>

  <p>İşi şakaya vurmayı denedim:</p>

  <p>“Selam, Beatrice! İşte yine karşılaştık!”</p>

  <p>Mermer masaya oturduk ama oturur oturmaz planlarım bozulmaya başladı.</p>

  <p>“Dün akşam iyi vakit geçirdin mi?”</p>

  <p>“Evet, teşekkürler.”</p>

  <p>O an öğrenmek için önüne geçemediğim bir dürtüyle, kalp çarpıntısı, terli eller, yakarış ve öfkeyle sordum:</p>

  <p>“Ne yaptın?”</p>

  <p>Hatırlıyorum, o gün yeşil ve beyaz renkte dikine çizgileri olan, yumuşak flanel gibi bir kumaştan yapılmış gri bir pantolon ceket takım giymişti, içinde, boynunun ve göğsünün bir bölümünü açıkta bırakan bir bluz vardı. İki tane ince altın zincir, saten cildin üzerine düşmüş ve hâzinenin içinde kaybolmuştu. Acaba Hesperides’in elmalarının arasında duran uçta ne vardı? Bir haç mı? içinde bir tutam saç saklı bir madalyon mu? Orada sarsıldıkça ışıldayan bir akuamarin, gizli ve erişilmez bir mükemmeliyet mi vardı?</p>

  <p>“Ne yaptın?”</p>

  <p>Resmi elbisenin klapa yakalarının erkeksi görünümü ve biçimli duran beliyle elbisenin içine yerleşen yumuşak vücut arasındaki kontrast - bana ne yaptığını görmüyor musun? Öte yandan bazı değişimler olduğu belliydi. Her iki elmacıkkemiğinin üzerinde belli belirsiz bir pembe tonu ve uzun kirpiklerin altında soğuk bakışlar vardı. Aniden aramızdaki hava farkındalıkla doldu - küçük değişimler seviyesinde bir farkındalık. Kelimelere dökülmedi, zaten gerek de yoktu. O da biliyordu, ben de. Ama yine de o vurucu kelimeyi söylemekten kendimi alamadım. Kafamın içinde titreşti, bir hapşırık kadar durdurulamaz hale geldi ve öfkeyle, kibirle, acıyla dışarı çıktı.</p>

  <p>“Dans mı ettin?”</p>

  <p>Pembe tonu artık tam olarak seçiliyordu. Yuvarlak çene havaya kalktı. İplik gerildi ve koptu.</p>

  <p>“Yani, aslında...”</p>

  <p>İskemlesinden kalktı ve kitaplarını eline aldı.</p>

  <p>“Geç kaldım. Gitmem lazım.”</p>

  <p>“Beatrice!”</p>

  <p>O kaldırımda yürürken ben de arkasından koşup ona yetiştim. Yanında, ona dönük şekilde yürümeye başladım.</p>

  <p>“Özür dilerim. Sadece ben... <em>dans etmekten nefret ederim</em>... nefret! Ve seni öyle düşününce...”</p>

  <p>İkimiz de birbirimize yarı dönük halde durduk.</p>

  <p>“Dans mı <em>ettin</em>?”</p>

  <p>Ön kapıya çıkan üç basamaklı bir merdiven ve merdivenin iki yanında ferforje korkuluklar vardı. İkimizden de doğru kelimeler çıkmıyordu. O bana, anladığı kadarının doğru olduğunu varsayarak, yine de öğrenmek için ısrar etmeye hakkım olmadığını söylemek istiyordu. O an ağlamak istedim - bak, nasıl yanıyorum, demek istedim. Başımdan, kamımdan, yüreğimden alevler fışkırıyordu! O ise şöyle demek istiyordu: Her ne kadar seni farkında olmadan eşim olarak değerlendirmiş dahi olsam -ki eskiden hiç çekilmez bir insandın, ama son zamanlarda davranışlarını biraz olsun düzelttin- ve her ne kadar normal dişilik fonksiyonlarımı devreye sokup bana yaklaşmana izin verdiysem de, oyunun kurallarına uyman gerekirdi; fakat sen o kuralları bozdun ve onurumu zedeledin.</p>

  <p>Merdivenlerde durduk; o benden bir basamak aşağıdaydı. Bir elim korkuluğa dayanmış, kırmızı kravat kendi yarattığım şiddetle sağ omzumun üzerine savrulmuştu.</p>

  <p>“Beatrice! Dans ettin mi?..”</p>

  <p>Gözleri son derece berraktı; endişesiz, gri ve dürüst bakışları vardı çünkü ona sahtekârlığın faturası hiç kesilmemişti. Gözlerinin içine baktım, oradaki merhametsiz ve mesafeli saflığı hissettim. O kendi kendine yetiyordu. Hiç kimse onu rahatsız etmemişti. Ona çaresizce yalvarsam, gençliğin tecrübesizliği ve yaşamım boyunca beni yoğuran tüm meddücezirlerin etkisiyle tükenen kelimelerimle ve içimden çıkan kor ateşle elimi uzatacak olsam, sadece elimi ve beni inceleyecek, ne istediğimi merak ederek bekleyecekti; başka ne yapabilirdi ki?</p>

  <p>“Dans ettin mi?”</p>

  <p>Gazap ve kibir içindeydim; ama her ikisi de azaltılmış haldeydi çünkü iplik zaten son derece inceydi ve daha güçlü bir saldırıda bulunacak olursam, bu onun özgürlüğünü tehdit ettiğim anlamına gelecekti.</p>

  <p>“Belki.”</p>

  <p>Ve böylece mükemmel bir edayla yürüyüp evine girdi.</p>

  <p>Bir duygu ne derece yoğun olabilirdi? Neredeydi bunun derecesini ölçen alet? Güney Londra üzerinden geri dönüş yolunu bulmuştum, bir taraftan da kafamdaki düşüncelerden sıyrılmaya çalışıyordum. Kendi kendime bunu abartmaya gerek olmadığını söyledim; dedim ki, sen henüz bir yetişkin değilsin - bundan çok daha kötü şeyler çıkacak hayatta karşına. Gün gelecek,-o zamanlar gerçekten âşık olduğumu mu sanmıştım acaba- diyeceksin. Hem de onca zaman evvel mi? Evet, o âşık olmuştu. Romeo da âşıktı. Lear de kalbi kırıldığı için öldü. Peki, bunları birbiriyle nasıl karşılaştırmak gerekiyor? Sammy’nin uzun vadede geldiği nokta neresi? Artık boynuma ve bileklerime kalın ipler bağlanmıştı. İpler bana sokakta yol gösteriyor ve gidip onun ayaklarının dibine seriliyorlardı; o isterse uzanıp alıyor, istemezse almıyordu. Eğer istemezse, peşimden gelen kilometrelerce iple birlikte bisikletime binip uzaklaşmak benim için bir işkence oluyordu. Belki de o başka birine bağlanmıştı? Ama buna da inanmıyordum. Bende bu ateş varken, süreçler büyük bir hızla ilerliyordu. Mahallenin uzman psikoloğuydum ben. Onun gözlerini görmüştüm; ne gözlerinde bir sıkıntı vardı ne de kendisinde. Hangi aptaldı o, başlangıçta ipin o kadar ince olduğunu bile bile onun nerede olduğunu öğrenmek için ısrar eden? Yine de kendisini tehlikeye atmadığını biliyordum. Kalitesine dokunulmamıştı; var olan tek risk, onun bir yerlerde, bir şekilde, esrarengiz biriyle şans eseri tanışması ve sonra da yanıp tutuşmasıydı. Odamın içinde, yumruğumu avucuma vura vura yürüyordum.</p>

  <p>&nbsp;</p>

  <p>Parti, bir kurtuluş olmuştu. Robert Alsopp başkanlık koltuğunda oturuyordu. Etraftaki yoğun duman ve önemlilik duygusu havayı ağırlaştırmıştı. Diğerleri ise ayakta duruyor veya oturuyor ya da bir yere uzanmış yatıyordu; hepsi heyecanlı ve kibirliydi. Herkes kahrolası, herkes yoldaştı. Ama hepsinin hırsı aynıydı; kimse bilmese de biz nereye gittiğimizi biliyoruz. Sammy, sıra sende. Şimdi sessiz olun yoldaşlar, Yoldaş Mountjoy’u dinliyoruz.</p>

  <p>Yoldaş Mountjoy çok kısa bir rapor sundu. Aslında Genç Komünistler Birliği için herhangi bir rapor hazırlamamıştı. Sadece doğaçlama yaptı. Havadaki dumanın ve teknik ayrıntıların, baskının ve ihtirasın pek faydası olmadı. Sıra uyduruk kapanışımı yapmaya geldiğinde yanlışlarımı düzeltmem ve kendimi gözden geçirmem gerektiği söylendi. Buna o gün orada başladım ve hâlâ devam ediyorum; ilk verdiğim kararı ise hâlâ hatırlıyorum. İlk olarak o gece Beatrice’e bir mektup yazmaya ve dürüst olmaya karar vermiştim. İkinci kararımı da hatırlıyorum; Beatrice’i buraya asla getirmeyecektim çünkü o zaman benden önce Yoldaş Alsopp ile yatağa girmek zorunda kalacaktı. Onun ilerici bir öğretmen değil de burjuva bir öğretmen olduğunu sanan, kendisini hiç anlamayan bir karısı vardı; öte yandan, bir iki haftaya kadar patlayacak olan savaşın, o zayıflama ve parçalanmanın, onca heyecanın aslında Marksizm olmadığını, dünyanın en eski âdeti olduğunu da hiç kimse fark etmiyordu. Ama yine de tüm bu olup bitenler, bizim güzel ve cana yakın kadınlarımızın sınıf atlamalarını ve yumuşamalarını sağladı.</p>

  <p>Yoldaş Wimbury konuşuyordu. Çok uzun boylu ve anlaşılması güç biriydi, ama sonuçta o da bir öğretmendi. Alsopp ve Wimbury’nin bizi nasıl yönettiğini hatırlıyorum, zira ikisi de ucuz bir komedi gibiydi; keşke bunu o zaman görebilmiş olsaydım. Alsopp’un kocaman kel bir kafası, bozuk bir cildi ve yüzünün bir yanından öbürüne kadar çizilmiş gibi duran şehvet düşkünü, ıslak bir ağzı vardı. İriydi ve masaya oturduğunda güçlü bir etki yaratıyordu, fakat daha sonra onun aslında masada oturmadığını, ayakta durduğunu fark ediyordunuz. Bir adamda gördüğüm en kısa bacaklara sahipti. İskemleye oturmazdı. Sadece arkasını dayardı. Wimbury’nin ise üst kısmı küçücük olan bir vücudu vardı, öyle ki Alsopp’un yanında oturduğu zaman masada sadece dar çenesi ve tavşan suratı görülürdü. Ama bu oyuncak bebek yerinden kalktığında, cambaz ayaklığına benzeyen iki bacağının üzerinde tavana kadar yükselirdi. O akşam bize siyaset dersi veriyordu ve birtakım referanslar ve kısaltmalar kullanarak savaşın çıkmayacağının ispatını yapıyordu. Ona göre bütün bunların hepsi kapitalist bir düzmeceydi, amaç da bir şey yapmaktı ama ne olduğunu unuttum şimdi. Hepimiz dinledik ve anlamış gibi başımızı salladık. Biz ileridekilerdik. Birkaç yıla kadar tüm dünyanın komünist olacağını biliyorduk ve haklıydık da. Kendimi tamamen dinlemeye vermek istedim ama ipler hâlâ orada duruyordu.</p>

  <p>O akşam Beatrice’e bir mektup yazdım. Bir Noel kartı bana kelimelerin tek iletişim yolu olduğunu öğretmişti, o yüzden mektup biraz uzun oldu. Keşke şimdi okuyabilseydim. Ondan mektubumu dikkatli okumasını rica ettim; bunun bu tür bir mektup için alışılmış tarzda bir başlangıç olup olmadığını bilmiyordum; Londra’da o akşam bu tür mektupların bu tür mihraplara binlerce genç erkek tarafından yazıldığını da bilmiyordum. Ona okuldan söz ettim, afrodizyak söylemlerinden bahsettim. Onu ilk tanıdığım, Philip’in yanında otururken resmini çizmeye çalıştığım güne geri döndüm. O anda onda ne gördüğümü ya da gördüğümü düşündüğüm şeyi anlattım. Çaresiz kaldığımı, gururumun bu hislerimi ona açıkça anlatmama engel olduğunu ama onun benim güneşim, ayım olduğunu, onsuz yaşayamayacağımı ve kendisinden fazla bir şey beklemediğimi - sadece aramızda, diğer tanıdığı şanslı insanlardan daha değerli bir konumda olmamı sağlayacak özel bir ilişkinin var olduğunu kabul etmesini istediğimi söyledim. Çünkü günün birinde benden hoşlanabileceğini, hatta burjuva mektubumu okuyunca bile hoşlanabileceğini, çünkü onu ilk gördüğümden beri sevdiğimi ve hep seveceğimi söyledim.</p>

  <p>Gece saat ikiydi; sonbaharın pusu, Londra’nın sisi, etrafı sarmıştı. Yanında yaşadığım ailenin tüm hareketlerimi yetkililere bildirmesi gerekiyordu, o yüzden evden gizlice çıktım. Mektubu kaybetmeyi göze alamazdım; bisikletime bindim ve gecenin içinde yol almaya başladım. Önce bir polis beni durdurdu, adımı, adresimi aldı; bundan sonra iki tanesi daha durdurdu. Üçüncüsünde dürüst olacak kadar yorgun düşmüştüm ve mavi kabanının içinde duran heykele dönüp âşık olduğumu söyledim. O da bana el salladı ve şans diledi. Sonunda Beatrice’in evinin önüne geldim, zarfı içeriye ittim ve kapının arkasına düştüğünü duydum. Dönüşte bisikletimin üzerinde giderken, en azından dürüst davrandığımı söylüyor ve kendi kendime başımı sallıyordum. Dürüst olabilmiştim ama şimdi ne yapmam gerektiğini bilmiyordum.</p>

  <p>O yumuşak, yarık mahluklar kendi içlerinde nasıl tepki veriyorlardı? Onların hislerinin derecesini ölçen bir alet var mıydı? Ben cinselliği çoktan tecrübe etmiştim. Parti bunun için gerekli ortamı yaratmıştı. Sheila adında bir kız vardı - koyu tenli, hafifmeşrep bir kız. Birbirimize şeker ikram eder gibi kaçamak bir zevk vermiştik. Bu aynı zamanda absürd bağımsızlık ilanımızdı; olabildiğince Alsopp’a benzer biçimde davranarak yapılan bir ilan. Özgürlüktü bu. Ama ya duygularına hâkim ve el değmemiş olan diğer kızlar - ya onlar nasıl hissediyor, ne düşünüyordu? Yoksa onlar da Rotten Row’daki Sammy gibi etrafta uçup duran, savunmasız ama henüz yara almamış, şeffaf birer baloncuk muydu? Yine de Beatrice artık öğrenmiş olmalıydı! Ama nasıl? Tüm fiziki süreç o kadar korkunç ve ağza alınmayacak derecede kötü olduğuna göre -çünkü öyleydi, biliyordum- o zaman aşk bunun neresindeydi? Piccadilly’deki dans eden reklamlar kadar az insaniyet içeren, soyut bir şey miydi? Yoksa acilen edinilen beyaz bir gelinlik ya da bir ev demek miydi? O da onca yıldır giyinip soyunmuş, zarif vücudunun bakımıyla ilgilenmişti. Kalp atışları ve nefesi hızlanarak - o bana âşık, o bana - bunu - yapmak istiyor, diye hiç mi düşünmedi? Belki de artık aydınlanma akımı yayıldıkça bekâret de kutsallığını yitirmiş, kızlar da özgürce yüzmeye heveslenmişlerdi. Sonuçta bu sosyal bir alışkanlıktı. Beatrice, bekâretin içgüdüsel olarak ya da âdetler gereği korunduğu alt orta sınıftan geliyordu. O günlerde bu sınıf büyük bir güç ve istikrar sınıfıydı, aynı zamanda asaletten ve cömertlikten uzaktı. Onun güvercin kafesinde ne kadar bir kıpırtı yarattım bilmiyordum, bilemiyordum; onun hakkında hiçbir şey bilmiyordum. Ama mektubu okuduğunu biliyordum.</p>

  <p>Bu defa oradan geçiyormuşum gibi yapmadım. Bisikletimin selesine oturdum, bir elimi gidona, bir ayağımı kaldırıma dayayıp bekledim. Çift kanatlı kapılardan paldır küldür çıkışlarını izledim ve o da diğerleriyle birlikte çıktı. Mübarek kızlar önceden uyarılmış olmalı ki hiç kıkırdamadan uzaklaştılar. Gözlerinin içine baktım ve yaptığım itirafın utancıyla vücudumu ateş bastı.</p>

  <p>“Mektubumu okudun mu?”</p>

  <p>Bu sözler onun yüzünü kızartmadı. Hiçbir şey söylemeden Lyons’a gittik ve bir süre ses çıkartmadan oturduk.</p>

  <p>“Ee?”</p>

  <p>O zaman biraz pembeleşmeye başladı ve bir hastayla konuşur gibi yumuşak ve kibar bir ses tonuyla konuştu.</p>

  <p>“Ne söyleyeceğimi bilmiyorum, Sammy.”</p>

  <p>“Ben söylediklerimde gayet ciddiydim. Sen,” -ellerimi iki yana açtım- “beni fethettin. Ben yenildim.”</p>

  <p>“Nasıl yani?”</p>

  <p>“Bu bir tür yarışma.”</p>

  <p>Ama gözlerinin hâlâ beni anlamaktan uzak olduğunu görüyordum.</p>

  <p>“Tamam, unut gitsin, Beatrice. Eğer anlayamıyorsan... bak. Olumlu düşün. Tamam mı? Bana bir şans ver... ben o kadar kötü <em>müyüm</em>? Tamam, yüzüne bakılır biri değilim ama benim” -derin nefes- “benim... biliyorsun işte nasıl hissettiğimi.”</p>

  <p>Sessizlik.</p>

  <p>“Bir şey söylemeyecek misin?”</p>

  <p>“Senin kursun. Sonsuza dek sürmeyecek. O zaman bu taraflara gelmezsin.”</p>

  <p>“Kursum mu? Ne? Ah... tabii, kursum! Yani düşündüm ki eğer sen ve ben... birlikte kırlarda yürüyüşe gidebilirsek, o zaman sen... bak, ben gerçekten, oldukça zararsız bir insanım.”</p>

  <p>“Kursun vardı senin!”</p>

  <p>“Tahmin ettin, değil mi? Şu an dersi kırıyorum. Çünkü benim için daha önemli şeyler var.”</p>

  <p>“Sammy!”</p>

  <p>Boş olan endişe havuzları dolmaya başlamıştı. Şaşkınlık, huşu ve az miktarda da kurgu vardı. Acaba şöyle mi düşünüyordu; doğru, o bana âşık, benim için gerçek bir şey yaptı. Neticede ben de sevilebilen biriyim. Tamamen boş değilim. Benim de diğerleri gibi bir duruşum var. Ben de bir insanım, değil mi?</p>

  <p>“Gelecek misin? Geleceğini söyle, Beatrice!”</p>

  <p>Her konuda övgüye değer sayılacak derecede erdemliydi. Gelecekti; bir konuda söz vermem koşuluyla -ama buna karşılık olarak değil; öyle olsa, bu bir pazarlık olurdu- bir daha okulu kırmayacağıma dair söz vermem gerekiyordu. Galiba artık kendisini yetkili bir konumda, iyiliğim açısından gerekli biri gibi görmeye başlamıştı; fakat geleceğimle ilgilenmesi beni o derece sevindirmişti ki bunun sebebini çözümlemeye kalkışmadım.</p>

  <p>Pazar günü olmaz. Cumartesi. Pazar günü gelemeyeceğini söylerken, birinin ondan bunu beklemiş olmasına hafiften şaşırmış gibiydi. Ve böylece ilk ve aslında tek rakibimle tanışmış oldum. Bu beni o zaman şaşırtmıştı ve hâlâ da şaşırtır; öncelikle böyle görünmez bir rakibe karşı bu derece öfkelendiğim için, İkincisi de elle tutulur bir rakibim olmadığı için. O çok tatlı, çok benzersiz ve çok güzeldi - yoksa onun güzelliğini ben mi uyduruyordum? Bütün genç adamlar da benim gibi miydi? Onların sevgililerinin de her gittiği yer kalabalık mı oluyordu? Hiçbir erkek, öğrenmek için, başka birisi olabilmek için, anlamak için benim gibi bastırılamaz bir istek duymuyor muydu; ona yakın olan tek tapınma, kıskançlık ve erkeksi kabarıklık karışımı benimki miydi? Başkaları da var mıydı? Birinin lütfuna ermek, sonra bu lütuftan dolayı bir sevinç ve şükran fırtınası yaşamak ve bu lütfü istemek zorunda kaldığın için şiddetli bir öfkeye kapılmak yaygın ve herkesçe bilinen bir deneyim miydi?</p>

  <p>Gri bir havada kırlara çıkıp yürüdük ve bu esnada bütün yeteneklerimi silkeleyip onun önüne serdim. Kendi kendimden etkilenmiştim. Beni resim yapmaya yönlendiren dürtüyü ona tarif ederken kendi dehamın içime dolduğunu hissediyordum. Ancak, Beatrice için durum farklıydı; ona varlıklı ve saygın bir yaşam ile benim aramda duran bir hastalığı tarif ediyormuşum gibi geliyordu. Ya da bana öyle geliyordu çünkü bunların hepsi sadece birer tahmindi. Benim yaşamımın gerçekliği, kısmen yaşamı anlamadığımdır. Üstelik Beatrice de işleri pek kolaylaştırmıyor, çok nadir konuşuyordu. Tek bildiğim, fırtınalı iç dünyamın huşu ve acı dolu bir resmini ona göstermeyi başarmış olduğumdu. Yine de hakikatin bütününe daha yakından bakıldığında garip bir çelişki oluyor; yara daha az acıyor ama daha zor kapanıyordu.</p>

  <p>“Pekâlâ? Ne düşünüyorsun?”</p>

  <p>Sessizlik; diğer tarafa çevrilmiş profil. Bayırdan aşağı doğru yürüyorduk, az sonra ıslak ormanlara girecektik. Ağaçların başladığı yerde uzandım ve elini tuttum. Özsaygımdan geri kalan paçavralar da düşüp gitmişti üzerimden. Ama cesaret yoksa zafer de olmaz.</p>

  <p>“Bana acımıyor musun?”</p>

  <p>Elini elimden çekmeden durdu. Bu ona hayatımda ilk dokunuşum olmuştu. Ağzından çıkan kısa sözcüğün rüzgâra kapılıp uçtuğunu duydum.</p>

  <p>“Belki.”</p>

  <p>Başını bana doğru döndürdü; yüzü benimkinden sadece birkaç santimetre uzaktaydı. Eğildim ve dudaklarından nazikçe öptüm.</p>

  <p>Sanırım daha da devam ettik. Ben o sırada biraz konuşmuş olabilirim ama ne söylediğimi hatırlamıyorum. Sadece o anki şaşkınlığımı hatırlıyorum.</p>

  <p>Aslında sadece şaşkınlığımı değil, yaptığım keşfi de hatırlıyorum. O sessizce karşılık gören selamım sayesinde ben, erkek arkadaş konumuna kabul edilmiş oluyordum. Bu konumun iki getirisi vardı. Birincisi, ondan bana zaman ayırmasını talep edebilecektim ve başka hiçbir erkekle çıkmayacaktı. İkincisi, nazikçe verdiğim selamı nadir durumlarda tekrarlamaya hakkım olacak ve bunu iyi geceler dilemek için de yapabilecektim. Beatrice’in o anki hareketinin beni iyileştirme maksatlı olduğuna neredeyse eminim. Erkek arkadaşlar iyi çocuklardır -akıl yürütmesi böyle bir seyir izlemiş olabilirdi- eğer Sammy de bir erkek arkadaş olursa, bu onu iyi bir çocuk yapar. Onu normal bir insan yapar. Canım Beatrice!</p>

  <p>Komünistliğimi kendime saklıyordum. Çünkü o benim rakibimle bağdaşmazdı. Görünüşe bakılırsa rakibim de en az benim kadar kıskançtı; körle yatan şaşı kalkar. Ama doğrusunu söylemek gerekirse, Nick ve onun sosyalist fikirleri olmasaydı ben bu politika işine hiç girmezdim. Orada ben de diğerleriyle birlikte bağırıyor ve başımı sallıyordum; ama onlarla aynı düşünceleri paylaşıyordum, çünkü en azından bir amaca doğru ilerliyorlardı. Eğer Bayan Pringle’ın kara- gömlekliler arasında sivrilen yeğeni olmasaydı, belki ben de bir karagömlekli olacaktım. Ama o günlerin özel bir yanı vardı. Wimbury, savaş çıkmayacağına dair hem kendisini hem de bizi ikna etmişti, ama yine de durumun farklı olduğunu kemiklerimizin ta içinde hissediyorduk. Çevremizdeki dünya bir kemerin altından, ahlak, aile ve mahremiyet gibi unsurların yer almadığı fırtınalı bir kargaşaya doğru kayıp gidiyordu. Havadaki İskandinav tarzı geleceksizliği görememe duygusu hâkimdi. Belki de bu yüzden hiçbir sorumluluk hissetmeden önümüze gelenle düşüp kalkıyorduk; ama sadece bu paldır küldür koşuşturmayı paylaşanlar arasında olması koşuluyla. Beatrice bunun dışında kalıyordu. Dünya işçileri - birleşin!</p>

  <p>Bizim örgütte bir tane işçi vardı. Geri kalanını öğretmenlerle bir ya da iki tane rahip, birkaç kütüphaneci, bir kimyager, benim gibi çeşitli okullarda okuyan öğrenciler ve örgütümüzün cevheri Dai Reece oluşturuyordu. Dai havagazı fabrikasında çalışıyor, kömürcülük ya da ona benzer bir iş yapıyordu. Sosyal hedefleri olan biriydi ve örgütümüzü seçkin bir topluluk olarak görüyordu. Onun tepkileri beklenenden hep çok farklı olurdu. Aslında örgütümüzün tümü liderlerden oluşuyordu. Dai bir müddet kendisinden istenenleri harfiyen yaptı ve neden yaptığı konusunda asla tahmin yürütmedi. Daha sonra isyan etti ve uyarı aldı. Wimbury, Alsopp ve diğer herkes gizli komünistti. Parti için halka açık yerlerde faaliyet gösterebilen üyeler, sadece benim gibi öğrenciler ve tabii bir de işçimiz Dai idi. Onca işten o kadar bunalmıştı ki bir gün örgüt toplantısında bir tirat patlattı: “Sizler bütün hafta evinizde şişman kıçınızın üzerinde oturun, Yoldaş ve ben her gece dışarının ayazında lanet olası <em>Worker</em>’ı satmaya çalışalım, iyi be!”</p>

  <p>Bunun üzerine uyarı aldı ama aynı zamanda ben de aldım çünkü o gece Philip’i örgüt toplantısına izinsiz sokmuştum. Onu yanımda istemiştim, çünkü Beatrice ve Johnny hakkında konuşma fırsatımız olabilirdi. Aksi takdirde Londra’nın merkezine dönüp ortadan kaybolacaktı. O akşam beni en çok şaşırtan Philip’in soluk yüzündeki endişe ifadesi olmuştu. Dışarıdan biri görse âşık sanırdı; tabii benim malum durumumdan ötürü onun da Beatrice uğruna kariyerini harcıyor olabileceğini düşündüm. Ama Philip orada gördüğü yüzleri inceliyordu ve sonunda Dai’nin yanına yanaştı. Toplantı bittikten sonra, üçümüzün birlikte bir yere gidip içki içmesini teklif etti. Gittiğimiz yerde Dai’yi sıkıştırıp sorular sormaya başladı; Dai ona büyük saygı gösteriyordu. Korkunç burjuva tavırları sergileyen, hiç de geleceğimizin ak umudu gibi davranmayan Dai adına soruları cevaplamaya başladım. Sonra heyecanlandım ve kalp çarpıntısıyla Philip’i ikna edici tarzda birtakım konuşmalar yaptım. Fakat buna rağmen hâlâ garip ve endişeli görünüyordu. Dai’nin üzerinde de benim anlayamadığım bir otorite kurmuştu. Sonunda onu yanımızdan gönderdi.</p>

  <p>“Yarım bardak daha iç, sonra evine git, Dai. Bay Mountjoy ile konuşmamız gereken şeyler var.”</p>

  <p>Yalnız kaldığımızda bana bir içki ısmarladı ama kendisi daha fazla içmedi.</p>

  <p>“Tamam, Sammy. Ne yaptığını biliyorsan sorun yok.”</p>

  <p>Karanlık bir tünele hızlı bir dalış yapar gibi, öylesine, gelişigüzel konuşmuştu.</p>

  <p>“Kim biliyor ki?”</p>

  <p>“O çocuk... Wimbury. O da biliyor mu? O kaç yaşında sahiden?”</p>

  <p>“Bilmiyorum.”</p>

  <p>“Öğretmen mi?”</p>

  <p>“Tabii ki.”</p>

  <p>“O ne yapıyor?”</p>

  <p>Elimdeki içkiyi bitirdim ve bir tane daha söyledim. “Devrim için çalışıyor.”</p>

  <p>Philip ben içki içerken yaptığım hareketleri dikkatli gözlerle izliyordu.</p>

  <p>“Tam olarak ne yapmak istiyor?”</p>

  <p>Fazla uzun düşünmüş olmalıyım ki Philip konuşmasına devam etti.</p>

  <p>“Yani o sıradan bir öğretmen mi? Ya da bir asistan?”</p>

  <p>“Evet, doğru.”</p>

  <p>“Komünist olması onu bir gün başöğretmen yapmaz.”</p>

  <p>“Sen bildiğim en kötü, en sert...”</p>

  <p>“Dinle, Sammy. Bu yolda ne elde edecek, bir düşün. İleride ne olabilir bu adam?”</p>

  <p>“Ne demek istiyorsun!”</p>

  <p>Gerçekten, Yoldaş Wimbury ileride ne olabilirdi?</p>

  <p>“Anlamıyor musun, Philip? Biz bu işe kendi iyiliğimiz için girişmedik. Bizler...”</p>

  <p>“Sizler ışığı gördünüz.”</p>

  <p>“Öyle de diyebilirsin.”</p>

  <p>“Ama karagömlekliler de görmüş. Bak şimdi... sakın kavga çıkartmaya kalkışma.”</p>

  <p>“Faşist piçler!”</p>

  <p>“Ben sadece ne olup bittiğini öğrenmeye çalışıyorum. Onların toplantısına da katıldım ben. Ama mesele çıkartma şimdi, Sammy. Ben -senin de söylediğin gibi- çekimserim.”</p>

  <p>“Sen fazla orta sınıf bir adamsın. Senin sorunun bu.”</p>

  <p>İçki içimi ısıtmış, bana güç ve üstünlük duygusu vermişti. Lafı uzatmaya ve rahatsız davranışlar sergilemeye başladım. Philip beni inceliyordu. O zaten hep beni incelerdi. Sonunda kravatını düzeltti ve saçlarını yatırdı.</p>

  <p>“Sammy. Savaş çıktığı zaman...”</p>

  <p>“Ne savaşı?”</p>

  <p>“Gelecek haftaki savaş.”</p>

  <p>“Savaş filan çıkmayacak.”</p>

  <p>“Nasıl yani?”</p>

  <p>“Wimbury’yi duydun.”</p>

  <p>Philip gülmeye başladı. Onu hiç bu kadar neşeli görmemiştim. Sonunda gözlerini sildi ve tekrar bana ağırbaşlı bir ifadeyle baktı.</p>

  <p>“Benim için bir şey yapmanı istiyorum, Sammy.”</p>

  <p>“Portreni mi?”</p>

  <p>“Beni olup bitenden haberdar et. Ama sadece siyasi olayları demiyorum. Ben de <em>Worker</em> gazetesini senin kadar okuyabilirim. Sen bana örgütte olmanın nasıl bir şey olduğunu anlat. O duyguyu. Mesela o diğer çocuk... kel olan...”</p>

  <p>“Alsopp mu?”</p>

  <p>“Evet, o. O neyin peşinde?”</p>

  <p>Alsopp’un neyin peşinde olduğunu biliyordum ama söylemeye niyetim yoktu. Sonuçta aşk bedavaydı ve özel hayat hiçbir anlam ifade etmiyordu - kendinize ait olan hariç.</p>

  <p>“Ne bileyim? Zaten o benden yaşça büyük biri.”</p>

  <p>“Pek fazla bir şey bilmiyorsun, değil mi, Sammy?”</p>

  <p>“Bir içki daha al.”</p>

  <p>“Ve büyüklerine saygı gösteriyorsun.”</p>

  <p>“Büyüklerimin canı cehenneme.”</p>

  <p>O zamanlar bira ilk iki bardakta soğuk ve yumuşak içilir, üçüncüsüyle birlikte altın kanatlar takıp havalandırdı. Philip’e dikkatle baktım.</p>

  <p>“Ya sen neyin peşindesin, Philip? Buraya geliyorsun... karagömlekliler, komünistler filan...”</p>

  <p>Philip soğuk ve mesafeli bir tavırla dönmüş bana bakıyordu. Beyaz parmaklarından biriyle uzun dişlerinden birinin üzerine hafif hafif vurdu.</p>

  <p>“Diogenes’i bilir misin?”</p>

  <p>“Hayır, hiç duymadım.”</p>

  <p>“Elinde bir fenerle etrafta dolaşıp dururdu. Dürüst bir adam bulmaya çalışıyordu.”</p>

  <p>“Bana kabalık etmeye mi çalışıyorsun? Ben dürüstüm. Yoldaşlar da öyle. Karagömleklilere de lanet olsun.”</p>

  <p>Philip yaklaşmış, yüzüme bakıyordu.</p>

  <p>“Dai her şeyden çok içki içmek istiyor. Senin her şeyden çok istediğin şey ne, Sammy?”</p>

  <p>Homurdandım.</p>

  <p>Philip çok yakınımda duruyor ve çok yüksek sesle konuşuyordu.</p>

  <p>“Onu? Onu mu istiyorsun?”</p>

  <p>“Peki, ya sen ne istiyorsun?”</p>

  <p>İçkili bir göz bazı şeyleri uyuşturulmuş bir göz kadar iyi görebilir. Ama sadece gerekli olan şeyleri. Philip parlak ışığın altında tek başına kalmıştı. Benim kendi kararsızlıklarımı ve ancak bira sayesinde gözüme doğru görünen bu altüst olmuş mantıksız yaşamımı düşününce, onun neden içmediğini anladım. Çünkü Philip, o her yanına kozmik bir tamahkârlık sinmiş olan soluk renkli, çilli Philip, kendisini sağlam tutuyordu. Kendime ait olanı korurum der gibi. Dolayısıyla, o kemikli eller ve o ucuz ifadeli surat, malzeme tükenmiş gibi iki taraftan içeri doğru itilmiş kaşlar, verici olmaya karşı korunma altına alınmışlardı, doğal olarak insan doğasında var olan cömertliği gösteremiyorlardı, her şeyin farkında ve gergindiler.</p>

  <p>Şimdi onu o anda gördüğüm şekliyle tarif etmek istiyorum. Giysileri benimkilerden daha kaliteli, daha temiz ve daha şıktı. Gömleği beyazdı, kravatı ütülüydü ve ortada duruyordu. Oturduğu zaman kamburu çıkmıyor, omurgası dimdik duruyordu. Elleri kucağında ve dizleri birleşikti. Saçlarının görüntüsü oldukça tuhaftı - her yöne doğru uzamıştı, fakat uzamasına rağmen çok zayıf telli olduğu için eski bir paspas gibi kafatasına yapışık duruyordu. Saçları o kadar seyrekti ki, büyük ve açık renk çilleri, aşağı doğru kavis yapan alnındaki saç çizgisini bulanık gösteriyordu. Gözleri açık maviydi ve lambanın ışığında garip bir biçimde çiğ görünüyordu, çünkü kaşı da yoktu kirpiği de. Hayır, bayan, özür dilerim, o fiyattan veremeyiz. Bu patentli bir model. Oldukça cömert bir burnu vardı ama erimiş gibi görünüyordu, ağzının etrafındaki sfinkter kasları ise ancak onu kapalı tutmaya yetecek kadardı. Ya içindeki adam, ya içindeki çocuk? O çocukla birlikte sigara kartları için planlar yapmıştım, karanlık kilisede mücadele etmiştim -beni aldatmış ve pataklamıştı- arkadaşlığın benim için çok özel olduğu zamanlarda arkadaşlığını kabul etmiştim.</p>

  <p>Ya içindeki adam?</p>

  <p>O gülümsemeyi başarıyordu. Bunu da şu anda sfinkterin bölgesel kasılmalarıyla yapıyordu.</p>

  <p><em>“Sen</em> ne istiyorsun, Philip?”</p>

  <p>“Söyledim ya.”</p>

  <p>Ayağa kalktı ve yağmurluğunu giymeye koyuldu. Eve varabileceğimden emin olmadığım için ondan benimle birlikte gelmesini isteyecektim, tam bu önerimi dillendirecektim ki o anda lafımı kesti.</p>

  <p>“Sen zahmet etme. Ben tren istasyonuna yalnız gidebilirim. Hem zaten acelem var. Bak bu zarfı sana bırakıyorum. Üzerinde adresim yazılı. Arada sırada bana yazarsın - örgütte işler nasıl gidiyor, insanlar ne hissediyor filan.”</p>

  <p>“Sen ne yapmaya çalışıyorsun yahu?”</p>

  <p>Philip kapıyı çekip açtı.</p>

  <p>“Ne yapmaya mı çalışıyorum? Ben... ben siyasi bir karmaşayı inceliyorum.”</p>

  <p>“Ve dürüst bir adam arıyorsun. Bulabildin mi bari?”</p>

  <p>“Hayır. Tabii ki bulamadım.”</p>

  <p>“Ya bulursan?”</p>

  <p>Philip kapı aralığında duraksadı. Hava karanlıktı ve yağmur çiseliyordu. Geri dönüp o çiğ gözleriyle bana çok ama çok uzaklardan baktı.</p>

  <p>“O zaman hayal kırıklığına uğrarım.”</p>

  <p>&nbsp;</p>

  <p>İçki içtiğimi Beatrice’ten saklıyordum, çünkü o birahanelerin İngiltere Kilisesi’nden sadece bir nebze daha az lanetli olduğunu düşünüyordu. Onun Rotten Row’a üç mil uzaklıktaki küçük köyünde tüm içki içenler İngiltere Kilisesi, tüm çuha giyen erkekler ise şapel demekti. İngiltere Kilisesi, hem en yüksekte hem de en aşağıdaydı; şapel ise orta sınıftı, çamurdan gaddarcasına uzak duran sınıf. Beatrice’ten çok şey gizliyordum. Kendime bakınca tekinsiz, aceleci ve darmadağınık olduğumu görüyordum; ayakkabılarım kirliydi, gri gömleğimin düğmeleri açıktı, ceplerimi küfe gibi görünene dek döküntüyle doldurduğum için mavi ceketimin iki yanı şişkin duruyordu. Kafamda çok fazla saç vardı ama Beatrice’i görmeye giderken tıraş oluyordum. Partinin kırmızı kravatı için müteşekkirdim; gardırobumda bulunması gereken bir parçaydı ve bu sayede oradaydı. Ellerime gelince, sigara lekesi bileklerime kadar çıkmaya başlamıştı. Bende ne Johnny’nin aydınlık sadeliği ne de Philip’in yön duygusu vardı ama ben yine de bir amaca hizmet ediyordum. Bunun için tasarlanmıştım. Benden istenilenleri yerine getirdiğim zaman, resimlerimi beklentilere uygun şekilde yaptığım zaman makul övgüler alıyordum. Belki de bir gün gelecek, her işin yolunu yordamını bilen ve neyin niçin yapılması gerektiğini anlayan, iyi bir öğretmen olacaktım. Bir problemi çözmek gerektiğinde doğru ve güvenilir bir akademik yanıt bulabiliyordum. Ancak bazen de içimdeki kuyuyla bağlantıya geçtiğimi hissediyor ve bütün baskılardan kurtuluyordum. Tüm vücuduma tutkulu bir kararlılık hissi yayılıyordu. O değil - bu doğru! O zaman görüntüler dünyasının altını üstüne getiriyor, var olanı vahşice bozup yeniden yaratıyor ve bunu salt resim yapmak amacıyla ya da sadece sanat için değil, o son derece somut ve sağlam duran evrenin kendisi için yapıyordum. Eğer Philip ve Diogenes gibi kendi kargaşamın içinde dürüst bir adam bulmaya çalışsaydım, bulurdum ve o adam ben olurdum. Sanat kısmen iletişim demektir; ama sadece kısmen. Geri kalanı keşiftir. Ben her zaman bir keşif insanı oldum.</p>

  <p>Bunu kendimi aklamak için söylemiyorum - yoksa öyle mi yapıyorum? Ama birisi sanatçılar için, diğeri de geri kalan insanlar için iki ayrı ahlak standardı olmaz ki. Bu her iki taraf için de yanlış olur. Beni kim yargılıyorsa, şapele bağımlı bir satıcı gibi yargılasın. Ben güzel tablolar yaptım -insanların dünyaya başka bir açıdan bakabilmelerini sağladım- öte yandan, onlara hiç şeker satmadım, sabahın erken saatlerinde merdivenlerine süt şişesi de bırakmadım. Belki bunu daha ziyade nasıl bir genç adam olduğumu anlatmak için söylüyorum - kendime söylüyorum. Başka dinleyici de yok zaten. Ben bir iletişim aletinden çok bir keşif aleti olarak hem burada hem de tuvalin üzerindeyim. Sürekli olarak kırgınlık ve minnettarlık arasında gidip geliyor; demir atmış bir tekneyi akıntının çekiştirmesi gibi Beatrice’e doğru çekiliyordum. Ve eğer halat koparsa, o zaman tekneyi suyun akışına kapılıp gitti diye suçlayamazsınız. Önce lezzeti tadan, sonra ilaç içen, daha sonra da sadece el alışkanlığı olarak içmeye başladığı sigaradan tat alamayan - içkiyi önce duvara ya da kirişe kattığı ışıltı ve gerçeklikten ötürü, sonra da bu anlamsız dünyadan kaçıp, vahyin çağrıştırdığı bir anlama geçmek için içen - partideki insanların dünyadaki gidişattan haberleri var diye kendini partinin içine atan - bu genç adamı, bu yabani ve cahil, yardım isteyip sonra reddeden, gururlu, sevecen, tutkulu ve saplantılı genç adamı, geçmişteki davranışlarından ötürü, o zamanlar özgürlüğün tadından ya da umudundan uzak kalmış olduğunu bile bile, nasıl suçlayabilirim?</p>

  <p>Ama Beatrice benim iyiliğimi istiyordu. Biz yine yürüyüşlere çıktık. Birbirimize kısa mektuplar yazdık. Kelimelerine aşina olmaya başladım ama onunla ilgili bildiklerim giderek azalıyordu. Bir ağacın yanında durduğumuzda kolumu ona doladım ve titredim; ama o bunu fark etmedi. İyi biri olmaya kararlıydım; en üst seviyeye geçmeye ve bu rahatsız edici durumlara bir defada ebediyen son vermeye karar verdim. Ona doğru eğildim ve yanağımı yanağına dayadım. Onun baktığı yöne bakıyordum.</p>

  <p>“Beatrice.”</p>

  <p>“Mm?”</p>

  <p>“Sen olmak nasıl bir şey?”</p>

  <p>Duyarlı bir soruydu; Evie ve anneme olan hayranlığımdan, ergenlik fantezilerimden, keşif ve kimlikle ilgili sancılı saplantılarımdan kaynaklanan bir soruydu. Cevap verilmesi imkânsız bir soru.</p>

  <p>“Sıradan bir şey.”</p>

  <p>Birinin dünyasının merkezini elinde tutmak, yumuşak, açık tenli ve tatlı olmak, yaradılıştan düzenli ve temiz olmak, çılgın gibi istenmek, bu saçın altında, bu kocaman ve tarifsiz gözlerin arkasında yaşamak, bu korunmalı ikizlerin yukarı kalkma hissi, bu vadi, bu ince bele doğru iniş, hem kolay incinebilir olmak hem de sağlam kalmak nasıl bir şey? Banyoda, tuvalette, kaldırımda yüksek topukların üzerinde daha kısa adımlar atarak yürümek nasıl bir şey? Vücudunun kalbimi yerinden oynatan ve duygularımı coşturan o hafif parfümü soluduğunu bilmek nasıl bir şey?</p>

  <p>“Bilmiyorum. Anlat.”</p>

  <p>Vücudundaki kavisleri en dış noktalarına kadar hissedebiliyor musun? Karnının içinde ne büyüklükte bir boşluk olduğunu biliyor ve hissedebiliyor musun? Farelerden korkmak nasıl bir duygu? Ürkek, sakin, korunmalı ve huzurlu olmak nasıl bir şey? Erkekler senin gözüne nasıl görünüyor? Her zaman giyimli, daima ceket pantolon giymiş halde mi dolaşıyorlar? Sanat odasındaki alçıdan heykeller gibi hadım edilmiş gibi mi görünüyorlar?</p>

  <p>Beatrice ağaçtan uzaklaşacakmış gibi hafif bir hareket yaptı. Sırtımı ağaca yaslamıştım, o da bana yaslanmıştı; kolum beline sarılıydı. Bırakmadım.</p>

  <p>Hepsinin ötesinde, hatta bana bu kadar yakın ama elde edilemez olan o bembeyaz vücudunun misk kokulu hâzinelerinin de ötesinde: Nedir senin gizemin? Bu soru sana sorabileceğim bir soru değil aslında, çünkü ben bunu kendime bile ifade edemiyorum. Biliyorum ki irade özgürlüğü de patatesin lezzeti gibi tecrübeyle öğreniliyor, ama benim senin yüzünde ve yüzünün çevresinde bir zamanlar gördüğüm, fakat bir türlü resmedemediğim ve zar zor hatırladığım bir şey var - ben nefes alıp veren Beatrice’e uzaktan dahi olsa benzeyen bir resim yapamıyorum; o yüzden Tanrı aşkına bana sırrını açıkla, Beatrice. Sana teslim olmuşum. Akıntıya kapıldım gidiyorum. Eğer sen de ne olduğunu bilmiyorsan, en azından beni kabul et.</p>

  <p>“Sen nerede yaşıyorsun, Beatrice?”</p>

  <p>Yine aniden kıpırdandı.</p>

  <p>“Kıpırdama sersem kız. Adresini demiyorum. İçeriden bahsediyorum. Benim kafamın bir yanı seninkine yaslanmış duruyor. Sen onun içinde misin? İki santim bile yok aramızda. Ben kafamın içinde, arka tarafında - ön taraftan ziyade arka tarafa yakın yaşıyorum. Sen de öyle misin? Sen de - tam şurada mı yaşıyorsun? Parmaklarımı ensene koyup yukarı doğru çıksam yaklaşır mıyım? Yaklaştım mı?”</p>

  <p>Kendini geri çekti.</p>

  <p>“Sen ne... yapma, Sammy!”</p>

  <p>Nereye kadar uzanabiliyorsun? Tam ortada duran ve kendini inceleyemeyen o siyah yama sen misin? Yoksa huzur ve katiyete uzanan bir düşüncede değil de, bambaşka, akla gelmedik bir tarzda mı yaşıyorsun?</p>

  <p>Ama kazanan misk kokusu oldu.</p>

  <p>“Sammy!”</p>

  <p>“Seni sevdiğimi söylüyorum. Aman Tanrım, sen bunun ne demek olduğunu bilmiyor musun? Seni istiyorum, sana ait ne varsa istiyorum, sadece soğuk öpücükler ve yürüyüşler değil istediğim - seninle birlikte, senin içinde, üzerinde ve etrafında olmak istiyorum - birleşmek ve bir olmak istiyorum - anlamak ve anlaşılmak istiyorum - Tanrım, Beatrice, Beatrice, seni seviyorum - ben sen olmak istiyorum!”</p>

  <p>O an benden kaçıp çok uzaklara gidebilir ve bir mektup yazarak beni başından savabilirdi. Aslında, bu onun gitmek için son şansıydı ama o bunu bilmiyordu. Ve belki de güçlü kollarımla sardığım vücudun duygularına gem vuran teninde biraz olsun sıcaklık ve heyecan yaratmayı başarmıştım.</p>

  <p>“Bana beni sevdiğini söyle yoksa delireceğim!”</p>

  <p>“Sammy... aklını başına topla. Birisi görebilir...”</p>

  <p>“O birisinin cehenneme kadar yolu var. Yüzüme bak.”</p>

  <p>“Ben sanmıştım ki...”</p>

  <p>“Arkadaş mı sandın bizi? Şimdi gördün arkadaş olmadığımızı, değil mi?”</p>

  <p>“Ben düşündüm ki...”</p>

  <p>“Yanılmışsın. Biz arkadaş değiliz, asla da olamayız. Hissetmiyor musun sen bunu? Biz arkadaştan daha öteyiz... daha öte olmalıyız. Öp beni.”</p>

  <p>“İstemiyorum ama. Bak, Sammy... lütfen! Bırak da düşüneyim biraz.”</p>

  <p>“Düşünme. Hisset. Yapamaz mısın?”</p>

  <p>“Bilmiyorum.”</p>

  <p>“Evlen benimle.”</p>

  <p>“Evlenemeyiz ki. Biz hâlâ üniversite öğrencisiyiz... hiç paramız yok.”</p>

  <p>“Ama en azından söyle. Bir gün evleneceğimizi söyle. Ne zaman imkânımız olursa. Hadi söyle?”</p>

  <p>“Birisi bu tarafa geliyor.”</p>

  <p>“Eğer benimle evlenmezsen, o zaman...”</p>

  <p>“Görecekler bizi.”</p>

  <p>“O zaman seni öldürürüm.”</p>

  <p>Bir adamla bir kadın patikadan yukarı el ele yürüyerek çıktılar; belli ki bazı sorunların üstesinden gelmişlerdi. Bizden başka her yere baktılar. Sonra da uzaklaşıp gözden kayboldular.</p>

  <p>“Pekâlâ, ne diyorsun?”</p>

  <p>Yağmur çiselemeye başlamıştı, çıplak ağaç dallarının arasından sızıyordu. Öldürmek başka bir şeydir; yağmur başka bir şey. Yürümeye devam ettik; ben onun omzunun biraz arkasında yürüyordum.</p>

  <p>“Bir şey söylesene?”</p>

  <p>Yüzü pembeleşmiş, ıslanmış ve parlamıştı. Saçının içinde minik inciler ve pırlantalar kümelenmişti.</p>

  <p>“Acele etsek iyi olacak, Sammy. Eğer bu otobüsü kaçırırsak bundan sonrakinin gelmesi uzun zaman alır.”</p>

  <p>Bileğini kavradım ve onu patikanın ortasına doğru savurdum.</p>

  <p>“Ben çok ciddiyim.”</p>

  <p>Gözleri hâlâ berraktı, hâlâ tasasızdı. Ama şimdi biraz daha parlak, başkaldırının ya da gururun verdiği bir parlaklıkla bakıyorlardı.</p>

  <p>“Benimle ilgilendiğini söyledin.”</p>

  <p>“Aman Tanrım!”</p>

  <p>İnce bedenine baktım, kafatasının ince kemiğini, yuvarlak ve korunmasız boynunu hissettim.</p>

  <p>“Biz yıllar boyu evlenemeyiz.”</p>

  <p>“Beatrice!”</p>

  <p>Bana biraz daha yaklaştı, parlak ve mutlu gözlerle doğrudan yüzüme baktı ve bir öpücüğe izin verecek gibi durdu.</p>

  <p>“Benimle evleneceğini söyle? Söyle!”</p>

  <p>Gülümsedi ve ağzından evet demeye en yakın bildiği kelime çıktı.</p>

  <p>“Belki.”</p>
</body>
</html>