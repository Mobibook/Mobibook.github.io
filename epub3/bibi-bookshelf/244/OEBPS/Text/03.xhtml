<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>3</h1>

  <p>Hâlâ soruyorum kendime: “Orada mı?” ve kendim cevaplıyorum: “Hayır, değil.” O artık benim bir parçam değil ve bu anlamda diğer çocuklardan bir farkı yok. Tek farkı ona daha kolay erişebiliyor olmam. Neye benzediğini hatırlamıyorum. Daha önce bildiğimden de emin değilim. O benim için hâlâ havalarda uçan, içi artık hissedemediğim bir mutluluk ya da acıyla dolu bir baloncuktan ibaret. Benim zihnimde bu tür hisler birtakım renklerle temsil edilir; fakat onlar benim hislerime o çocuğun kendisi kadar uzak kalıyor. Onun yetersizliği ve suçları bana ait değil. Benim kendi yaşam sürecimdeki bir yerden yabani otlar gibi fışkıran kendi yetersizliklerim, kendi suçlarım var. Köklerini bulamıyorum. Ne kadar uğraşsam da o çocukta bana ait bir parça göremiyorum.</p>

  <p>Başımın ağrısı geçtikten sonra hastane koğuşunda yaşamaktan hoşlanmaya başladım. Bazı sorunlarım, birtakım iniş çıkışlarım oluyordu. Ben o koğuşta bir ömür boyu kalmış gibiyim; dolayısıyla zihnimde Rotten Row dünyasından çıkıp hastanedeki koğuş dünyasına, bir gezegenden diğerine geçer gibi geçebiliyorum. Her iki mekân da bana bir zamansızlık hissi veriyor. Koğuştaki doktorları, hemşireleri, hatta diğer çocukları bile net olarak hatırlamıyorum. Bu biçimde varlığını sürdürme rastgele yaşanmış bir süreç olmalı; yoksa sağımda ya da solumdaki yataklarda kimin yattığını neden hatırlamayayım ki? Yine de karşımdaki yatakta yatan küçük kızı hatırlıyorum. Ufacık bir kızdı. Esmer; kıvırcık saçlı; yuvarlak, pırıl pırıl, güleç bir yüzü olan ufacık bir kızdı. Kimse konuştuğu dili anlamazdı. Daha büyük diğer çocuklar gibi yatakta değil, bebek karyolasında yatıyordu; çünkü yatağın ayakucunda ayağa kalkınca yukarıdaki raya tutunup bir aşağı bir yukarı sallanabiliyordu. Sürekli konuşurdu. Gülerdi, şarkı söylerdi, gördüğü herkesle kendi saçma lisanında anlaşılmaz sözler söyleyerek konuşurdu; doktorlarla, hemşirelerle, ziyaretçilerle, başhemşireyle, çocuklarla, neşeyle ve hiç durmaksızın konuşurdu. Zerre kadar korku ya da üzüntü hissetmez; gören herkes onu çok severdi. Tuğlaların dizilişinden çıkarttığım kadarıyla, koğuşa geldi, hastalığına tanı kondu, iyileşti ve gitti. Ama ne zaman o hastane koğuşunu düşünsem, beyaz geceliğinin içindeki o küçük bedeni, iki simsiyah eli ve parıldayan siyah yüzüyle her zaman orada, sallanıp gülerken gözümün önüne geliyor.</p>

  <p>Başhemşireyi de hatırlıyorum, çünkü benim onunla diğer hastalardan daha fazla işim oldu. Uzun boylu, zayıf bir kadındı. Sert ifadesinden kaynaklanan bir çekiciliği vardı sanırım. Lacivert bir üniforma giyerdi ve başında kör edici beyazlıkta kanatları vardı. Bilek kısmı dar, kola doğru yükseldikçe genişleyen, sert ve parlak kolluklar takardı. Hastane koğuşuna ilk geldiğinde dünya durmuştu. Diğer hemşireler elimizden çok çekerdi, ama başhemşireye aynı şeyleri yapamıyorduk. Çünkü bir huşu çemberiyle kuşatılmıştı. Diğer hemşirelerin ona gösterdiği saygının bununla bir ilgisi vardı belki, ama bana kalırsa ondan yayılan huşu, insana annesinin verdiği rahatlık ve avuntu kadar doğal bir şeydi.</p>

  <p>O benim için bir şey yaptı.</p>

  <p>Hemşirelerden biri bana annemin hasta olduğunu, bu yüzden beni görmeye gelemediğini söyledi. Bu haberi hiç düşünmeden kabul ettim, çünkü artık tamamen hastane koğuşunun ebedi dünyasına aittim. Bir şekilde benim başucumdaki komodinin üstü de diğerleri kadar doluyordu. Ziyaretçiler belli çocuklara ait gibi görünmüyorlardı. Diğer şeyler gibi ziyaretçileri de paylaşıyordum. Burada her şey çok farklı, çok yeterli ve çok düzenliydi. Bir gün başhemşire yanıma geldi; her zaman yaptığı gibi yatağımın yanında veya ayakucunda dikileceği yerde gelip yatağıma oturdu. Bana annemin ölmüş olduğunu söyledi - o cennete gitmişti ve orada çok mutluydu. Sonra da bana hep istediğim ama bir gün benim olacağı aklımın ucundan bile geçmeyen şey, bir pul defteriyle içinde çeşitli pullar olan birkaç tane zarf uzattı. Zarfların üzerindeki şeffaf pencerelerden bakınca içlerindeki renkli kareler görülüyordu. Ayrıca bir paketin içinde bir tarafı mat, diğer tarafı parlak zamklı şarniyerler de vardı. Başhemşire bana paketi açtırdı, pulları deftere nasıl tutturacağımı ve istediğim ülkeyi defterin içinde nasıl arayıp bulacağımı gösterdi. Yanımda uzun bir süre kalmış olmalı, çünkü bir sürü pulu büyük bir dikkatle yerine yerleştirdiğimi hatırlıyorum. Üzüntü duymak adına söyleyebileceğim bir şey yok. Buna ilişkin bir renk dahi göremiyorum. Hatırladığım tek şey, burnumdan bir defalığına tüm gücüyle dikine boşalan hava; çünkü başhemşirenin elinde tuttuğu küçük bardaktaki acı sıvı o yüzden dökülmüş, başhemşire de hemşirelerden birine yenisini getirmesini söylemişti. Sonunda albümün üzerinde uyuyakaldım. Uyandığımda hastane koğuşu her zaman olduğu gibiydi; sadece hayata bir gerçek daha eklenmiş ve -şimdi anladığım kadarıyla- dipsiz bir kabulleniş kuyusundaki diğer her şey gibi, o da çoktan kabul edilmişti.</p>

  <p>Ziyaretçilerden bütünüyle yoksun kalmıyordum. Uzun boylu rahip bir gün beni ziyarete geldi ve başımda durup bana çaresizce baktı. Kâhyasının yaptığı keki getirmişti; biraz oyalandı, etrafta dolaştı, tavanı inceledi ve ayaklarını sürüye sürüye kapının yolunu bulup gitti. Daha sonra zangoç da beni görmeye geldi. Endişeli bir ifadeyle yatağın kenarına oturup konuşmaya çalıştı; ama uzun zamandır gürültü yaptıklarında kiliseden kovalamak dışında çocuklarla hiçbir şey yapmadığı için nasıl davranacağını bilmiyordu. Gün ışığında bakınca, mesleği gereği siyah kıyafetler giyen, kafasında siyah bir melon şapka taşıyan, buruşuk, küçücük bir adamdı. Şapkası canını sıkıyordu; önce yatağın üstüne koydu, sonra oradan aldı, başucumdaki komodinin üstüne koymayı denedi, sonra da bu hastanede siyah melon bir şapka için en uygun yeri eninde sonunda bulacağına emin bir havada yeniden eline aldı. Ritüellere alışkındı, belki de sembollerin pozitif ilmine alışkındı. Geniş ve saçsız bir alnı vardı, kaşları yoktu ve rengi hariç diğer tüm özellikleriyle kiracımızın bıyığına çok benzeyen bir bıyığı vardı. Saçından kalan son tutamları yağlayıp, tepesindeki saçsız bölgeye boylu boyunca yapıştırmıştı. Ben ondan çekiniyordum, çünkü o da benden çekiniyor ve endişeli görünüyordu. Benimle bir yetişkinle konuşuyormuş gibi konuştu ve karmaşık bir hikâye anlatarak asıl konuyu geçiştirdi. Tam olarak ne demek istediğini çıkartamamıştım, sadece aralardan birkaç laf yakaladım ama onların da çoğunu yanlış anladım. Bir cemiyette sorun çıktığını söyledi ve ben bunu gizli bir cemiyetin varlığına yordum. Kilisenin arkasında duran cemiyetten bir grup insan ayin sırasında bağırıp çağırmıştı. Bu yeterince kötüydü, ama cemiyet daha da ileri gitmişti. Gece karanlık bastıktan sonra kiliseye girip içerideki süslemeleri bozmuşlar, perdeleri yırtmışlar ve tüm bunları kilise çok yükseklere çıkartıldığı için yapmışlardı; adlarını söylemek istemiyordu çünkü elinde hiç kanıt yoktu, hiçbirine karşı hiçbir mahkemede tanıklık edemezdi. O an mihrabın üzerinde baş döndürerek yükselen dikdörtgen şekilleri hatırladım ve onu anladığımı düşündüm. Zangoç papazın her zaman yüksekte olduğunu ama son birkaç yıldır sanki daha da yükseliyor gibi göründüğünü söyledi. O sırada Peder Anselm de göreve başlamıştı, papaz yardımcısıydı elbette, ama papaz kadar yüksekte görünüyordu, hatta biraz daha bile yüksek - aslında, dedi zangoç, hiç şaşırmam eğer bugünlerde...</p>

  <p>Ama orada sustu ve beni birinin nereye kadar yükselebileceği ve zirveye ulaştığında neler olacağı hakkında merakta bıraktı. Eğer papaz yardımcısı da papaz kadar yüksekteyse, o da halının ortasında ayakta durduğu zaman kafası gölgelere ulaşırdı herhalde. Zangoç konuşmaya devam ediyordu ama ben dinlemeyi kesmiştim. Kilisede kutsal eşyaların durduğu dolaplar, papaz cüppeleri, tasvirler, giysiler, buhurdan taşıyanlar hakkında tüm söyledikleri başımın üzerinden uçup geçti. O sırada zihnim, uzamış din adamlarıyla dolu loş bir kiliseyle meşguldü.</p>

  <p>Sonra anladım ki Philip’le benim kiliseye girdiğimizi duyduğu zamandan söz ediyordu. Mümkün olan son ana kadar ışıkları yakmıyordu; Lady Crosby günah çıkarmak için bekliyorsa, o gidene kadar ışıkları açmıyordu. Peder Anselm ona açmamasını söylemişti. Ama zaten çoğu akşam açmıyordu. Cemiyetin adamlarını yakalamanın tek yolu buydu. Bizi duyunca da geldiklerinden emin olmuştu. Meşalesini eline almış, kutsal emanet odasından dışarıya sessizce çıkarak koro bölmeleri boyunca ilerlemişti. Fakat içeri girenin sadece bir çocuk olduğunu görmüş ve bu da onu sinirlendirmişti.</p>

  <p>Anlattıkları ilgimi çekmişti. Koro bölmelerinin önünden tam olarak nasıl sürünerek geçtiğini ve nasıl parmak uçlarına basarak dışarı çıktığını tarif etmesi nazik bir hareketti. Orada iyi bir iş çıkartmış, beni de güzelce yakalamıştı.</p>

  <p>Melon şapkasını yatağın üzerinden aldı ve komodinin üzerine koydu. Sonra da hızlı hızlı konuşmaya başladı. Kulak tabii ki sorun olmuştu ama bilememişti işte. Üstelik o zamanlar cemiyet yüzünden kötü günler geçiriyorlardı...</p>

  <p>Duraksadı. Kızarmıştı. Solgun bir kırmızı. Sağ elini bana doğru uzattı.</p>

  <p>“Eğer ne olacağını bilseydim, o elimi önceden keser atardım. Özür dilerim evlat, tarif edemeyeceğim kadar üzgünüm.”</p>

  <p>Affetmek, geometriden bile daha katıksız bir mutluluk verir. Ben o zamanlar bunu, yaşamın doğal sürecinin ufak bir parçası olarak görmüştüm. Affetmek, iyileşmeye doğru atılan olumlu bir adımdır; bir ışık patlamasıdır. Estetik zevk kadar gerçektir ve kesindir; zayıf ya da narin değil, saydam, parlak ve güçlüdür. Aynı o iki kolunu birden açarak bütün mızrakları kendi vücudunda toplayan adam gibi yetişkin olabilmenin göstergesidir. Ama masumiyet bir incinmenin ayırdına varamaz ve işte bu yüzden tüm o berbat özlü sözler doğrudur. Masuma yapılan kötülük affedilemez çünkü masum, kötülük olduğunu anlayamadığı şeyi affedemez. Ben bunu da doğal gelişimimizin küçük bir parçası olarak düşünüyorum. Sanırım evrenin doğası gereği yetişkinin güçlü ve parlak eylemi bir yarayı iyileştirir ve o yaranın izi sadece bugünden değil, gelecekten de silinir. Sürekli kanayıp iltihap toplayabilecek o yara zaman içinde sağlıklı bir doku haline gelir; burada oynanan oyun ise o yaranın hiç açılmamış varsayılmasıdır. Ama masum olan bunu nasıl anlayabilir ki?</p>

  <p>Öyleyse zangoç bana neden söz ediyordu? Tüm bu olanlardan ötürü üzgün müydü? Philip’le birlikte bu planı yaptığımız andan itibaren gerçekleşen her şeye üzülmüş olabilir miydi? Ama bütün hikâyeyi bilmiyordu ki. Ya da en azından ben öyle umuyordum. Küçük çocukların şeytan olmalarından dolayı mıydı kederi? Onların küstahlık ve şiddet dolu dünyasının, gün gelip otoritenin yüksek duvarlarını yıkabilecek olmasına mı üzülüyordu? Hakikati görebildiğim zaman anladım ki yetişkinlerin dünyası bana, cüretkâr ve yanlış olduğunun o zaman da bilincinde olduğum bir eylem için gayet haklı bir ceza vermişti. Puslu anılarımın arasında, düşüncelerden çok resimlerle gördüğüm kadarıyla bana verilen ceza son derece yerindeydi. Sonuç olarak, tükürüğüm biraz kuru ve yetersiz olsa da, kilisenin ana mihrabına tükürmüştüm. Aslında işemeye niyetlenmiştim. Zihnim, kiliseye varmadan önce üç kez yapmamış olsaydım neler olabilirdi düşüncesiyle korkup geri sıçradı. Erkekler bu durumda asılarak idam edilirdi ama çocuklara kamçıdan daha kötü bir ceza verilmezdi. O zaman durumu mantıklı bir şekilde değerlendirdim ve edim ile sonuç arasındaki bağlantıyı net olarak gördüm. Neden bağışlayıcı olmayı düşünüyordum ki? Bağışlanacak hiçbir şey yoktu.</p>

  <p>Zangoç hâlâ elini uzatmış halde duruyordu. Elini de, onu da inceledim ve bekledim.</p>

  <p>Sonunda iç geçirdi ve komodinin üzerinden şapkasını alıp ayağa kalktı. Boğazını temizledi.</p>

  <p>“Pekâlâ...”</p>

  <p>Şapkasını ellerinin arasında çevirdi, çevirdi, bıyığını emdi, gözünü kırptı. Sonra görev icabı giydiği sandaletlerinin içinde hızlı hızlı ve sessizce yürüyerek uzaklaştı, koğuşun ortasına kadar geldi ve çift kapıdan çıktı.</p>

  <p>Vub. Vuff.</p>

  <p>Uzun rahibin vasim olduğunu ne zaman keşfetmiştim, hatırlamıyorum. Nasıl bir saikle hareket ettiğini analiz etmem mümkün değil, çünkü onu hiç anlamadım. Acaba benim kaderimi tayin eden, Kutsal Kitap’ın açılış bölümü müydü? Ya da rahip sandığımdan daha mı fazla etkilenmişti benden? Bu işte zangocun parmağı var mıydı? Ben tek bir darbenin değil de; içine nüfuz edilemeyen kara bir taş halini alan fosilleşmiş sayısız huzursuzluğun ve yetersizliğin, geçmiş günahların ve ihmallerin kefareti miydim? Yoksa ben sadece, erişilmesi mümkün olan ama yine de yenilmeyen, yasaklı bir meyve miydim? Her ne idiysem görünen o ki aldığı bu sonuç pederin işine yaramamış, ona pek fazla huzur getirmemişti. Diğer insanlar da onu benden daha iyi anlayamıyorlardı. Arkasından hep onunla alay ediyorlardı - eğer kendini yalıtıp gizlenmeye o kadar özen göstermemiş olsaydı, yüzüne karşı da alay edebilirlerdi. Adı bile saçmaydı. Peder Watts-Watt’ti o. Korosundaki çocuklar bile bu adı komik buluyorlardı. Şimdi kendi tarihçeme dönüp baktığım gibi onunkine de bakabilmek isterdim doğrusu. O asla benim kadar sağlam olamamıştı. Sanırım tüm bu olup bitenler onu kahretmişti.</p>

  <p>Sık sık ziyaretime gelip yanımda vakit geçirmeye başladı; benimle konuşmaya ve beni tanımaya çalışıyordu. Ayakta durur, kalın gri kaşlarını çatar ve birdenbire tavana bir bakış atardı. Diğer tüm hareketleri de benzer şekilde, sanki hareket etmesi için tek sebep aniden saplanan bir ağrıymış gibi, kıvranmalar halindeydi. Onda çok çeşitli boyutlar vardı, öyle ki hareketin dışarı doğru yayıldığını, vücudunu yana doğru eğdiğini, bir kolu ileriye uzattığını ve sonunda istemsizce sıkılan bir yumrukla bittiğini görebilirdiniz. Okulu seviyor muydum? Evet, okulu seviyordum. Güzel - eğil, uzat, sık. Onunla konuşmak anlamsız bir hikâye gibiydi; kendini bir zürafanın sırtında gezerken gördüğün bir kâbus gibi. Evet, resim yapmayı seviyordum. Evet, biraz yüzme biliyordum. Evet, liseye gitmek isterdim, eninde sonunda, artık ne zaman mümkün olacaksa. Evet, evet, evet, anlaşma vardı ama hâlâ iletişim yoktu. Kiliseye gidiyor muydum? Hayır, gitmiyordum -en azından- Gitmek istemez miydim? Evet, isterdim.</p>

  <p>O zaman, -denge hareketi, eğil uzat sık-hoşça kal sevgili evladım, tabii şimdilik.</p>

  <p>Sanırım o aralarda koğuş dünyası sona ermiş olmalı.</p>

  <p>Herkes gibi ben de dünyanın ve yaşamın tutarlı bir resmini aradım; ama o koğuşa ait son sözü, yetişkin halimin tanıklığı olmadan yazamam. Koğuşun duvarlarım ayakta tutan, itinayla verilen katışıksız şefkatti. Ben alan taraftaydım, o yüzden biliyorum. Siyah kullanarak resim yaparken, kaosu incelerken, bu tür yerlerin Belsen kadar gerçek olduğunu hatırlamam lazım. Onlar da var, onlar da bu gizemin, bu yaşamın bir parçası. O duvarlar da diğerleri gibi tuğlalardan örülü, o insanlar da aynı diğer insanlar gibi. Ama hatırlandıkları zaman, ışıldıyorlar.</p>

  <p>Samuel’in küçük bir çocuk olduğu zamanlardan hatırladıklarım işte bu kadar. Onun hiç iftihar edilecek bir yanı olmadı. Ruh ve güzellik ona işlemezdi. Kaya gibi sertti ve aldığından fazlasını verirdi. Ama şu da var ki, eğer mastoid kemiğine kadar uzanan, koğuş dünyasının sonuna kadar olan döneme ait özel bir şey fark etmediğimi söylersem kendimi aldatmış olurum. Belki yine resimler vasıtasıyla düşünsem iyi olacak. Cennetin metaforik anlamda göz kamaştırıcı renklerle donatıldığını, saf beyazın bir tavuskuşunun kuyruğundan daha zengin renklere kat kat ayrışmasını hayal ettiğim zaman, o renklerden birinin benim üzerime serildiğini görüyorum. Ben çocukken masumdum ve masumiyetin ne olduğunu bilmiyordum; dolayısıyla mutluydum ve mutluluğun ne olduğunu bilmiyordum. Belki de insanoğlu bütün bu renk paletini hiçbir zaman tecrübe etmiyor, zira tecrübe ettiği zaman o renkler ya geçmişte kalmış ya da başka birinin üzerine örtülmüş oluyor. Belki de farkındalık ve mutsuzluk olan suçluluk birbirine uyar; cennet de tam olarak Budist Nirvana’dır.</p>

  <p>Bu bir bölümün sonu olmalı. O resimlerde keşfedilmesi gereken bir enfeksiyon kaynağı yok. Bugünün kokusunun, omzumun üzerinden bakan gri yüzlerin, bebek Samuel’le hiçbir alakası yok. Ben onu temize çıkardım. O başka bir memlekette yaşayan, tarafsız ve hayali bir bağlantı kurabildiğim, bambaşka bir insan. Neden onun şiddeti ve kötülüğü oralarda bir yerde resimlere hapsolmuş olarak duruyor? Neden onun yalanları ve nefsine düşkünlüğü, acımasızlığı ve bencilliği affedildi? Affedildiği bir gerçek. Yara izi kayboldu. Kaçınılmaz olan ya da seçilmiş olan koku ise daha sonra ortaya çıktı. Ben, o değilim. Ben, gölgelerin gösterisine kendi isteğiyle giden ve garip bir varlık hakkında hüküm veren bir adamım. Şu anki farkındalığımın korkutucu dünyasının başladığı noktayı arıyorum ve koğuşta yatan o çocuğu temize çıkarıyorum.</p>

  <p>Burada mı?</p>

  <p>Burada değil.</p>
</body>
</html>