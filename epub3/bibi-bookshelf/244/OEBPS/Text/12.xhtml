<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>12</h1>

  <p>Lâkin gelecek ne tamamen birinin ne de ötekinin elindeydi, çünkü artık kanımıza şarap karışmıştı ve sivilceler, yatak fantezileri, küçük kasabaların ve köylerin töre bilgisini oluşturan tipik cinsel esprilerinin yarattığı alaycı kahkahalar halinde dışarı çıkıyordu. Sadece bu tür kahkahalar atmak için bazı şifreli sözler dahi yaratılmıştı. Bir de aşağılık duygusu vardı; çünkü Nefis, o kahkahaların nedenini bilmek, uyanık olmak, işin aslını ve kirli yönlerini öğrenmek, gerçeği bilenlerin arasına karışmanın sosyal güvencesine sahip olmak istiyordu. Ve doğal olarak Nick’in neden ve sonuç üzerine kurulu ruhsuz evreni buraya cuk oturuyordu. Ben Nick’ten daha zekiydim. En gelişmiş yaratık insan ise ve yaratıcısı bizzat kendisi ise, neyin iyi neyin kötü olduğuna karar vermek için çoğunluk oyu gerektiğini görüyordum. Davranışlar iyi ya da kötü değildir, ya bir şekilde ifşa olur ya da kişinin yanına kâr kalır. O zaman Nefis, zihnini Musa ile meşgul etmekten kurtularak ve neden iki gün boyunca kirazların bu kadar eğlendirici olabildiğini anlamaya, o sessiz taşra kızı Selina’nın bu işle bir ilgisi olup olmadığını öğrenmeye çalışmaktan vazgeçti. Johnny’nin sözünü dinleyen Nefis, ilk kez az da olsa pisliğe bulaştı. Nefis, Bay Carew’un tarih dersinde ağzından kaçırdığı küfrü duyup herkesten önce güldü ve elli satır ceza aldı, ama doğrusu buna değerdi. Nefis, olayların içindeydi; tüm pis işlerden haberi oluyor, ayıp sözler icat ediyor, o samimi müstehcenlik dünyasının skandal haberciliğinde bir lider olarak kendini gayet iyi hissediyordu.</p>

  <p>Şimdi de, aynaya bakıyordu.</p>

  <p>Kendimi aynada çok çirkin bir yaratığa benzettim. Bana bakan yüz hep ağırbaşlı ve gölgeliydi. Siyah saçlar ve fırça gibi kara kaşlar gür görünmek yerine kaba duruyorlardı. Gerçekte neye benzediğimi anlamak için çizmeye çalıştığım yüz hatlarım sert bir görünüm almıştı. Kulaklar fazla belirgindi, alın ve çene geride duruyordu. Görüntüde maymunsu ve güçlü, kadınların ilk bakışta beğenmeyeceği fakat oldukça maskülen bir erkek olduğumu düşündüm.</p>

  <p>Bir kız olmak istediğim zamanlar da oldu. Fakat bu isteğim sadece onların eteklerinin ve saçlarının, yumuşak yüzlerinin ve biçimli göbeklerinin hep var olduğu fantezi dünyasında geçerliydi. Artık şarap dökülmüştü ve talk kokusu daha yoğun hissediliyor, göğüslerinin değişik şekli, Woolworth’s mağazasındaki broşların ışıltısı, yuvarlak, ipeksi dizleri, yara gibi görünen siyah selüloit ağızları daha çekici geliyordu. Ben onlardan biri olmak istemiş ve bunun bana özel bir tür kendini aşağılama olduğunu ve çok utanç verici olduğunu da düşünmüştüm. Ama yanılmışım. Mastürbasyon evrenseldir. Cinsiyetimiz ise her zaman belirsizdir. Ben kız ya da erkek olmaktan ziyade zevk almak istiyordum. Daha sonra seks mekanizmasını iyice kavradığımda, ne istediğimi tam olarak anladım. Bundan sonra müsvedde defterimin sayfalarında kızların yüzleri diğerlerinden çok daha fazla görünmeye başladı. Nehirler akıyordu.Üç yıl boyunca çelişkili ve ham duygular içinde, ıslak kayaya yapışmış denizşakayığı gibi etkisiz kalarak aynı odayı paylaşmıştık. Fakat artık gelgitler bizi huzursuz etmeye başlamıştı. Havada ve selüloit güzellerin dudaklarında güzel bir koku vardı. Sınıfın öteki tarafından canlı yaratıkları seyreder, aralarında birçok filme konu olan özelliklerden izler arardık.</p>

  <p>Bayan Pringle, Nick kadar iyi ve çekici olsaydı acaba nasıl olurdu? Dualar ve meditasyon söndürebilir miydi ateşi? Kutsiyetin güzelliği, ucuz kokuların, değişken ve yapmacık suratların üstesinden gelebilir miydi? Meleklerin dokuz sınıfını çizseydim daha mı doğru olurdu?</p>

  <p>Philip hiç resim yapamazdı. Sanat dersinde yanımda oturuyordu ve benim kendi işime başlamadan önce hızlıca onunkini yaptığım açıkça anlaşılıyordu. Bize ders veren Bayan Curtis yaşlı bir kız kurusuydu ama anlayışlı bir kadındı. Ne olup bittiğinin farkındaydı, ama pek kurcalamıyordu. Aklımda kalan o sabah vakti önce pek dikkate değer sayılmazdı, aynı şekilde Bayan Curtis de öyle - ama o beni cesaretlendirmişti; bu yüzden ben de ondan oldukça hoşlanırdım. Boş bir kare alanın etrafına dizilip oturuyorduk; bazen ortadaki platformun üzerinde bir koni ya da top, bazen bir sandalyeyle bir keman oluyordu; bazen de canlı bir model.</p>

  <p>O sabah orada oturan kızı az da olsa tanıyordum. Sınıfın öteki tarafında, arkalarda bir yerde oturuyordu. Çekingen bir tipti. Ben kızın resmini çizmektense küçük çöp adamların kuşattığı bir kale çizmeyi tercih ediyordum. Tam o sırada Philip dirseğiyle beni dürttü. Kıza kısa bir bakış fırlattım ve onu iki kalem darbesiyle üstünkörü çiziktirip biri iki yere rastgele gölgelendirme yaptım. Sonra da kale duvarına dayalı merdivenlerime geri döndüm.</p>

  <p>Bayan Curtis sıraların arasında dolaşıyordu. Ben de o sırada model üzerinde çalışıyormuş gibi yaptım. Belki onu çizmek istemeyişimin tuhaf bir nedeni vardı. Belki de... kim bilir? Belki onu farklı bir açıdan görmüş ya da geleceği gözümün önüne getirmiş olabilirim. Belki de önümde bir canlının sergileniyor olmasından rahatsız olmuşumdur.</p>

  <p>“Philip Arnold! Bak sen, Philip!”</p>

  <p>Bayan Curtis arkada, ikimizin arasında duruyordu. İkimiz de aynı anda ona doğru döndük.</p>

  <p>“Bu gerçekten çok güzel!”</p>

  <p>Öne doğru eğildi ve kâğıdı kapıp hızla tahtaya doğru yöneldi. Bütün oğlanlar ve kızlar arkalarına yaslanıp onu seyretmeye başladılar. Model öksürdü ve kıpırdadı, Bayan Curtis elinde tuttuğu çizimin detaylarını inceledi. Philip zafer kazanmış oldu, ben ise öfkeden kudurmuş halde kurşunkalemimi kemirdim. Sonra Bayan Curtis tekrar yanımıza geldi.</p>

  <p>“Bunun üzerinde daha fazla oynama, Arnold. Sadece imzala.”</p>

  <p>Philip yapmacık bir sırıtışla resmi imzaladı. Bayan Curtis kırışık yanakları ve ışıl ışıl gözleriyle dönüp bana baktı.</p>

  <p>“Eğer böyle çizebiliyorsanız, Mountjoy, bence bir gün ressam olabilirsiniz.”</p>

  <p>Sonra hafifçe gülümseyerek uzaklaştı, ben ise öksüz kalan portremi incelemeye koyuldum. Hayret vericiydi. Biraz dikkatsizlik ve biraz da şans eseri olarak model kızı kâğıda öyle bir yerleştirmiştim ki üzerinde en fazla emek verdiğim portreler bile yanına yaklaşamıyordu. Çizgi neşeyle, özgürce ve saygı uyandıran bir sıçrama yapmıştı. Küçük mucizeler yaratmayı başarmıştı; kalemim kızın ellerine hiç değmemişti ama göz kendi kendine o küçük elleri tamamlıyordu. Özgür bir çizgi kâğıdın üzerinden hızla geçerek kızın yüzünü oluşturmuş, daha sonra kalemin ulaşamayacağı, sadece hayal gücünün erişebileceği bir yere doğru giderek incelip kırılmıştı. Afallamış ve gururlanmış bir şekilde dönüp modele bir kez daha baktım.</p>

  <p>Kızın arkasındaki duvarda asılı duran resimlerin belli bir ihtişamı vardı: Degas’nın balerinleri, birkaç İtalyan rokoko mimarisi örneği ve Palladio üslubunda bir köprü; kız onların önünde yerini almıştı ve görüntüye sakin bir hava katıyordu. Yumurta ve sperm bu kızın yaratılmasına karar vermişti ve ortaya çıkan fark kemiklere yansımıştı. Işığın önünde duran parmaklardan bir tanesinin şeffaf olduğunu görebiliyordum, hatta belki avucunun içi de öyleydi. İskeletin kırılganlığını, alnının iki yanında bir taçyaprağın tersi gibi duran çukurları hissedebiliyordum. Tam olarak ifade etmem mümkün olmasa da şunu söyleyebilirim ki, ben onun yüzünde bir şey bulmuştum, ama onu ne tarif edebiliyordum ne de çizebiliyordum. Diyelim ki bana güzel görünmüştü. Diyelim ki yüzü budalalıktan uzak bir masumiyeti anlatıyor, cinsellik sancısı barındırmayan ağırbaşlı bir kadınsılık ifade ediyordu. Diyelim ki orada, elleri kucağında, yüzü yüksek pencereden gelen ışıkla aydınlanmış halde otururken gayet suskun, zararsız, uysal ve tatlı görünüyordu. Önümüzde duran bu modeli anlatabilecek doğru kelimelerin henüz icat edilmediğini işte o anda anlamıştım. Ancak şimdi, Nick Shales’in hayaleti ve Rowena Pringle’ın bunak görünümünün üzerinden bir kuşak geçtikten sonra diyebilirim ki, o gün onun yüzünde ve alnının açıklığında bana nesnel bir olgu gibi, gerçek bir şey gibi görünen metaforik bir ışık vardı. O kız benim için anbean bir şaşkınlık, bir soru, yolumun üzerinde duran bir dağ şeklini aldı. İlk ders sona ermeden önce onun, oldukça tatlı bir yüz ifadesi olan sarı saçlı bir kızdan başka bir şey olmadığını düşünmüş olabilirim, ama o zaman dahi içten içe bundan fazlası olduğunu anlamıştım.</p>

  <p>Bir duygu ne kadar büyük olabilir? Bir acı nerede başlar ve nerede biter? Bizler dansımızı icra ettiğimiz bir durumda yarınımızı düşünmeden yaşayıp gidiyoruz. Kararlarımızı mantığımızla değil, duygularımızla verdiğimizi söyledim. Aklımız yerinde ama mantıksızca davranıyoruz. Şu anda Beatrice konusunda bilgelik taslamak kolay. Ben onun yüzünde cennetin ışığını gördüysem, o ışık neden Nick’in rasyonalizmini dengelemek zorunda olsundu ki. Ancak benim modelim etten, kemiktendi. O Beatrice Ifor’du ve yüzündeki doğaüstü ifadenin, o kutsal ışığın yanı sıra bazen ipek gibi görünen dizleri, nefes alınca bluzunu yukarı kaldıran genç tomurcukları vardı. O, asla uyumsuz bir yaş dönemi geçirmeyen, her zaman tertipli, her zaman kız kardeşlerinden biraz daha düzgün olan ender kızlardan biriydi. Bu tür kızlar göz kamaştıran bir çelişki yaratıyorlardı. Bakir ve uysal yüzleri Meryem Ana’ya müjde getiren meleklere benzerdi. Bir ip cambazı gibi dengeli yürürlerdi ve bu denge Peder Watts-Watt’in “Kötü Düşünceler” olarak nitelendirdiği türden bir davetti. Beatrice ağırbaşlıydı, fakat bunun bilincinde değildi. Aslında o da diğer kızlar gibiydi ama onlardan çok daha fazlasına sahip olduğunu düşündüğüm için bana göre emsalsizdi. El değmemişti ve erişilmesi imkânsız görünüyordu. Saygın bir tüccar ailesinden geliyordu; sınıftaki engel kalkmaya başladığında, geçerli eğilimler bizi tiplerimize göre gruplaştırırken ve gelip geçici çiftler oluştururken, o her şeyden uzak ve sakin kalmayı başardı. Kimse ondan kıkır kıkır gülmesini ya da şaka yapmasını beklemezdi. Açık gri, parlak iri gözleri, uzun kirpiklerinin altında hiçbir şeye, havada asılı duran hiçbir şeye bakmazdı. Sonra onun profilini tutkuyla defalarca çizdim ama her zaman benden kurtulmayı becerdi. Umarsızlıkla ve şans eseri ortaya çıkan o esin dolu rahatlığı bir daha asla yakalayamadım. Benim şaheserim ise orada duruyordu ve sağ alt köşesinde Philip Arnold’un imzası vardı. Bayan Curtis bu durumdan kendisine bir çeşit eğlence çıkarmış gibiydi. O çalıntı portre, ya da özgürce verilmiş portre diyelim isterseniz, kazanana ödül verilecek olan sergide en baş köşeye asıldı ve Beatrice özellikle o resmi görmek ve takdir ettiğini göstermek için yanına kadar gitti. Bayan Curtis’e uzun süre kırgın kaldım, ama sonra o bana sadece bunun geldiği yerde bunlardan sürüyle var olduğunu söyledi. Ama ben Beatrice'i o kadar iyi incelemiş olmama rağmen, kendi korkularım ve bitmeyen hüsranım yüzünden onun ruhunu kâğıt üzerine yansıtmayı asla beceremedim. Portreden dolayı gururlanmış ve Philip’e gülümsemeye başlamış olması ise kalbime bıçak saplıyordu. Artık kaybolmuştum. Ondan kaçınmak ya da uzak durmak benim için artık mümkün değildi. Üzerimde bir baskı hissediyordum. Onu yeniden başarıyla çizmek zorundaydım ve bu da dikkatli bir inceleme gerektiriyordu. Ama incelemeye verdiğim dikkat beni iyiden iyiye kör etti. O benim için çok önemliydi ama yine de kapı arkasından kapanır kapanmaz yüzünü hatırlayamaz oluyordum. Onu benzersiz kılan şeyin tam olarak ne olduğunu bir türlü çözemiyordum. Tek yapabildiğim şey, acı çekmekti. Sonra o tekrar ortaya çıktığında, sersemlemiş yüreğim dünyanın başlangıcı kadar genç bir güzellik algılıyordu. Fantezi dünyamdaki rüyalar oldukça zengindi. Onu şiddet içeren bir şeyden kurtarmak istiyordum. O bir ormanda kayboldu ve ben onu buldum. Bir ağacın kovuğunda uyuduk, onu kollarıma aldım, bana sokuldu, yüzünü omzuma dayadı. Cennetten çıkma alnının üzerinde ışık vardı.</p>

  <p>Sonuç başka türlü olabilir miydi, bir bakalım. Kime gidip anlatabilirdim ben bu durumu? Nick’e gördüğüm ışıktan bahsedecek olsam, söylediklerimi dikkate bile almazdı. Bayan Pringle ise sınıfındaki aptal kızlara kötü örnek olurum diye beni okuldan attırırdı. Peder Watts-Watt’a gelince, artık onunla ilgili her şey, dizleri dahil olmak üzere, canlılığını yitirmişti. Bu durum tamamen anlaşılamaz bir hale geldiği için acı çekmek de kaçınılmaz ve anlamsızdı. Zira Beatrice benim yüzümde hiçbir ışık görmemişti. Tutkumun ve derin saygımın gelgitleri, onun başka yöne çevrili duran yanağında patlıyor, ama o yine de dönüp bakmıyordu. Ona, seni seviyorum ya da yüzünde bir ışık var, biliyor musun, diyemiyordum. Bir temas kurabilmek adına umutsuzca gösterdiğim bir gayretle işi alaycılığa vurdum. Aptal gibi davranıyor ve kabalaşıyordum, fakat aslında ayaklarına kapanacak haldeydim.</p>

  <p>Sonunda beni fark etti, ama bu sadece beni görmezden gelmesiyle sonuçlandı ve cehennem çukuruna düşmüş gibi oldum. Çocukluk aşkı erişkin aşkından daha beter ya da daha güçlü değildir; ama daha güçsüz de değildir. Fakat hep ümitsizdir çünkü her zaman ekonominin etkisi altındadır. Sahi, Juliet kaç yaşındaydı?</p>

  <p>Beatrice şehrin birkaç kilometre dışında yaşıyordu ve okula otobüsle geliyordu. Dolayısıyla manzaranın o yakası benim için önem kazanmaya başlamıştı ve oralar hakkında duyduğum herhangi bir haber ilgimi çekiyordu. Çektiğim eziyet ve hayata dair edindiğim yeni bilgilerle kilometrelerce yürüyor, onun köyünün etrafında dolaşıyor sonra korkup geri kaçıyordum. Bahçesinin beyaz parmaklıklarının ardında ne tür gizemler bulunduğunu bilmiyordum ama onları hissedebiliyordum. İçimde ve etrafımda bana dinozorlar kadar yabancı olan duygusal bir yaşam vardı. Beatrice’i kıskanıyordum ama sadece başka birinin onu alma ihtimalinden dolayı değil. Onu kıskanıyordum çünkü o bir kızdı. Onun varoluşunu bizzat kıskanıyordum. En kötüsü de, onu öldürmek onun gücüne güç katar diye düşünüyordum. Kapıdan benden önce girecek ve benim bilmediğim şeyi öğrenecekti. Hayatın gelgitleri karanlık ve fırtınalı olmaya başladı. Papaz konutunda yaşayan ve giderek başarısızlığa sürüklenen kül rengindeki adam Pelagiusçuluğu anlatan kitabından başka bir şey düşünmez olmuştu. Artık yanına gittiğim zaman şeytan onu yoklamıyordu, çünkü zaten hep yanı başında duruyordu. Bizim birbirimizle ne işimiz olabilirdi? Çevremdeki diğer yetişkin insanlara gelince, onlar da Paskalya Adası’ndan birer görüntü kadar uzak ve saygıdeğer duruyorlardı - onlara kendi cehennemimden nasıl söz edebilir; içine girmelerine nasıl izin verebilirdim? Bugün bu konuda kendime bile bir şey söyleyemiyorum.</p>

  <p>Bu fesat yuvasında dünya hakkında kararlara varmaya çalıştım. Gece gündüz etrafta bir korku dolaşıyordu ve bu korku gayet sıradan bir şeymiş gibi dört harfli bir Sakson ismiyle ifade ediliyordu. Benim içimde ise bir kuyu vardı ve zaman zaman bu kuyudan kendimi ifade etme ihtiyacı doğuyor, hatta bunun şart olduğunu hissettiriyordu. Artık bütün suratları hızla çektiğim tek bir çizgi ile çizip birebir benzerliği kâğıt üzerine yansıtabilir hale gelmiştim - hatırlayamadığım tek bir surat dışında. Beatrice ile dolaylı iletişim yollarını bile denedim. Ona bir Noel kartı hazırladım. Son derece dikkatle boyadım, detaylandırdım, parçalara ayırdım ve öylesine tutku dolu bir gayretle sadeleştirdim ki bilmeden koskoca bir sanat tarihinin üzerinden geçmiş oldum. O morlar ve kırmızılaş bir zamanlar bir yıldız olan ve sonradan parçalanan o mavi beyaz nesnenin içlerinde güçbela hayatta kalabildiği uçan şekiller haline geldiler. Resmimin tam ortasında yukarıdan aşağı doğru girintili çıkıntılı inen siyah çizgi onun bir zamanlar aslına uygun şekilde, ölesiye gerçekçi çizilmiş olan ama artık sadece bir sembol şeklini alan profiliydi. Günlük hayatta sel gibi akan renkler, zalim bir çatlak şeklini alan o çizginin ardında çarpışıyor, tarif edilmez bir karmaşaya sebep oluyorlardı. Ben neyin peşindeydim? İki kıtanın bu düzeyde birbiriyle iletişim kurabileceğini mi sanıyordum? Gelgitlerimle onun sakin havuzunu tedirgin edemeyeceğimi anlamamış mıydım? Bir kâğıda “Yardım et bana!” yazsaydım belki de daha iyi olacaktı. Ve tüm bunların üstüne bir de kalktım, hazırladığım kartı imzalamadan gönderdim -ne tuhaf, ne karmaşık, ne gururlu bir tezat!- ve tabii ki cevap alamadım.</p>

  <p>Cinsiyet, diyorsunuz; şimdi konu oraya geldi, peki neresinden başlayalım? Bayan Pringle’ın kozmosundaki güzellik, kendisi bir cadaloz olduğu için berbat olmuştu. Nick’in kavruk evreni ise insanlara karşı duyduğu sevgi sayesinde ışık saçıyordu. Cinsiyet hakkında bir seçim yapmak ve bilgi edinmek bana gerçekten zor gelmişti. Fakat her ne kadar materyalist bir inancı tercih etmesem de, sonunda seçimimi Nick’ten yana yaptım. O yüzden de hakikat bana hep erişilmez gibi görünür. Ben kendimi akılcı bir insan olarak görmüyorum çünkü içimde rasyonalist bir inanç doğdu, fakat bunun mantıksal bir dayanağı yoktu ve serinkanlı düşüncelere dayanmıyordu. Odamızın duvarları insanlardır, felsefeler değil.</p>

  <p>Nick’in mantıksızca benimsediği sistemden çıkardığım sonuçlar mantıklıydı. Anladım ki ruh da yoktu, mutlak da. Dolayısıyla doğru ve yanlış, akşam saat on buçuktan sonra başlayan bahis ya da içki yasağı gibi bir tür meclis kararından başka bir şey değildir. Ama kuyusunun yanında oturan Samuel Mountjoy neden çoğunluğun kararına uymak zorunda kalsın ki? Sammy için neyin iyi olduğuna neden Sammy karar vermesin? Nick kendi ahlaki değerlerini nur yüzlü bir ayakkabı tamircisi olan babasından aldığını bilmiyordu. Doğa bilimlerinden yola çıkılarak varılan bir ahlak yoktur, sadece ahlaksızlar vardır. On dokuzuncu yüzyıl iyiliği ve iyimserliği bana gelene kadar tükenip bitmiş olmalıydı. Ben Nick’in masum, hükümsüz bilimsel dünyasını dönüştürmüştüm. Benimki insanın umutsuzca içine hapsolup, yapabildiği ölçüde tadını çıkardığı ahlakdışı ve vahşi bir yerdi. Ama tüm bunları yazmamın sebebi kendimi mazur göstermekten çok kendimi anlamaya çalışmak olduğu için, bu süreçte her şeyi berbat eden karmaşıklıkları da eklemem gerekiyor. Doğru ve yanlışın itibari ve izafi olduğuna karar verdiğim anda, kutsiyetin güzelliğini gördüğümü ve kötülüğün ağzımda bıraktığı kusmuk tadını hissettiğimi düşündüm.</p>

  <p>Erkekliğe adım attığımız yıl cinsellikle tanıştırılmıştık ve konu kısmen hayranlık duyduğumuz insanları da kapsadığı için en azından durumu artık kavradığımı düşünüyordum. Bayan Manning bizim Fransızca öğretmenimizdi. Yirmi beş yaşlarında, mahmur bakışlı, siyah kabarık saçlı, yumuşak başlı bir kadındı ve konuşurken ağzını şapırdatırdı. Ders verirken sürekli aklı başka yerdeymiş gibiydi. Bazen kedi gibi gerinir ve sanki bizi, sınıfı ve tüm eğitim sistemini sevimli ama gülünç buluyormuş gibi ağır ağır gülümserdi. Eğer başka bir yerde olsaydık bize gerçekten bilinmeye değer bir şeyler öğretebilecekmiş gibi görünüyordu ki benim zaten bundan hiç şüphem yoktu. Ceketinin mavi yakaları arasından görünen göğsündeki V ile yuvarlak, ipeksi dizleri biz erkek öğrencilerde hoş bir heyecan yaratıyordu. O dönem bir kadının oturduğu zaman dizlerinin açıkta kalmaya başladığı dönemdi. Bu yüzden stratejik konumdaki sıraları kapmak için aramızda küçük bir çekişme geçerdi ve sanırım bizim Bayan Manning de bunun farkındaydı. O buna hiç kızmaz, ama özellikle yardımcı olduğu da pek görülmezdi. Sürekli şunu düşünüyor gibiydi: Zavallı kıçı kırık kızlar ve umutlu, sivilceli kabadayılar! Sabırlı olun - birazdan kapılar açılacak ve sizler bu anaokulundan yürüyüp çıkacaksınız. Bayan Manning aslında kendini tümüyle işine adamak için fazla çekici bir kadındı.</p>

  <p>Bay Carew da onu çekici buluyordu. Biz daha önceleri onun bizim okulda olmasını ragbi ile Latince ikilisine bağlıyorduk ama şimdi bizimle aynı görüşü paylaştığını da öğrenmiştik. Sahada bizi çalıştırdığı esnada Bayan Manning taç çizgisinde görünürse, o da bizim gibi aşırı erkeksi faaliyetler sergilemeye başlıyordu. O an nasıl da heyecanla birbirimizin üzerine atılıp kenetlenirdik! Başlangıç vuruşu için yerlerimizi alırken ise, Bayan Manning’in varlığından habersizmişiz gibi uzun ve rahat adımlarla yürürdük. Bay Carew bizi antrenmanda iki kat zorlar ve topu bir torpido gibi fırlatıp iki sıra forveti aşarak, ancak üçlü savunmanın tutabileceği kadar uzağa gönderdiği o özel hareketini gösterirdi. Aslında tüm bu olanlar biraz garipti, çünkü Bay Carew evliydi ve küçük bir bebeği vardı. İri cüsseli, açık renk saçlı, kırmızı suratlı, terleyen bir adamdı - ya da belki terlemesi ragbi yüzündendi ama hatıramdaki görüntüsü hep terli kaldı. İkinci sınıf bir özel okulu bitirmişti, dolayısıyla ragbi bilgisi Latince bilgisinden çok daha iyiydi. Önceleri iş bulmakta çok zorlanmıştı ama biz tam o sırada futboldan ragbiye geçiş yapmıştık ve bu da onun hayatının şansı olmuştu. Daha sonraları bizim Bayan Manning taç çizgisinde çok sık belirmeye başladı. Yaklaşırken ayaklarının çamura batmamasına dikkat ediyordu. O sırada Bay Carew ona fazla çamurlu olan yerlere basmadan ilerleyebilmesi için nasıl da neşeyle ve özenle yardımcı oluyordu! Böyle olduğunda oyunu erteler, Bayan Manning’in çevresinde takılır, yüksek sesle güler ve kasım havasının içine nefes ve buhar bulutları gönderirdi. Kulübün renklerini onun önünde erkeksi bir debdebeyle sergiler; Bayan Manning de tatlı bir ifadeyle ona gülümserdi.</p>

  <p>Bizim okulun hademesi küçükken çimlere bastığımızda bizi kovalayan, daha sonra sivilcelerimiz çıkınca bize hayata dair hikâyeler anlatan, sarhoş gezen eski bir askerdi. Okulun yakınında bir birahane vardı, yemek molasından dönerken kötü kokular ne içtiğinin habercisi gibi önü sıra gelirdi. Sonra asker tipi gri bıyıklarını düzeltir, iki bin metreden süvarilerle nasıl çatışmaya girdiklerini anlatır, kuzeybatı sınırında hizmet ederken aldığı yarayı gösterirdi. Askerlik duyguları bira içtikçe artıyordu. Bu savaşçılık hevesindeki artışa paralel olarak ahlaki düşünce tarzında da bir yükseliş oluyordu. Normal olarak dolak giyilmesine ve ruj sürülmesine karşıydı; fakat çok içki içtiği zamanlarda, parlamentoda kısa etekli kadınların bulunmasını da gayritabii bulurdu. Kırıta kırıta dolaşan -ve belli ki tıraş da olmayan- bu Eton mahsulleri Tanrı’ya meydan okuyorlardı ve bu da modern ordunun çöküş sebeplerinden biriydi. Ordunun süngüsü olarak gördüğü Bay Baldwin’i destekliyor, söz konusu askerlik olduğunda hiç şaka kaldırmıyordu.</p>

  <p>Kasım ayı dolaylarında kısa günler, soğuk ve çamur başlayınca, o da huzursuzlanmaya başladı. Aklında bir şey vardı. Biranın sarhoşluğuyla lafları geveleyip, kötü nefesini damarlı burnundan meraklı yüzlerimize üflerken, bıyıklı ağzı ve sarı gözleriyle bize tek anlatabildiği şey, eğer aklındakini bize anlatırsa annelerimizin bizi oradan alıp daha iffetli bir yere götürecek olduğuydu. Gençlerin bilmemesi gereken bazı şeyler vardı, aklındaki de böyle bir şeydi. O yüzden, küçük Mountjoy, artık bana soru sorma, tamam mı?</p>

  <p>Az kalsın hepimizin içine düştüğü varsayım ve şüphe ateşini ifşa edecekti. Ama biz ona engel olacaktık. Kanatlarımız bala bulanmış, orada yapışıp kalmışlardı. Bay Carew ve Bayan Manning bizim Âdem ile Havvamızdılar, cinselliği temsil ediyorlardı. Bu heyecan sadece erkeklere özeldi, kıçı kırık kızlardan gizleniyordu; bir tecrübeydi, cazibeydi, yaşamdı. Akşam yemeği saatinde erkekler için bir erkek gözetmen, kızlar için de bir kadın gözetmen görev başında kalıyordu; peki bu gözetmenleri kim denetleyecekti? O ikisi bir araya geldiğinde Benjie de kazan dairelerinin teftişini yapıyordu ve nasıl olduysa oldu, onları gördü ama kendisini gizledi; o sırada orada olmasından daha doğal ne olabilirdi? Artık onun elinde ahlaki bir tartışma konusu vardı. Şimdi ne yapmalıydı? Başöğretmene bildirmeli miydi? Bu düşünce onu uyutmuyor, içki içmesine sebep oluyordu. Ne yapması gerekiyordu? Durumu açıklamalı mıydı, yoksa açıklamamalı mıydı?</p>

  <p>Bu krizi daha da alevlendirmenin tek yolu vardı. Hep bir ağızdan, ondan bile daha büyük bir erdem anlayışıyla, evet, diye bağırdık, evet, tabii ki açıklamalıydı. Krizi büyütme zamanı! Ne de olsa hayır demek aptallık olacaktı. Hepimiz iffet ve heyecan duygularıyla doluyduk ve bundan büyük keyif alıyorduk. Bayan Manning! Tatlı, çekici Bayan Manning! Ve kıpkırmızı kesilmiş, buhar çıkartan Bay Carew!</p>

  <p>Benjie kararını verdikten sonra beş kişi sinsice onun peşine takıldık. Boş bir koridorda biraz oyalandık, o da başöğretmenin odasının kapısını hafifçe vurup içeri girdi. Kapıya yanaşıp içeriyi dinleyecek cesaretimiz olmadığı için yaklaşık on dakika kadar olduğumuz yerde kalıp bekledik. Sonra kapı açıldı ve Benjie’nin sırtı göründü, kepini elinde tutuyor ve bir yandan da konuşuyordu. Başöğretmen onu susturmaya çalışıyordu. Ama Benjie burnundan soluyor ve yüksek sesle konuşuyordu.</p>

  <p>“Bir kere söylemiştim efendim ve yine söylüyorum. Evli bile olsalar bundan daha kötü görünemezdi!”</p>

  <p>O sırada başöğretmen bizi gördü. Bence orada neden durduğumuzu ve konuyla neden ilgilendiğimizi gayet iyi anlamıştı. En azından sağlam bir azar işiteceğimizi sandım, ama o hiçbir şey söylemedi. Sanki bir şey kaybetmiş gibi üzgün görünüyordu. Aptal değildi, bu başöğretmen. Bir hikâyenin unutulabilecek cinsten mi, yoksa çok mu yayılmış olduğunu anlardı.</p>

  <p>Okulda geçirdikleri süre boyunca Bay Carew ve Bayan Manning en popüler ve en sevilen kişilerdi. Onlar sadece öğretmen değil, günah işleyenlerin olgunluğuna erişmiş insanlardı. Onlar bizim film yıldızlarımızdı. Bayan Manning bize yaşamın sırlarını aktaracak kadar ilgi göstermiş olsaydı, ayaklarının dibine dizilip pürdikkat dinlerdik. Ne anlatsa inanacaktık ve bu da ayrı bir tezat teşkil ediyordu. Son dersinde Bayan Manningimizi, geçirdiği tecrübeden izler bulabilmek için nefesimizi tutarak inceledik. Ama o kabarık siyah saç, göğsünün V’si, ağır ve tatlı gülümsemesi, geniş kırmızı ağzı ve diğer her şeyi ile eskisinin aynıydı. İpek çoraplı dizleri de aynıydı. Bir ara dizinden başlayıp elini aşağı doğru kaydırarak bacağını okşadı; kavalkemiğini aynı anda hem gerdi hem de yukarı doğru çekti, ipekten yılanı elinin ayasının içinde ilerletti ve ayak tarağını geriye doğru eğdi, öyle ki tüm bacağını sıkıp incelterek bir yüzükten geçecek hale getirebildiğini sanırdınız. Sonra ders bitti ve sıralarımızın içinde ayağa kalkarken, az sonra ebediyen yok olacak bir insana göre tuhaf bir tabir kullanarak bizi gönderdi.</p>

  <p><em>“Eh bien, mes amis. Au revoir!”</em><a class="nref" id="n3" href="../Text/footnotes.xhtml#n3d"><sup>{***}</sup></a></p>

  <p>Ve sonra gittiler; ikisi de gitti ve personel yine ruhsuz ve renksiz haline büründü. Bayan Pringle dünyanın ona ağır geldiği peş peşe birkaç gün geçirdi - başı geriye düşüyor, çaresizce iç geçiriyordu, ama ben bir seferinde onun bu dikkatsizliğinden istifade etmeye kalkışınca çılgına döndü ve bir bomba gibi patladı. Nick ise farklı bir reaksiyon gösterdi. Hayatında ilk ve son defa olarak beni hayal kırıklığına uğrattı. Tüm cesaretimi toplayıp seks vesaire hakkındaki merakımı gidermek için ona çekine çekine yaklaşmış; fantezi dünyasına, Bayan Manningimize, Beatrice’e, bir zamanlar kız olmak istediğime ve böyle davranarak kendimi öldürmekte olup olmadığıma dair sorular sormuştum.</p>

  <p>Nick beni sertçe susturdu. Sonra öfkeli bir tonda, gözlerini cam fanusta kaynayan sudan ayırmaksızın konuşmaya başladı.</p>

  <p>“Ben dokunabildiğim, görebildiğim, tartabildiğim ve ölçebildiğim şeylerin dışında hiçbir şeye inanmam. Ama eğer insanı Şeytan yaratmış olsaydı, ona seksten daha pis, daha kötü ve daha utanç verici bir oyun oynayamazdı.”</p>

  <p>Demek o yüzden öyle demişti. “Evli bile olsalar bundan daha kötü görünemezdi!” Ben ise Benjie’nin yanlış ifade kullandığını, aslında “...daha iyi görünemezdi” demek istediğini öne sürerek çocukların arasında puan toplamıştım, ancak şimdi bu sözlerin asıl anlamını çözmüş ve cennetten sürgün edilen meleğin gerçek olduğunu anlamıştım. Seks benim kolayca etki altında kalan aklımda muhteşem bir parlaklık ve kötülük barındıran renklere bürünüyordu. Ben o anda, ipekböceklerinin kıvrılıp dönerek ince bedenlerini birbirine vurdukları ve çiftleşirken pembe misk kokusu püskürttükleri o parlak ağın içindeydim. Ey utanç veren, sarhoş eden misk, bana iyi gel. Misk hakkında hiçbir şey bilmeyen, bunu hiç aklına getirmeyen, sakin ve zararsız görünen, daha uzun yıllar çiftleşmeyecek olan, çiftleşirse de bunu başka bir erkekle yapacak olan Beatrice’in üzerindeki misk. Eğer insanoğlu sadece bir hayvansa, o zaman miskin bana iyi gelmesi gerekir çünkü bu tüm hayvanların ortak yanıdır. En geniş sürüye sahip erkek, en güçlü erkektir. İnsanın en gelişmiş hayvan olduğunu söyledikten sonra bizden havada çifte atan aygır toynaklarını bir kenara bırakıp, sadece hayvanların yavrularına karşı duydukları güçlü bağlılığı hissetmemizi ve bir çeşit sürü içgüdüsü ile hareket etmemizi beklemeyin. Alna düşen o ışığa, cennetin hiç bitmeyen sabahının ışıltısına gelince, onlar olsa olsa bir görüntü ya da bir yan etki olabilir. Onu dikkate almayın. Hatta unutun unutabilirseniz.</p>

  <p>Bunun üzerine ben de erkeklerin dünyasına; Mercutio’nun, Valentine’ın ve Claudio’nun bulunduğu, cezaya uygun bir suç icat edebileceğim bir dünyaya yöneldim. Ben suçluyum; dolayısıyla kötü ruhlu biri olacağım. Eğer işlenecek parlak suçlar bulamazsam, en azından işlenmiş suçları üstlenirim. Suçluluk suçun işlenmesinden önce başlar ve suç işlenmesine sebep olabilir. Benim kötülük iddiam ise Byron tarzıydı ve Beatrice bunu görmezden geliyordu.</p>

  <p>Benim için ayrılık vakti gelmişti. Beatrice Güney Londra’da bir öğretmen okuluna gidecek, okulu bitirince öğretmen olacaktı. Bense Güzel Sanatlar Okulu’na gidecektim. Fakat başarılı olmak için belirgin bir istek duymuyordum. Partinin sloganlarını üst üste tekrarladım, çünkü o toplulukta, münzevi özgürlüğünün tersine, sonsuza dek sürecek gibi görünen bir özgürlük illüzyonu vardı. Ayrılık vakti geldi, hayır dualarımızı ve vedalarımızı etmeye başladık. O sırada Nick, bana garip gelen, dini bir ifade kullandı: “Çalışmak için eline ne geçerse, var gücünle çalış.”<a class="nref" id="n4" href="../Text/footnotes.xhtml#n4d"><sup>{****}</sup></a></p>

  <p>Başöğretmen benimle daha uzun konuştu, ama aşağı yukarı aynı şeyleri söyledi.</p>

  <p>“Gidiyor musun, Sam?”</p>

  <p>“Evet, efendim.”</p>

  <p>“Benden nasihat almaya mı geldin?”</p>

  <p>“Diğerlerini de gördüm, efendim.”</p>

  <p>“Nasihatin kötü yanı ileride hatırlanma ihtimalidir.”</p>

  <p>“Anlamadım, efendim?”</p>

  <p>“Otur evladım, kıpırdanmadan otur bir dakika. İşte öyle, aferin. Sigara içmek ister misin?”</p>

  <p>“Ben...”</p>

  <p>“Parmaklarının halini görüyorum, geç şimdi bunları. Külünü çöp kutusuna silkebilirsin.”</p>

  <p>Aniden anlayamadığım bir duygu kapladı içimi.</p>

  <p>“Yaptığınız her şey için size teşekkür etmek istiyorum, efendim.”</p>

  <p>Sigarasını havada salladı.</p>

  <p>“Ne diyeyim sana? Rotten Row’dan çok daha ileriye gideceksin.”</p>

  <p>“Bu Peder Watts-Watt sayesinde oldu, efendim.”</p>

  <p>“Kısmen.”</p>

  <p>Aniden oturduğu yerde döndü ve yüz yüze geldik.</p>

  <p>“Sam. Senin yardımına ihtiyacım var. Ben, senin... neyin peşinde olduğunu anlamak istiyorum. Evet, partiden haberim var, fakat bunun sadece bir ya da iki yıl sonra sona ereceğini de biliyorum. Ama sana gelince, sen bir sanatçısın, doğuştan bir ressamsın ve bunun neden ve nasıl olduğunu sadece Tanrı bilir. Ben hayatım boyunca hiç senin kadar yetenekli birini görmedim. Ama yaptığın bu portreler... bunlar senin için hiçbir önem taşımıyor mu?”</p>

  <p>“Taşıyordur herhalde, efendim.”</p>

  <p>“Gerçekten... senin için önemli olan hiçbir şey yok mu? Ama bir dakika! Partiyi filan boş ver. İşin o kısmını anladığımı farz edelim. Ben vasat bir adamım, Sammy. Ama senin kendi adına önemli olduğunu düşündüğün bir şey yok mu?”</p>

  <p>“Bilmiyorum.”</p>

  <p>“Sende böyle bir yetenek var ve sen bunun önemli olup olmadığını hiç düşünmedin, öyle mi? Bak, Sammy. Artık rol yapmak zorunda değiliz, değil mi? Sen sanki her iki elinde de altışar parmak varmış gibi olağanüstü bir yeteneğe sahipsin. Bunu ben de biliyorum, sen de biliyorsun. Seni pohpohladığımı sanma. Sen dürüst bir insan değilsin, bencilsin ama bunun yanı sıra - her ne isen osun işte, değil mi?”</p>

  <p>“Evet efendim.”</p>

  <p>“Yeteneğin senin için önemli değil mi?”</p>

  <p>“Hayır, efendim.”</p>

  <p>“Mutlu değilsin o zaman.”</p>

  <p>“Hayır, efendim.”</p>

  <p>“Bu uzun zamandır böyle, değil mi?”</p>

  <p>“Evet, efendim.”</p>

  <p>“Mutluluk sana göre bir şey değil. Söyleyeyim sana. Mutlu olmayı başkalarına bırak, Sammy. Mutluluk, beş parmaklık bir iş.”</p>

  <p>Sağ elini havaya kaldırıp parmaklarını döndürdü.</p>

  <p>“Öyleyse senin portrelerin kendi içlerinde bir önem taşımıyor. Belli bir amaca hizmet ediyor olabilirler mi? Hayır. Proletarya diktatörlüğünü unut. Senin amacın ne?”</p>

  <p>“Bilmiyorum, efendim.”</p>

  <p>“İleride zengin ve meşhur olmak istemiyor musun?”</p>

  <p>Şimdi düşünme sırası bendeydi.</p>

  <p>“Evet, efendim. Çok iyi olurdu.”</p>

  <p>Bunun üzerine aniden bir kahkaha patlattı.</p>

  <p>“Bu da hiç umursamadığını söylemenin bir başka yolu zaten. Ve benim sana nasihat vermem gerekiyor, öyle mi? O zaman dinle, nasihat filan vermeyeceğim. Hadi sana güle güle.”</p>

  <p>Elimde tuttuğum izmariti aldı ve elimi sıktı. Ama arkamdan kapıyı henüz kapatamamıştım ki içindeki iflah olmaz başöğretmen tarafından geri çağırıldım.</p>

  <p>“Sana bir şey söyleyeceğim, belki faydası olur. Ben bunun gerçek ve güçlü olduğunu - ve dolayısıyla tehlikeli olduğunu düşünüyorum. Bir şeyi yeteri kadar istersen alırsın ama buna karşılık başka bir şeyi feda etmeyi göze alman lazım. Herhangi bir şey olabilir bu. Ama istediğini elde ettiğin zaman bu asla tam olarak beklediğin şey olmaz ve eninde sonunda yaptığın fedakârlıktan dolayı pişmanlık duyarsın.”</p>

  <p>Oradan dışarı ve sonra da okuldan dışarı çıktım. Yazın tam ortasıydı. Gerçekte bir eğitimden diğerine transfer olmuş olmama rağmen, sanki dünya kapılarını bana ardına kadar açmış gibi geldi. Artık papaz konutuna geri dönmeyecektim; bunun yerine kasabanın dışına çıktım, tepeleri, vadileri geçtim. Burada orman başlıyor ve dik kayalıklarla nehir arasındaki tepelere sıkı sıkı tutunmuş gibi duruyordu. Aniden içime dolan heyecanla, aradığım sır sanki oralarda bir yerlerdeymiş gibi yüksek eğreltiotlarının arasında zar zor ilerledim.</p>

  <p>Tahtalı güvercinler bile bir dans melodisinin nakaratını üst üste tekrarlayarak bana eşlik etmeye başladılar. Yeşil sundurmalarından “If you knew Susie” melodisi yükselirken, diğer taraftan tüm orman, eğreltiotları, sinekler, sınıflandırılmayan tüm küçük pervaneler ve güveler, kocaman tavşanlar, kahverengi, mavi ve beyaz renkli kelebeklerin hepsi seksi seksi mırıldanıyorlardı, çünkü misk en yüksek sayıdakilerin en yüksek mutluluğuydu. Bir kol boyu uzaklıkta duran ve maviden mora dönen ağır hava ise ağaçların arasında görünen tüm şekilleri iki santim kalınlığındaki buzlu cam parçalarıyla doldurmuştu. Uzun eğreltiotları bazen boynuma değiyor, bazen de beni kalçamdan yakalıyordu. Güçlükle ilerlemeye çalıştığım yerlerde yaşayan tüm canlıların üzerinden baharat gibi bir toz dökülüyor ve havayı ağırlaştırıyordu. Ormanın zemininde kuru yaprakların ve çıtırdayan dalların yarattığı yığınların arasında katedral kalınlığındaki ağaç gövdelerinin yanında durdum ve sıcak havada kendi kendime, benim için neyin önem taşıdığını söyledim; önemli olan, Beatrice Ifor’un hiç görmediğim beyaz vücudu, sadakati ve her zaman benim korumam altında olmasıydı; onun tarafından reddedilmemin bana, ölümün bu tarafında verdiği acıydı.</p>

  <p>O akşam çevremde oldukça dikkate değer bir muharebe gerçekleşmiş olmalıydı. Herkesin şanslı bir günü vardır ve anladım ki bu da benimkiydi. Ormanın baharat kokuları benden uzaklaşmıştı; kendimi taşların su altında yıl boyunca sarsıldığı, demir atmış nilüferlerin asılıp çekiştirdiği, başlarını eğdiği, bir o yana bir bu yana gittiği su bendinin altından vücudum ısınmış ve yapış yapış halde çıkarken buldum. Artık cennet kapılarının meleğini benimle baharat kokuları arasında elinde kılıcıyla dururken gördüğümden hiç şüphem yoktu. O da bendin altından geçen suyun üzerindeki yaratıcısı gibi nefes alıp veriyordu ve su sanki beni çağırıyor gibiydi. Soyunup suya daldım ve tüm hâzinemin üzerini örten pürüzsüz tenimin baştan aşağı sıkılaştığını hissettim. Artık bir erkeğin ağırlığını ve şeklini, vücut ısısını ve karanlık taraflarını biliyordum. Ben gözleriyle etrafı kesen, sağlam duran ve güçlü omurgasının köküyle tohum eken biri olduğumu öğrenmiştim. Giyinmiş ve serinlemiştim, el değmemiş bir kız gibi duygularına hâkim bir halde, yardımıma yetişen suların yanından ayrılıp yokuş yukarı yürüdüm. Yıldızlar görünmeye başlamıştı bile, kocaman parlak yıldızlar birinin başparmağı tarafından birer birer yerlerine yerleştirilmiş gibi duruyorlardı. Orada, dünya ile gökyüzü arasında, manastır ile sokak arasında bir yerde oturdum. Sular beni iyileştirmişti ve ağzımda yine patatesin lezzetini duyuyordum.</p>

  <p>Senin için önemli olan ne?</p>

  <p>“Beatrice Ifor.”</p>

  <p>O daha şimdiden senin ahlaksız biri olduğunu düşünüyor. Senden hiç hoşlanmıyor.</p>

  <p>“Ben bir şeyi yeterince istersem mutlaka alırım çünkü onun için neyi feda etmem gerekiyorsa ederim.”</p>

  <p>Neyi feda edeceksin?</p>

  <p>“Her şeyi.”</p>

  <p>&nbsp;</p>

  <p>Burada mı?</p>
</body>
</html>