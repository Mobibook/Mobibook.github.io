<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>8</h1>

  <p>Ben nasıl oldu da karanlıktan bu kadar korkar oldum?</p>

  <p>Bir zamanlar masumiyetin bir parçası olan bir görme biçimi vardı. Belleğin gerisindeki en uç noktada -belki daha da öncesinde, zira bu zamanın dışında bir olay- on santim boyunda, kâğıt beyazı renginde, şekil değiştiren ve açık bir pencerenin üst kenarında bir horoz gibi çalım atarak yürüyen bir yaratık gördüm. Daha sonra onu orada ilk gördüğümde belki de henüz hâlâ vaktim vardı; ama hiç kimse bana ne görebileceğimizi ve bu yeteneğimizi ne kadar kolay kaybedebileceğimizi söylememişti ve bunu kimse bilmiyordu.</p>

  <p>Zangoç içeri girip elinin bir darbesiyle kafamı patlatmıştı. Şimdi ise ilk defa kendimi boğulma ihtimalim olan bir denizde, herhangi bir yönden gelebilecek bir saldırıya karşı savunmasız halde hissediyorum. Üzerimde bir yelek ve pantolon, gri bir gömlek ve kravat vardı, çoraplarım diz boyundaydı ve dizbağıyla bağlanıp dışarı kıvrılmıştı. Yarım ayakkabılar ve bir de ceket giymiş, başıma da parlak mavi bir kep takmıştım. Peder Watts-Watt beni baştan aşağı donatıp, yeni bir hayatın içine attı. Evindeki kâhyasına benimle ilgilenmesi için talimat vermişti ve öyle de oldu. Hastane koğuşundan alınıp papazın uçsuz bucaksız konutuna götürüldüm. Oraya gittiğimde Bayan Pascoe, sanki koğuşta geçirdiğim haftalar Rotten Row’u üzerimden temizleyip çıkartamamış gibi bana hemen banyo yaptırttı. Koğuş beni banyolara alıştırmıştı ama bu banyo çok farklıydı. Bayan Pascoe ile birlikte bir koridoru boylu boyunca yürüdükten sonra iki basamak merdiven çıktık ve banyonun kapısına ulaştık. Bana banyonun içinde yapmam gereken yeni şeyler gösterdi. Bir şeye bağlı duran bir kibrit kutusu gördüm ama o şeyin ne olduğunu bir türlü anlayamadım. Öyle bir şey ne olabilirdi? Bakır bir zırhın içine girmiş bir adam olabilir miydi? Bu doğru olsaydı, banyonun genel yapısına gayet uygun düşerdi; zira tavanlar çok yüksekti, buzlu camları olan ve hiçbir yeri görmeyen yüksek bir pencere ile bir de çıplak ampul vardı. Ama bronz kenarlı bakır mabut, dört tane kapları ayağı olan dev küvet dahil banyodaki her şeye olduğu gibi bana da hükmediyor; yukarıdaki iki karanlık mağaranın içinden boş bakışlarla bana bakıyor ve borularıyla ödümü patlatıyordu. Bayan Pascoe suyu açtı, bir kibrit çaktı, bunun üzerine mabut kükredi ve alev aldı. Daha sonraları bronz adam Talos hakkında bir şeyler okuduğum zaman, onun gibi sesi olan, onun gibi alevler saçan ve aynı onun gibi bakırdan yapılmış bronz kenarlı bir beden hayal ettim. Ama o banyoya ilk girişimde o kadar korkmuştum ki küvet dolarken, ampulün ışığı tavandan aşağı doğru bombe yapan buharın içinde haleler yaratırken ve sarı duvarlar sıcaktan terliyor gibi görünürken, Bayan Pescoe yanımdan ayrılmadı. Fakat küvet yeterince suyla dolunca -benim hoşuma gidecek kadar dolmamıştı- gazı da suyu da kapattı, kapının üstündeki sürgüyü gösterdi ve dışarı çıkıp beni banyoda yalnız bıraktı. Kapıyı içeriden sürgüledim, yeni kıyafetlerimi iskemlenin üzerine koydum ve gözümü Talos’tan ayırmadan çarçabuk küvetin içine girdim. Korkudan kanım donmuş halde suyun içine oturdum ve beyaz emayenin üzerinde benden çok uzaklarda gibi görünen uzun sarı lekeyi incelemeye koyuldum.</p>

  <p>Bir müddet sonra banyonun kapısı zangırdadı ve Peder Watts-Watt dışarıdan yumuşak bir tonda seslendi.</p>

  <p>“Sam. Sam.”</p>

  <p>Ama ben hiçbir şey söylemedim çünkü o sırada savunmasız bir yerde, bir mabudun karşısında duruyordum.</p>

  <p>“Sam! Neden kapıyı sürgüledin?”</p>

  <p>Cevap vermeme fırsat kalmadan, onun koridorda yürüyüp uzaklaştığını duydum.</p>

  <p>“Bavan Pascoe!”</p>

  <p>Kadın bir şey söyledi ve bir süre birbirleriyle mırıldanarak konuştular.</p>

  <p>“Ama çocuk içeride paniğe kapılabilir!”</p>

  <p>Kadının cevabını duymadım ama Peder Watts-Watt tiz bir sesle haykırdı.</p>

  <p>“Onun banyo kapısını asla sürgülememesi lazım... <em>asla!”</em></p>

  <p>Ben sıcak suyun içinde oturmuş soğuktan titrerken aşağı kattaki tartışma, tabii o bir tartışma idiyse eğer, giderek canlılığını yitirdi. Bir yerde bir kapı kapandı. Banyodan sonra giyinip aşağı indiğimde Bayan Pascoe’yu mutfakta sessizce oturmuş rahibin çoraplarını yamarken bulunca çok şaşırdım. Akşam yemeğini onunla birlikte yedik, sonra da beni yatağıma yolladı. Odamda iki tane ışığım vardı. Bir tanesi tavanın tam ortasından aşağı sarkıyordu, diğeri ise yatağın başucundaki masanın üzerindeki küçük pembe abajur başlığının içine gizlenmişti. Ama Bayan Pascoe beni yatırdı ve sonra, odadan çıkarken başucumdaki abajurun ampulünü çıkardı.</p>

  <p>“Buna ihtiyacın olmayacak, Sam. Küçük çocukların yataklarına yatar yatmaz uyumaları gerekir.”</p>

  <p>Biraz etrafta gezindi, sonra kapıya kadar gidip durdu.</p>

  <p>“İyi geceler, Sam.”</p>

  <p>Ardından öteki ışığı da söndürdü ve kapıyı kapattı.</p>

  <p>Bazı çocuklara hücum eden o yaygın ve mantıksız korkuyla ilk tanışmam böyle oldu. Önce çocuk korkunun nereden kaynaklandığını anlayamaz, ama sonunda bulur ve bulduğu zaman korku daha da dayanılmaz bir hal alır. Yatağın içinde aşağı doğru kayıp kıvrıldım ve titreyerek önce cenin şeklini aldım, ama sonra biraz çözüldüm çünkü nefes almak zorundaydım. Rotten Row’da kendimi hiç bu kadar yalnız hissetmemiştim - ne de olsa birahanenin arka kapısının pirinç kulpu her zaman oradaydı; hastane koğuşunda ise biz bir alay küçük şeytan, hep birlikte vakit geçiriyorduk. Ama burada, bu tamamen anlaşılmaz ortamda, bu tuhaf ve güçlü insanların arasında -ve oradaki kilisenin konutu sallayacakmış gibi ses çıkartan saati yüzünden- ben ilk defa karanlıkta ve bir cehalet sarmalının içinde yardıma muhtaç halde yapayalnız kalmıştım. Korku spazmlar halinde geliyordu ve bu spazmlardan birazı bile beni bayıltmaya yeterdi, tabii eğer bayılmak gibi bir kurtuluş yolu olduğunu bilseydim; o sırada nefes almak için çırpınırken, dağınık duran kıyafetlerin arasından pencerenin ışıltısına gözüm takıldı ve kilisenin kulesi korkunç bir kafa şekline girip pencereden içeri baktı, içimde hâlâ Philip’in prensinin bir parçası kalmış olacak ki, o anda orada ne pahasına olursa olsun bir ışık yakmaya karar verdim. Yanan ama ışık vermeyen beyaz bir tehlike alevinin içine çekiliyormuşum gibi yataktan indim. Odanın ortasında duran ampulün altına bir iskemle yerleştirdim çünkü o ampulü yatağımın yanındaki lambaya takıp, sabah olunca da yerine koymayı planlıyordum. Ama eğer yatağın içinde kendinizi savunmasız hissediyorsanız, yatağın dışına çıkınca iyice çaresiz kalırsınız, çünkü odanın ortasındaki iskemlenin üzerinde sizi bekleyen karanlık şey her ne ise, size bir oyun oynayacaktır. Ortaya çektiğim iskemlenin üzerine çıkarken sırtımın seğirdiğini hissettim. Yukarıya uzanmış ampulü tutuyordum, fakat aynı anda kiraz kırmızısına bürünen iki elimin arasından üzerime doğru bir şimşek çaktı, iskemleden düştüm ve sarsak hareketlerle pürtelaş yatağa girip dizlerimi kendime doğru, çarşafları da kulaklarıma kadar çektim.</p>

  <p>Peder Watts-Watt kapının eşiğinde duruyordu, eli elektrik düğmesinin üzerindeydi. Işık dizlerinden bana doğru yansıyor, rahibin gözleri ile tavanda sallanan ampul odadaki bütün gölgeleri küçük daireler halinde döndürüyordu. Bir müddet bu hareketlerin arasından birbirimize baktık. Sonra o bakışlarını benden uzaklaştırdı ve yatağımın üzerinde bir yere doğru, sanki boşlukta bir şey arıyormuş gibi baktı.</p>

  <p>“Sen mi seslendin, Sam?”</p>

  <p>Hiçbir şey söylemeden başımı salladım. Şimdi beni seyrederek ve sağ elini elektrik düğmesinin üzerinde tutarak kapıdan biraz uzaklaştı, ardından elini düğmeden bilinçli olarak çekti, sanki bir yüzücünün deniz boyunu aşınca ayaklarını kumdan çekmesi gibi. Sonra odama girdi. Önce iskemleye yöneldi, kıyafetlerimi inceledi, parmaklarının arasında ovuşturdu; sonra bakışlarını bana doğru indirdi.</p>

  <p>“Elektrikle oynanmaz, Sam. Eğer ampule bir daha dokunacak olursan onu oradan almak zorunda kalacağım.”</p>

  <p>Ben yine hiçbir şey söylemedim. Yatağın yanına kadar geldi ve çok yavaş hareket ederek ayakucuma yakın bir yere yan dönerek oturdu. Bana dokunmadan istediği yere oturabilirdi. Zaten çok aşağı kaymamıştım. Sonra yatak örtüsünün üzerine parmaklarıyla hafif hafif vurmaya başladı. Parmaklarını sanki çok zor ve çok önemli bir iş yapıyorlarmış gibi dikkatlice seyretti. Bir süre ağır ağır vurmaya devam etti, sonra kesti. Parmakları beni o derece meşgul etmişti ki başımı kaldırıp onun bana ağzı açık bir şekilde yan yan baktığını görünce ödüm koptu. Ama ben yukarı bakınca, o bakışlarını tekrar aşağı indirdi ve yeniden, bu sefer hızlı hızlı vurmaya başladı.</p>

  <p>Sonra öksürdü ve konuştu.</p>

  <p>“Bu akşam dua ettin mi?”</p>

  <p>Cevap vermemi beklemeden hızlı hızlı konuşmaya devam etti. Ne kadar iyi olsalar da, ne kadar gayret sarf etseler de, tüm insanların içlerinde bulunan kötü düşüncelerden korunabilmek için uyumadan önce dua etmenin ne kadar gerekli olduğunu; insan sabah, öğlen, akşam dua ederse bu düşüncelerden kurtulup rahatça uyuyacağını anlattı hızlı hızlı.</p>

  <p>Nasıl dua edileceğini biliyor muydum? Hayır mı? O zaman bana öğretecekti - ama bu gece değil. Bu gece o ikimiz için de dua edecekti. Yataktan dışarı çıkmam gerekmiyordu. Orada, kemikli ellerini ovuşturarak dua ediyor, ellerini ve başını bir aşağı bir yukarı hareket ettiriyor, öyle olunca da göz çukurlarının siyah yamaları şekil değiştiriyordu. Dua çok uzun sürdü, ya da bana öyle geldi; bazen bozuk bir İngilizceyle, bazen de başka bir lisanda dua ediyordu. Daha sonra durdu ve ellerini iki yanına, yatak örtüsünün nervürlü deseninin üzerine koydu. Tavanda asılı ampul spiralin daha da derinine yerleşirken, hâlâ biraz hareket halinde olan iki siyah yamayı andıran gözleri bana donuk donuk bakıyordu. İkisinin de üzerinde karmakarışık duran beyaz ve siyah tüyler sanki gençlik ve ilerlemiş yaş o vücutta uzlaşma umudu olmaksızın çarpışıyormuş hissi veriyor, alnının alt kısmı ile sivri burnunun kemeri parlıyordu. Bense yatak örtülerini hâlâ ağzıma kadar çekmiş vaziyette seyrederken, o sırada yüzünün tüm alt bölümünün kısalıp genişlediğini ve yukarı doğru hareket ettiğini gördüm. Her iki yamanın da altındaki deri aydınlandı. Peder Watts-Watt bana gülümsüyordu; yüzündeki doku hareket ediyor, yanak kasları yer değiştiriyor, kıvrımları, çizgileri, çıkıntıları ve dişleri görünüyordu. Hızlı ve derin nefes alışını duyuyordum - onu gördüğüm ilk akşamki gibi boynunda istemsiz bir kas hareketiyle aniden geri çekildi ve tepeden tırnağa ürperdi. Sonunda yatak örtüsünün üzerinde kayarak on beş santim daha yaklaştı. Artık yamaların içinde gözlerini görebiliyordum. Dikkatle bana bakıyordu.</p>

  <p>“Herhalde annen sana yatmadan önce iyi geceler öpücüğü veriyordu, değil mi Sam?”</p>

  <p>Ses çıkarmadan başımı salladım. Sonra yine uzun bir sessizlik oldu; döşemenin üzerindeki gölgelerin ölmekte olan minik dairelerinden başka hiçbir şey hareket etmiyor, nefes sesinden başka ses duyulmuyordu.</p>

  <p>Aniden sıçrayıp yataktan kalktı. Önce pencereye sonra kapıya yöneldi. Elini elektrik düğmesinin üzerine koyup döndü ve o an bana normal bir adamdan iki kat uzun gibi göründü.</p>

  <p>“Bir daha seni sinyal gönderirken yakalamayayım, Sam, aksi takdirde bu ışığı da almak zorunda kalırım.”</p>

  <p>Işığı söndürdü ve kapıyı arkasından çarparak kapattı. Ben yine yatak örtülerinin arasına daldım ve böylece kilise kulesinin pencereden içeri bakan ve ardında bir şeyler gizleyen siyah yamalarından korunmaya çalıştım. Artık sadece karanlığın yarattığı korku yoktu, buna bir de dört başı mamur bir gizem eklenmişti.</p>

  <p>Şimdi o değişim anını bulmaya çalışsam bulamam; ben hâlâ Rotten Row’daki o çocuktum ve o an özgür değilsem, bu özgürlüğümün elimden sadece fiziksel olarak alındığını gösteriyordu, zihinsel olarak değil. Peder Watts-Watt benimle bir daha hiç öyle yakınlaşmaya çalışmadı, tabii o akşamki yakınlaşmasını yanlış anlamadıysam. Ama bu defa da beni etrafındaki isimsiz düşmanlarına giden sinyallerin esrarı ile sarmaladı. Onda takip edildiği yolunda giderek artan bir duygu vardı; artık dünyanın ona olan saygısını yitirmeye başladığını düşünüyordu. Uzaktan beni seyreder, düşmanlarla iletişim kurup kurmadığıma bakardı; yahut da o esnada beni fantezilerine dahil ediyordu çünkü gerçek dürtülerini kendinden gizleyebilmenin bir yolu da buydu.</p>

  <p>Kafasının iyice karıştığı bir gün, kendisini korkutan arzu ve dürtülerinin sorumluluğunu üzerinden atmak için deli numarası yapmaya başladı; dolayısıyla bir anlamda hiç de deli değildi - ama deli numarası yapan bir adamın akıl sağlığı tamamen yerinde olabilir mi? Bu da Peder Watts-Watt ve Samuel Mountjoy için hiç bitmeyen geriye dönüşlerden biri, çözümü olmayan bir bağıntılılıktı. Bu yüzden, Peder Watts-Watt beni konutun yan kapısının önünden geçen çakıllı yolda durdurduğu zaman, içinde hissettiği dürtüleri ne o çözebilmişti ne de ben.</p>

  <p>“Eğer gece yarısı pencerende birisi belirirse ve sana benim hakkımda bir şeyler söylerse, hemen çıkıp benim odama geleceksin, Sam.”</p>

  <p>“Peki, efendim.”</p>

  <p>Ve önce bahçeye, sonra kilisenin duvarının etrafından yukarıya, sonra tekrar kafamın üstüne yönelttiği son derece uzun ve rahatsız bir bakışla - Alice’teki tırtıl gibi hiç olası olmayan bir şekilde hareket ederek, ellerini sol yanağının üzerine kilitledikten sonra benim yanağımı delip geçen bakışlarla konuştu:</p>

  <p>“Sana öyle şeyler anlatabilirim ki! Her çareye başvuruyorlar, Sam, her şeyi deniyorlar...”</p>

  <p>Herhalde zangocun sözünü ettiği uzamış din adamlarına bir örnekti bu; işte onlardan bir tanesi önümde duruyor, aydınlık çakıl taşlarının üzerinde kıvranıyor, bir o yana bir bu yana dönüyordu. Kollarını iki yana olabildiğince açıp içini çekti ve gülümsedi:</p>

  <p>“Artık işe döneyim, değil mi, Sam? Çalışmaya devam...”</p>

  <p>Biraz uzaklaştıktan sonra durdu ve dönüp kapıya baktı.</p>

  <p>“Unutmayacaksın değil mi, Sam? Sana gece yarısı garip görünen bir şey olursa... herhangi bir şey...”</p>

  <p>Sonra yürüyüp gitti, ama ben bu defa hiç korkmadım. Çocukluğun garip önsezileriyle onun yalanlarını fark etmiştim ve aldırmıyordum. Karanlığın dehşetine, her gece sabaha kadar katlanılan, o mantıksız, genel korkuya herhangi bir ekleme yapmamıştı. Hatırladığım kadarıyla, ondan sonra yine bir iki kez çeşitli gizemler hakkında ipuçları vererek bana gösterdiği ilk tutkulu yaklaşımını unutturmaya çalıştı. Ve ben onları ancak şimdi birbirine bağlayabiliyorum.</p>

  <p>Onun vehimleri ya da numaraları, artık hangisi doğruysa, temelde insanların onun saygınlığını elinden almaya çalıştıkları üzerine kuruluydu. Sanırım insanların kendisini suçladıklarını, herkesin önünde onu fantezilerinden ötürü yaftalamaya çalıştıklarını düşünüyordu. Birbirlerine sinyal göndermek için karmaşık bir ışık sistemi yaratmışlardı, böylece hepsi onun nerede olduğunu ve ne yaptığını öğreniyordu. Tüm bunların arkasında Ruslar -o zamanın Bolşevikleri- vardı. Evie’nin yaptığı gibi Peder Watts-Watt da kendi manisine varoluşun bütün özelliklerini, kendi algıladığı biçimde ekliyordu. Aralarındaki tek fark, Evie bana her şeyi anlatırken Peder Watts-Watt’in sadece ipuçları vermesiydi. Ve ben Evie’yi tanımış bir insan olarak Peder Watts-Watt’in söylediklerine inanmıyordum. Bir gün, tam olarak ne zaman ya da neredeydi hatırlamadığım bir zaman, Evie’nin amcasının savaş zırhının içinde yaşamadığını, çünkü bir dükün böyle bir şey yapmayacağını anlamıştım. Evie’nin bana masal anlattığını biliyordum -konuşmamızın yarısından çoğunun çocukça ve çok daha doğru tarifi tam olarak buydu- aynı şekilde şimdi Peder Watts-Watt’in da bana masallar anlattığını artık biliyordum.</p>

  <p>Aslında hiçbir ışığın sinyal vermeyeceğini, hiçbir mesaj alışverişi olmayacağını, kimsenin yanıma yanaşıp kulağıma vasim hakkında suçlamalar fısıldamayacağını biliyordum. Bu oyunun geçerli kuralları olduğunu biliyordum. Ve tabii bu farkındalığımın altında annemin benim doğumum ve onun hayali sevgilisi ile ilgili fantezileri yatıyordu. Bu fantezi insandan insana şekil değiştiriyor; fakat anlatan açısından hemen hemen aynı kalıyordu. Onların hepsi de günlük yaşamlarında yedikleri acımasız yumrukları birer okşamaya dönüştürmeye uğraşıyorlardı. Peder ve ben yaşadığımız çeşitli krizlerde insanlara deli taklidi yapıyor ya da delirmek üzereymişiz gibi davranıyorduk. Ama o en azından kendini buna inandırmayı eninde sonunda başardı.</p>

  <p>Vasimin bu ürkütücü arzularının ne olduğunu tam olarak bilmiyormuş gibi yaparsam samimiyetsiz davranmış olurum. Öte yandan olayları aktarırken yarattığım izlenim konusunda çok dikkatli olmalıyım çünkü her ne kadar uçurumun kenarında yürüdüyse de, asla benim anlattığımdan daha ileri gitmedi ve bildiğim kadarıyla hiç kimseyle bir yakınlık kurmadı. Parlayan dizlerine ve karmaşık hale getirdiği zulüm yalanlarına mazeret bulmak için çalışma odasında yıllardır öyle korkunç bir savaş veriyordu ki bazen kulağıma iniltileri gelirdi. Bence bunun gülünecek bir yanı yoktu; o zaman da yoktu, şimdi hatırladığımda da gülünç gelmiyor. O bir çocuğa doğru şekilde yaklaşmayı başaramıyordu, çünkü içinde büyüyen cerahatli arzular onu zehirliyordu. Muhtemelen, gençliğin ve deneyimin birlikte yürüyebildiği ve sevişebildiği, şeffaf ve suçlayıcı olmayan okul ortamlarına tanık olmuştu. Ama bu kısır ve bereketsiz manzarada gördüğü şey, kaçamak bir namussuzluktan başka bir şey değildi. Eğer ona iyi gelecek idiyse beni pekâlâ öpebilir ve karşılık bulabilirdi. Bunun kime ne zararı olabilirdi ki? Neden bir çocuğun büyüleyici, parşömenden sıcak tenini ve yuvarlaklığını okşayıp öpmek istememesi gerekiyordu? Cildi bu kadar kurumuş ve kırışmışken, saçları dökülmüşken, vücudu günden güne yakışıklılığını ve buyurganlığını yitirmekteyken, neden kuşaktan kuşağa mucizevi şekilde yenilenen o çeşmeden içmek istemesindi ki? Ayrıca daha vahşi arzuları olmuş olsa bile, bunlar her yerde rastlanabilecek türden arzulardı ve hiçbir zaman dünyaya bir dogma ya da siyasi mutlakçılık kadar zarar vermemişlerdi. O zaman sonraki günlerde, böyle birinin işine yaradığımı, onu rahatlattığımı düşünerek teselli bulabilirdim.</p>

  <p>Onun beni neden evlat edindiğini düşündükçe, bunu yapması için bir buçuk sebep sayabiliyorum. Tabii ki öncelikle mağdur olduğum için ve mihrabın önünde gördüğüm utanç verici muameleyi telafi etmek için beni yanına aldığını; bu küçük çocuklar için bunu yapmayacaksan boğazına bir taş bağla vesaire, diye düşünmüş ve belki de kendisini buna inandırmıştı. Benim yarım olarak nitelendirdiğim sebep işte bu. Bütün olan sebep ise, eğer olaylara kahramanca olmasa da, geleneksel açıdan bakarsanız daha da çirkin. Bu durumda ben, tövbekar ayakkabı tamircisinin şeytanı sürekli gözaltında bulundurmak için tezgâhının üzerine koyduğu dolu bir cin şişesiydim. Aynı şekilde belki o da bir çocuğu uygun şekilde tanımanın ve onu adeta bir oğul olarak kabul etmenin içindeki şeytanı çıkartmaya yarayacağını düşünmüştü, ama onu tanıma becerisine sahip değildi. Biz hep iki yabancı olarak kaldık. O ise zaman geçtikçe daha da garipleşmeye başladı. Sokakta yürürken başını sallıyor; uzun adımlarla ilerlerken dizlerini büküyor, kollarını hareket ettiriyor ve verdiği korkunç mücadeleye daha fazla dayanamayıp aniden feryat ediyordu.</p>

  <p>“Neden? Neden böyleyim?”</p>

  <p>Bazen feryadının tam ortasında tanıdık biriyle karşılaşır, o zaman sesini alçaltarak dostane bir tavır takınırdı:</p>

  <p>“Merhaba... nasılsınız?”</p>

  <p>Sonra da rahatsız bir şekilde homurdanarak uzaklaşırdı. Yaşlandıkça, kendisinden kaçma girişimleri daha da artıyordu; sonunda kendisini yaşamın tüm güzelliklerini ıskalamış, buna karşın hiçbir şey elde edememiş, dışlanmış, yaşlı, tükenmiş ve kayıtsız bir adam gibi görmeye başlamıştı. O zamanlar birbirimize fazla zarar verdiğimizi düşünmüyorum ama pek faydamız da olmadı. O beni besledi, giydirdi, önce bir hanımın yönetimindeki ilkokula, sonra da orta dereceli bir okula gönderdi. Tüm bunların masrafını rahatlıkla karşılayabiliyordu; zaten ben de çeklerin üzerindeki imzasını insani yardım vakfı ile karıştırmak gafletine düşmedim hiç. O beni Rotten Row’un gürültülü sefaletinden ve mutluluğundan başarıyla çekip aldı ve bir kişiye birden fazla oda düşmesinin lüksünün içine attı.</p>

  <p>Peki, bu karanlık korkusu ne zaman başlamış olabilir? Rahibin konutu kendisinden daha ürkütücüydü, karşınıza beklenmedik şekilde çıkan zemin seviyeleri ve dolaplar çok geniş odaların bulunduğu bir kat, ayrıca içinde gölgeler, delikler ve köşeler bulunan iki kat daha vardı. Her yerde dini resimler asılıydı; ben kötü olanları, estetik değer taşıyan birkaç resme kıyasla daha çok seviyordum. En sevdiğim Madonna aşırı tatlıydı, resmin içinden kovalar dolusu güç ve sevgi taşıyarak bana doğru uzanıyor gibi görünürdü. Renkleri çok güzeldi, aynı Woolworth’s mağazasında üst üste yığılı duran mallar gibi; hatta öylesine güzeldi ki, elinde çocuğuyla Raffaello’nun yarattığı gökyüzünde imkânsız olduğu halde uçan diğer hanımefendiyi gölgede bırakıyordu. Ev aşırı sevgisizlikten soğumuş gibiydi. Aslında evin bodrum katında, gemilerdeki makine dairesini andıran tarzda dizilmiş havagazı borularından geçen bir merkezi ısıtma olması lazımdı. Bayan Pascoe bana bu ısıtma sisteminin açıldığı zaman para yediğini söylemişti; karanlık ev ile papazın eksantrikliğini birleştiren ve beni düşünceye sevk eden bir tabir olmuştu bu. Ama bu mekanizma para yese de yemese de, bu sarmal merdivenleri ve koridorları, zeminle asla birleşmeyen kapıları, yatakhane tipi pencereleri, sıcaklığın yükselerek yamuk tahtaların arasından dışarı çıktığı çatı katlarını biraz ılık hava üfürerek ısıtmak nasıl mümkün olabilirdi ki? Bir akşam gidip yatmadan önce konutun muhteşem kabul salonunda oturmuş ellerimi Madonna’ya karşı ısıtıyordum ki birden bir tablonun kahverengi lambriye çarpınca çıkarttığı ses gibi hafif bir tıkırtı duydum, fakat kapıların ve pencerelerin hepsi kapalıydı. Ben o evde yatağıma götürebileceğim çok az sıcaklık buldum. Ve yatak demek karanlık demekti, karanlık da her şeye karşı mantıksız korkulara kapılmak demekti. Şimdi de karanlıktan neden korktuğumu anlamak için bu sayfalara geri döndüm ama bir türlü anlayamadım. Ben bir zamanlar karanlıktan korkmazdım, daha sonra korkar oldum.</p>
</body>
</html>