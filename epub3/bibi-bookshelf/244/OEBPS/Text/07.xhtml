<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>7</h1>

  <p>Öyleyse nerede? Ben bazı açılardan bilge bir insanım; bir tuğla duvarın arkasından çok uzakları görebilirim ve işte tam da bu yüzden benim kendi sorumu kendi kendime cevaplayabiliyor olmam lazım. En azından algı yeteneğimi ne zaman elde ettiğimi ya da bana bunun ne zaman kazandırıldığını söyleyebilirim. Bunu Dr. Halde başardı. Özgür olsaydım böyle bir yetenek edinemezdim. Öyleyse özgürlüğün yitirilmesi bilginin farklı ve yeni bir biçimine ulaşabilmek için önceden ödenmesi gereken bir bedel miydi? Yeni algı şeklimi yaratan çaresizliğimin doğurduğu sonuç ise Beatrice’in korkunç mutsuzluğu ile Taffy’nin sonsuz mutluluğu olmuştu. Ben akli becerilerimin, yarattıkları fayda ve zararları meşrulaştıracak kadar değerli olduklarına inanmıyorum. Fakat tuğla duvarın ötesini görebilme yeteneğim doğrudan Halde’nin elleriyle yoktan var edildi. Onun bu süreci başlattığı odanın gayet net bir görüntüsü var aklımda. Gestapo’nun kamçısı dünün örtülü perdelerini açtı ve gri yüzlerin maskesini indirdi.</p>

  <p>Oda gerçekti, yavandı ve pisti.</p>

  <p>Odada bulunan başlıca eşya, alanın üçte birini kaplayan devasa masaydı. Masa eskiydi, cilalanmıştı ve kuyruklu bir piyanonun bombeli ayaklarına benzeyen ayakları vardı. İki tarafında kâğıt yığınları duruyordu, ortadaki alan ise komutanın sumenine ayrılmıştı. Onunla sumenin üzerinden erkek erkeğe bakıştık fakat o oturuyordu, biz ise ayaktaydık. Arkasında dosya dolapları duruyordu ve çekmecelerin üzerindeki kartlarda gotik yazıyla yazılmış harfler vardı. Komutanın iskemlesinin arkasında yüksek bir yere Führer’in büyük bir fotoğrafı asılmıştı. Tehlikesiz bir odaydı ama renksiz ve konforsuzdu. Kâğıtlardan bir kısmı masada çok uzun süre kalmış olmalıydı, çünkü üzerlerindeki tozun onlara neler yapmış olduğunu görebiliyordunuz.</p>

  <p>İçeri gir, sağa dön, selam ver.</p>

  <p>“Yüzbaşı Mountjoy, efendim.”</p>

  <p>O an fark ettim ki komutan iskemlesinde oturmuyordu, şişman ve kısa boylu yardımcısı da öyle. Oturan adam bir sivildi. Koyu renk birtakım elbise giymiş, döner koltukta sırtını yaslamış, dirseklerini kolçakların üzerine koymuş ve parmak uçlarını birleştirmişti. Adamın sol arkasında komutan yardımcısı, onun yanında da üç asker duruyordu. Ayrıca Gestapo üniforması giymiş iki anonim figür vardı. Oda doluydu ama benim gözlerim doğrudan karşımda duran adama takılmıştı; başka hiçbir yere bakamıyordum. Şimdi maziye bakıp da görür görmez ondan hoşlandığımı, kendimi ona yakın hissettiğimi, fırsat olsa onunla Ralph ve Nobby ile olduğu kadar uzun vakit geçirebileceğimi söylesem geç mi kalmış olurum? Öte yandan korkuyordum da; kalbim beni terk edip uzaklara kaçacak gibi atıyordu. O günlerde Gestapo’nun tam olarak ne kadar kötü olduğunu bilmiyorduk ama ortada dönen bazı dedikodular vardı ve çeşitli tahminler yürütülüyordu. Ve bu adam sivil kıyafet giymişti - yani çok yüksek bir mevkideydi, kendi isteği dışında üniforma giymeyecek kadar yüksek.</p>

  <p>“Günaydın, Yüzbaşı Mountjoy. Yoksa Bay Mountjoy mu diyelim? Ya da Samuel veya Sammy nasıl? Bir iskemle ister misiniz?”</p>

  <p>Döndü ve solumdaki askere Almanca hızlı hızlı bir şeyler söyledi, asker de bana oturma yeri kumaş olan metal bir iskemle getirdi. Sonra adam bana doğru eğilip konuştu:</p>

  <p>“Benim adım Halde. Dr. Halde. Önce tanışalım.”</p>

  <p>Adam gülümseyebiliyordu, üstelik onunki soğuk bir gülümseme değil, içten gelen neşeli ve dostça bir gülümsemeydi; hatta gülümserken mavi gözleri dans ediyor, yanakları elmacıkkemiklerine doğru çekiliyordu. İngilizcesinin ne kadar mükemmel olduğunu o zaman anladım. Komutan bizimle konuştuğunda çoğu zaman bir tercüman kullanıyor ya da Alman aksanıyla İngilizce konuşsa da sadece kısa cümleler kurabiliyordu. Ama Dr. Halde’nin İngilizcesi benimkinden bile daha iyiydi. Benimkisi kaba bir İngilizceydi ve yaygın kullanım hataları yapıyordum, ama onun İngilizcesi yüzünde taşıdığı sade mükemmeliyetin aynısını yansıtıyordu. Onun ifadeleri berrak ve makul zihnine yakışır bir saflıktaydı. Benim ifadelerim ise telaşla ağzımda yuvarlanıyor, zihnini hiç rahatlatamamış, hiç düşünememiş ve hiçbir şeyden emin olamamış bir insanın sesiyle çıkıyordu. Yine de onunki yabancı bir sesti, ulusu olmayan, ayrık bir fikrin sesiydi; kâğıt üzerinde kelimeler yerine matematik sembolleriyle yazılsa daha iyi aktarılabilecek bir sesti. P ve B harfleri açıkça anlaşılıyordu ama yine de normalden biraz, sadece biraz daha sert çıkıyordu, sanki burnunun içine çimdik atılmış gibi.</p>

  <p>“Daha iyi mi böyle?”</p>

  <p>Ne doktoruydu acaba? Narin ve zarif bir kafası vardı. İlk bakışta yuvarlak görünüyordu, çünkü tepesindeki cilalı gibi görünen ve yol yol birkaç tel siyah saç bulunan kel kısma insanın gözü takılıyordu; fakat oradan aşağı doğru inince yuvarlak kelimesinin yanlış olduğunu anlıyordunuz, çünkü yüzün ve başın tümü, üst tarafı geniş ve çeneye doğru sivrilen bir ovalin içine oturmuştu; Çok geniş bir alnı vardı, alın kısmı ovalin en geniş yeriydi ve saç çizgisi geri gitmişti. Burun uzun, göz çukurları çöküktü. Gözler ise çarpıcı bir maviydi, peygamberçiçeği mavisi.</p>

  <p>Felsefe doktoru mu?</p>

  <p>Fakat yüzünün en çarpıcı yanı kemik yapısının inceliği değil, cildinin sıkılığıydı. Bu tür dokunun genel durumundan çok şey anlayabilirsiniz. Geçirilen hastalıkların ve yaralanmaların bıraktığı izler kolay kolay gizlenemez. Gözler matlaşır ve gözaltı torbaları oluşur. Ama onun cildi sağlıklıydı, soluk bir rengi vardı ve normal bir insanın alnını örtebilecek en az miktarda dokuya sahipti. Biraz daha az olsa içinden kafatası görünmeye başlayacaktı. Üstündeki çizgiler ise sıkıntı ve üzüntüden değil, düşünmekten ve neşeli bir ruh halinden kaynaklanan çizgilere benziyordu. İnce elleri ve adeta şeffaf parmakları gözüme çok hoş göründü ama bunun asıl nedeni de adamda gördüğüm sadelikti. Bu adam bir azizin bedenine sahipti.</p>

  <p>Psikoloji mi?</p>

  <p>Evet, psikoloji!</p>

  <p>O anda birden, iskemleyi reddetmiş olmam gerektiğini fark ettim. Teşekkür ederim, ayakta durmayı tercih ederim, demeliydim. Buchan’ın bir kahramanı olsa böyle yapardı. Ama karşımda kendinden son derece emin duran ve mükemmel İngilizce konuşan bu dikkat çekici yüz vardı. Ve ben eğri zemin üzerinde hafifçe sallanan iskemleye yerleşmiştim bile. O an birdenbire, etten duvarlar arasına hapsedilmiş ve bir eskrimcinin karşısında sopa sallayan bir adam gibi savunmasız kaldım. İskemlem yine tıkırdadı ve saçma bir dostluk havasında çıkan tiz sesimi duydum.</p>

  <p>“Teşekkürler.”</p>

  <p>“Sigara?”</p>

  <p>Bunun kesinlikle reddedilmesi, el sallayarak uzaklaştırılması gerekiyordu - fakat o an ikinci boğumuna kadar sigara lekesi olmuş parmaklarım ilişti gözüme.</p>

  <p>“Teşekkürler.”</p>

  <p>Dr. Halde masanın sağında duran kâğıt yığınının arkasına uzanıp gümüş bir sigara kutusu çıkardı ve kapağını bir fiske vurarak açtı. Ben ileri doğru eğilip kutunun içinde el yordamıyla sigara aranırken, kâğıt yığınının arkasında duranlara gözüm ilişti. Nobby ve Ralph yedinci yüzyılın antik gülümsemesinden kurtulabilmek adına büyük zahmetlere girmişlerdi; fakat saçları ve palyaçoya benzeyen eğreti suratlarıyla o kâğıt hamurundan yapılmış kafalar bir çocuğu bile kandıramazdı. Eğer benim yardımcı olmama izin verselerdi ya da sadece saçları kullanıp battaniyeleri yukarı çekmiş olsalardı dahi, daha iyi bir iş çıkartabilirlerdi.</p>

  <p>Dr. Halde gümüş çakmaktan sessizce çıkan alevi bana doğru tutuyordu. Sigaranın neredeyse yarısını ateşin içine soktum ve dumanı üfleyerek geri çekildim.</p>

  <p>Lakayt bir tavırla.</p>

  <p>Dr. Halde gülmeye başladı ve yanakları yukarı kıvrılıp her iki gözünün altında birer sosis oluşturdu. Genel olarak rengi soluktu ama şimdi sosislerin ikisinin de altında az da olsa bir pembelik fark ediliyordu. Gözleri dans etti, dişleri parladı. Her iki gözünün dış kenarında küçük birer V harfi şeklinde kırışıklıklar oluştu. Döndü ve yardımcısını da memnun gülümsemesine katılmaya teşvik etti.</p>

  <p>Sonra yine bana döndü, parmaklarını birleştirdi ve duruşunu düzeltti. Benden birkaç santim daha uzundu. O yüzden bana neşeli ve dostane bir ifadeyle yukarıdan bakıyordu.</p>

  <p>“İkimiz de sıradan insanlar değiliz, Bay Mountjoy. Aramızda şimdiden açıklanması imkânsız bir sempati oluştu.”</p>

  <p>Ellerini iki yana açtı.</p>

  <p>“Benim şu anda üniversitemde olmam lazımdı. Sizin de stüdyonuzda olmanız lazımdı ki ben oraya dönebilmenizi gönülden diliyorum.”</p>

  <p>Hiçbir ulusa ait olmayan bu sözlerde müthiş bir olgunluk vardı, sanki bir sonraki cümle tüm cevapları verecekmiş gibi. Gözümün içine bakıyor ve beni bu ilişkiyi kaba bir ağız kavgasından daha yükseğe, medeni insanların anlaşmaya varabildiği bir atmosfere taşımaya davet ediyordu. Birden onun beni gayrimedeni bulmasından korktum; aslında tarifi mümkün olmayan pek çok şeyden korktum.</p>

  <p>O sırada birden elimden kayan sigarayı tutabilmek için beceriksizce bir çaba gösterdim.</p>

  <p>“Elinizi mi yaktınız, Bay Mountjoy? Yakmadınız mı? Güzel.”</p>

  <p>Bana üzerinde Ren Nehri manzarası bulunan porselen bir sigara tablası uzattı. Tablayı dikkatlice alıp masanın üstünde kendime yakın bir yere koydum.</p>

  <p>“Zamanınızı boşa harcıyorsunuz. Onların nasıl kaçtığını da bilmiyorum, nereye gittiklerini de.”</p>

  <p>Bir an beni ses çıkartmadan dinledi. Sonra usulca başını salladı.</p>

  <p>“Olabilir tabii.”</p>

  <p>İskemlemi sürterek geri ittim ve yerimden kalkmak için ellerimi oturma yerinin iki tarafına yerleştirdim. Görüşme sona ermiş gibi yaptım ama kendim bile buna inanmadım.</p>

  <p>“Tamam, o zaman ben...”</p>

  <p>Tam yerimden kalkıyordum ki ağır bir el sol omzumun üzerine düşüp beni yerime oturttu. Kol ağzındaki kumaşın rengini tanımıştım ve korkulması gerekenin dokunuşu beni korkutmamış, tam tersine öylesine kızdırmıştı ki kanın enseme yürüdüğünü hissettim. Ama Dr. Halde kaşlarını çatmış omzumdan geriye bakıyor, avuçları yere bakan elleriyle sakinleştirici hareketler yapıyordu. Ağırlık omzumdan kalktı. Dr. Halde ince patiskadan yapılmış beyaz bir bulut çıkartıp burnunu iyice sildi. Anladığım kadarıyla nezle olmuştu, demek ki burnu gerçekten tıkalıydı, demek ki İngilizcesi gerçekten mükemmeldi.</p>

  <p>Patiskayı katlayıp kaldırdı ve bana gülümsedi.</p>

  <p>“Söylediğin doğru olabilir tabii. Ama bizim emin olmamız gerekiyor.”</p>

  <p>Ellerim gözüme fazla büyük ve hantal göründü. Onları nereye koyacağımı bilemedim, üstümdeki asker ceketinin ceplerine soktum ama orada da tuhaf durdular. Öyle olunca çıkarttım ve pantolonun ceplerine sokmaya çalıştım. Ve o sözleri tek bir mekanik hareketle ve tam olarak bana öğretildiği şekilde söyledim. Bunun bir değeri olmadığını, sadece bir refleks olarak söylediğimi de biliyordum.</p>

  <p>“Ben bir subayım ve savaş esiriyim. Cenevre Sözleşmesine uygun muamele talep ediyorum.”</p>

  <p>Dr. Halde gülmekle iç geçirmek arası bir ses çıkardı. Sanki küçük bir çocukmuşum ve ödevimi yanlış yapmışım gibi hüzünlü ve sitemli bir gülümsemeyle bakıyordu.</p>

  <p>“Tabii ki öylesiniz. Sahiden öylesiniz.”</p>

  <p>O sırada komutan yardımcısı Halde’ye bir şey söyledi ve aralarında kısa bir konuşma geçti. Komutan yardımcısı bir ona bir bana baktı ve Halde’yle şiddetli bir tartışmaya girişti. Ama Halde galip geldi. Komutan yardımcısı topuklarını birbirine vurdu, bağırarak askerlere bir emir verdi ve onlarla birlikte odayı terk etti. Halde ve Gestapo ile yalnız kalmıştım.</p>

  <p>Dr. Halde yüzünü tekrar bana çevirdi.</p>

  <p>“Hakkınızda her şeyi biliyoruz.”</p>

  <p>Hemen cevabı yapıştırdım.</p>

  <p>“Bu bir yalan.”</p>

  <p>Bunu duyunca içten ve hüzünlü bir tonda güldü. “Anlaşılan aramızdaki sohbetin seviyesi sürekli değişecek. Tabii ki sizin hakkınızda her şeyi bilemeyiz, aslında hiç kimse hakkında her şeyi bilemeyiz. Kendimiz hakkında bile her şeyi bilmemiz imkânsız. Demek istediğiniz buydu, değil mi?”</p>

  <p>Cevap vermedim.</p>

  <p>“Bakın, Bay Mountjoy, ben şu anda çok daha basit bir şey söylüyorum; bazı güçlerin etkili olduğu, belirli çıkarımların yapılabildiği bir seviyeden konuşuyorum. Mesela, biliyoruz ki çilecilik size çok zor gelir, özellikle de zor kullanarak kabul ettirilmeye çalışıldığı zaman. Öte yandan, bana - anladınız mı? İşte bunun gibi.”</p>

  <p>“Yani?”</p>

  <p>“Siz eskiden komünisttiniz. Bir zamanlar, ben de öyleydim. Komünizm gençler tarafından çokça düşülen bir hatadır.”</p>

  <p>“Ne demek istediğinizi anlamıyorum.”</p>

  <p>“Size karşı dürüst olacağım, her ne kadar aynı şeyi sizin için söyleyemesem de. Savaş aslında ahlakdışıdır. Buna katılıyor musunuz?”</p>

  <p>“Belki de öyledir.”</p>

  <p>“İnsan ya savaşa karşı ya da savaştan yana olmalı. Ben seçimimi yaptım, çok zor oldu ama yaptım. Belki de bu hayatımda yapacağım son seçimdi. İnsan böyle bir uluslararası ahlaksızlığı normal kabul ettiği anda, Bay Mountjoy, her türlü nahoşluk onun için mümkündür. Siz ve ben, savaş ahlakının ne anlama geldiğini biliriz. Nihayetinde ikimiz de komünist olduk. Bir amaç uğruna yapılan her şey mubahtır.”</p>

  <p>Sigarayı tablaya bastırıp söndürdüm.</p>

  <p>“Bütün bunların benimle ne ilgisi var?”</p>

  <p>Yine eline sigara kutusunu aldı ve havada bir kez çevirdikten sonra bana uzattı.</p>

  <p>“Sizin ve benim için gerçek olan, içinde bulunduğumuz bu oda. Kendimizi bir nevi sosyal bir makineye adamış gibiyiz. Ben kendi makinemin kontrolü altındayım, siz ise kesinlikle benim kontrolüm altındasınız. Sonuç olarak ikimiz de aşağılanmış durumdayız, Bay Mountjoy, ama gerçek ortada.”</p>

  <p>“İyi de neden benimle uğraşıyorsunuz? Size hiçbir şey bilmediğimi söyledim!”</p>

  <p>Sigarayı parmaklarımın arasına almış, kibrit aranıyordum. Telaşla çakmağı bana uzattı.</p>

  <p>“Ah, buyurun!”</p>

  <p>Sigarayı iki elimle birden aleve tuttum ve beyaz ucundan bir nefes çektim. Odanın içinde rahat duruşta bekleyen iki adam silueti daha vardı, ama onların yüzlerini henüz görememiştim; çakmağın arkasındaki endişeli ve bilgiç yüzden başka hiçbir yüz göremiyordum. Çakmağı masaya bıraktı, ellerini sumene dayadı ve bana doğru eğildi.</p>

  <p>“Keşke içinde bulunduğumuz durumu benim gördüğüm gibi görebilseydiniz! O zaman siz de gayet istekli, hatta hevesli” -ellerini birbirine kenetledi- “Bay Mountjoy, inanın bana, ben... Bay Mountjoy. Dört gün önce bir başka kamptan elliden fazla subay firar etti.”</p>

  <p>“Ve siz benden... siz benden ne...”</p>

  <p>“Dinleyin. Onlar... onlar hâlâ firarda, hâlâ serbestler ve kampa dönmediler.”</p>

  <p>“Aferin onlara o zaman!”</p>

  <p>“Her an bu kamptan da buna benzer bir firar olabilir. Sizin arkadaşınız olan iki subay, Bay Mountjoy, onlar da kaçtı. Bildiğimiz üzere kampın şu anki durumu geniş çaplı bir firar için pek elverişli değil, ama bu imkânsız da değil. Bu tür bir firarın olmaması lazım - bir bilseydiniz ne kadar olmaması lazım!”</p>

  <p>“Size yardımcı olamam. Firar etmek esirlerin işidir.”</p>

  <p>“Sammy... pardon, Bay Mountjoy... ne kadar iyi koşullandırılmışsınız! Ben yanılıyor muyum yoksa? Siz gerçekten krala hizmet eden sadık ve kalın kafalı bir İngiliz askerinden başka bir şey değil misiniz?”</p>

  <p>İç geçirdi ve arkasına yaslandı.</p>

  <p>“Bana neden Sammy dediniz?”</p>

  <p>Bana baktı ve benimle birlikte gülümsedi; yüzündeki kara kış, ilkbahara dönmüştü.</p>

  <p>“Sizi inceliyordum. Kendimi sizin yerinize koydum. Tabii ki bu affedilmez bir saygısızlık ama savaş savaştır.”</p>

  <p>“Ben bu kadar önemli olduğumu bilmiyordum.”</p>

  <p>Gülümsemeyi kesti, eğildi ve evrak çantasından birtakım kâğıtlar bulup çıkarttı.</p>

  <p>“Siz işte bu kadar önemlisiniz, Mr. Mountjoy.”</p>

  <p>İki küçük dosyayı sumenin üzerinden bana doğru fırlattı. Renkleri solmuştu ve yıpranmışlardı. Dosyaları açtım ve içlerindeki anlaşılmaz gotik matbaa harfleriyle yazılmış paragrafları, yuvarlak damgaları, aceleyle çiziktirilmiş baş harfleri ve isimleri inceledim. Fotoğraflardan birinde Nobby, diğerinde de Ralph vardı, ikisi de kafalarını kaldırmış bana bakıyorlardı. Ralph kasten boş boş bakarak, ahmak pozu vermişti.</p>

  <p>“Yakaladınız o zaman onları.”</p>

  <p>Dr. Halde cevap vermedi. Ve bu sessizlikle ilgili bir şey, belki bir tür gerginlik, beni aniden başımı kaldırıp cümlemi soru cümlesine dönüştürmeye zorladı.</p>

  <p>“Onları yakaladınız mı?”</p>

  <p>Dr. Halde yine cevap vermedi. Beyaz patiska bulutu çıkarttı ve yine burnunu sildi.</p>

  <p>“Üzgünüm, arkadaşlarınız öldü Bay Mountjoy. Kaçmaya çalışırken vuruldular.”</p>

  <p>Uzun süre o soluk fotoğraflara baktım. Ama ikisi de bir şey ifade etmedi. Duygularımı uyandırmaya çalıştım, kendi kendime olayı kavramaya çalışarak sessizce içimden konuştum: Göğüslerine birer avuç kurşun girdi, ikisi de sona ulaştı; yorulmak bilmez kriketçiler oyunun sonunu görmüş ve kabullenmişlerdi. Onlar benim arkadaşlarımdı ve o tanıdığım bedenler artık çürüyüp gidiyorlardı.</p>

  <p>Hiç mi bir şey hissetmiyorsun?</p>

  <p>Belki.</p>

  <p>Halde alçak sesle konuşuyordu.</p>

  <p>“Şimdi anladınız mı, Bay Mountjoy? Bundan sonra bir kişinin dahi tel örgünün dışına çıkmaması gerekiyor, bu son derece önemli... Onların iyiliği için, bizim iyiliğimiz için, insanlık için ve gelecek için önemli...”</p>

  <p>“Kahrolası domuz.”</p>

  <p>“Ah, evet, tabii. Hemen anladınız. Lafı uzatmaya gerek yok.”</p>

  <p>“Size hiçbir şey bilmediğimi söylüyorum.”</p>

  <p>“Ve bana bu olayın tekerrür etmemesi görevi verildiğinde ya da ben üstlendiğimde diyelim, cevabı nerede aramalıydım? Kamptaki tüm adamların arasından hangisinin kayıtlarına bu kadar kolay ulaşılabilir; kim resim yapmakla, boyalarla ve litografyayla ilgili konuşuyor? Ve ayrıca” -o kocaman peygamberçiçeği gözleriyle yaklaşmış dikkatle bana bakıyordu- “bu adamların arasından hangisinin makul davranma ihtimali var? Kendime maşa olarak Binbaşı Witlow-Brownrigg’i mi seçmeliyim? O kaskatı duran adamı kırılana kadar eğmeyi mi tercih etmeliyim, yoksa daha kolay şekle giren bir malzeme mi seçmeliyim?”</p>

  <p>“Size söyledim...”</p>

  <p>“Benim bu kampa süratle ani bir baskın düzenlemem gerekiyor, bunu yaparken neyi nerede arayacağımdan emin olmam ve aradığımı anında bulmam gerekiyor. Lütfen, lütfen dinleyin beni. Matbaa makinesini parçalamam lazım, tüm aletlere, üniformalara ve sivil elbiselere el koymam lazım, radyoyu paramparça etmem lazım ve doğrudan tünele gidip içini doldurmam lazım...”</p>

  <p>“Ama ben...”</p>

  <p>“Lütfen dinleyin. Sizi sadece bu organizasyonun bir parçası olmanız için değil, ressam olduğunuz ve bu yüzden objektif olabileceğiniz için, arkadaşlarınızdan farklı bir konumda bulunduğunuz için seçtim; bir ihanetin ne zaman ihanet olarak görülmemesi; bir insanın bir kuralı, bir yemini, daha yüce bir hakikate hizmet etmek için ne zaman bozması gerektiğini bilen biri olduğunuz için seçtim...”</p>

  <p>“Son defa söylüyorum, hiçbir şey bilmiyorum!”</p>

  <p>Avuçlarını yukarı kaldırarak ellerini masanın üzerinde olabildiğince iki yana açtı.</p>

  <p>“Bu size mantıklı geliyor mu, Bay Mountjoy? Bunun tam tersi bir sonuca delalet edebilecek tüm emareleri düşünün... çeşitli yetenekleriniz, bu iki subayla arkadaşlığınız... hatta eskiden yeraltı faaliyetleriyle tanınmış bir partiye üye olmanız... ah, inanın bana, size büyük saygı duyuyorum, kendi yaptığım işi ise hiç sevmiyorum. Ve ben sizi bir insan bir başka insanı en iyi ne kadar anlayabilirse o kadar iyi anlıyorum...”</p>

  <p>“Anlayamazsınız. Ben bile kendimi anlamıyorum.”</p>

  <p>“Ama ben objektifim, çünkü içinize nüfuz edip sizi çok iyi tanıyabilecek olsam da istendiği anda bırakırım ve acı başlamadan geri çekilebilirim...”</p>

  <p>“Acı mı?”</p>

  <p>“Ve biliyorum ki, objektif olarak ve sakince baktığımda gayet iyi anlıyorum ki bir an gelecek ve heyhat, talihsiz birlikteliğimizin bir anında, nasıl söylesem?..”</p>

  <p>“Konuşmayacağım. Hiçbir şey bilmiyorum.”</p>

  <p>“Konuşmak. Evet, aradığım kelime bu. Bir an gelecek, Bay Mountjoy, konuşacaksınız.”</p>

  <p>“Hiçbir şey bilmiyorum. Hiçbir şey!”</p>

  <p>“Bir dakika. Size çok değerli bir şey vererek işe başlayalım. Ben size sizi anlatacağım. Ne bir sevgili ne bir baba ne bir öğretmen, hiç kimse sizin için bunu yapamaz. Gelenekler ve insaniyet onları engeller. Bir insan, erimiş ve kör edici hakikati ancak bu tür elektrikli fırın ortamlarında bir başkasına aktarabilir.”</p>

  <p>“Yani?”</p>

  <p>“Hangi embriyo, eğer seçim şansı olsaydı, şu anki bilincinize vâkıf olabilmek adına doğum acısı çekmeyi kabul ederdi? Siz kendi içinizde hiç sağlıklı değilsiniz, Bay Mountjoy. Hiçbir şeye uğrunda acı çekecek ya da mutlu olacak kadar inancınız yok. Hayatınızın hiçbir anında hiçbir şey kapınızdan girip sizi sahiplenmedi. Sizin sahibiniz sadece kendinizsiniz. Entelektüel fikirleriniz, hatta ülkenize bağlılık fikriniz bile üzerinizde eğreti duruyor. Siz tozlu bir bekleme odasında oturuyorsunuz, fakat herhangi bir yönden herhangi bir trenin gelmesini beklemiyorsunuz. Ve siz inanç kutupları arasında; yani maddi şeylere inançla, yüce bir varlığın yaratıp ayakta tuttuğu bir dünyaya inanç arasında her gün, her saat, kararsızlık içinde gidip geliyorsunuz. Sadece seks ve acının bıraktığı izler gibi engelleyemediğiniz şeyler, bunlardan birinden uzak kalırken diğerinin yinelenmesi ve sürmesi, sizin o günkü bilincinizin kabul etmediği, fakat hayat adı altında mecburen tecrübe ettiği şeyleri oluşturuyor. Öte yandan tabii ki belli ölçüde arkadaşlığa ve belli ölçüde de aşka yeteneğiniz var, ama bu kadarı sizi karıncalardan ya da serçelerden farklı kılmaya yetmiyor.”</p>

  <p>“O zaman benimle görülecek bir işiniz yok demektir.”</p>

  <p>“Hâlâ durumumuzun trajikomikliğini takdir edemediniz mi? Eğer her şey size tarif ettiklerimle sınırlı olsaydı, Bay Mountjoy, o zaman kafanıza bir silah dayayıp konuşmaya başlamanız için size on saniye mühlet vermem gerekirdi. Ama sizde ikimizce de tam olarak anlaşılmayan esrarengiz bir taraf var. Dolayısıyla, anlatacak herhangi bir şeyiniz olsa konuşacağınıza neredeyse tamamen inansam da, ‘neredeyse’ ile ‘tamamen’ arasındaki mesafe yüzünden yine de bir sonraki adıma geçmek ve size daha çok eziyet etmek zorundayım. Ah, evet! Bu yüzden kendimden nefret edeceğim, ama bunun size ne faydası olacak?”</p>

  <p>“Ben tehditlere tahammül edemem, anlamadınız mı bunu hâlâ?”</p>

  <p>“Dolayısıyla sizin hakkınızda hiçbir şey bilmiyormuşum gibi davranışlarda bulunmak zorundayım. Hiçbir şekilde rüşvet almayacağınızı ya da korkutulmak suretiyle yönetilemeyeceğinizi varsayacağım. O halde size hayat kurtarma şansı dışında hiçbir teklifte bulunmuyorum. Bana firar organizasyonu hakkında bildiğiniz ne varsa anlatın ve ne bir eksik ne bir fazla olarak eski halinize dönün. O zaman bu kamptan alınıp başka bir kampa transfer edileceksiniz, orası da bundan daha konforlu ya da daha konforsuz olmayacak. Bilgi kaynağımız ise gizli kalacaktır.”</p>

  <p>“Neden kıdemli subay ile konuşmuyorsunuz?”</p>

  <p>Mavi peygamberçiçekleri.</p>

  <p>“Kim bir kıdemli subaya sır verir?”</p>

  <p>“O zaman bana neden inanmıyorsunuz?”</p>

  <p>“Aklı olan biri size nasıl inanır, Bay Mountjoy?”</p>

  <p>“O zaman bana hakikati sormanızın ne yararı var?”</p>

  <p>Üzgün, hafif alaycı ve sağduyulu bir yüz. Eller iki yana açılmış halde duruyor.</p>

  <p>“Bu doğruysa bile, Bay Mountjoy, devam etmek zorundayım. Aslında bunu siz de anlıyorsunuz değil mi? Evet, ikimiz de boğazımıza kadar battık, ben de aynı fikirdeyim.”</p>

  <p>“İyi o zaman!”</p>

  <p>“Bu dünyada en çok istediğiniz şey ne? Eve gitmek mi? Bu ayarlanabilir... bir sinir krizi geçirirsiniz... bir iki ay sanatoryumda kalırsınız, birkaç kâğıt imzalanır ve derken... evdesiniz, Bay Mountjoy. Size yalvarıyorum.”</p>

  <p>“Benim biraz başım dönüyor.”</p>

  <p>Avuçlarım yüzümden aşağı kaydı. Yağlı bir şeyin aşağı doğru aktığını hissediyordum.</p>

  <p>“Ya da hemen eve dönmek işinize gelmiyorsa, biraz eğlenceye ne dersiniz? Bunu doğduğunda sizin zengin lisanınız ile tanışmamış birinin becerebileceği kadar kibar bir şekilde ifade etmeye çalışacağım; siz arada sırada karşı cinsin yakınlığının eksikliğini hissetmiyor musunuz? Avrupa’daki kaynaklar hizmetinizde, bana söylenilene göre, onlar...”</p>

  <p>Sesi birden uzaklaştı. Gözlerimi açtığımda masanın kenarını tutuyordum ve parmaklarımın kaydığı yerde ıslak lekeler kalmıştı. Çok ufak bir karıncalanma. Boğazıma bir hıçkırık düğümlendi.</p>

  <p>“Seni aptal! Bilseydim sana söylemez miydim sanıyorsun? Sana hiçbir şey bilmediğimi söylüyorum... hiçbir şey!”</p>

  <p>Yüzü bembeyaz olmuş, terden parlıyordu ve bana acıyarak bakıyordu.</p>

  <p>“Zavallı çocuk. Bütün bunlar ne kadar canavarca, Sammy. Sana Sammy diyebilirim, değil mi? Eminim sen Avrupa’nın kaynaklarıyla da hiçbir şekilde ilgilenmiyorsundur. Peki pardon, ama ya para? Hayır. Hiç sanmıyorum. O zaman işte her şey malum. Ben seni tapınağın zirvesine çıkartıp bütün dünyayı gösterdim. Ama sen reddettin.”</p>

  <p>“Ben hiçbir şeyi reddetmedim. Anlamıyor musun, sana... sana söyledim... hiçbir şey bilmiyorum...”</p>

  <p>“Sana yardım etmemi istedin. Belki de haklısın, belki de gerçekten hiçbir şey bilmiyorsun. Sen bir kahraman mısın, değil misin, Sammy?”</p>

  <p>“Ben kahraman falan değilim. Bırak gideyim.”</p>

  <p>“İnan bana, bunu yapabilmeyi çok isterdim. Ama başka kaçan olursa vurulacak. Bu durumda hiç risk alamam. Bütün taşların altına bakmam lazım Sammy, keşfedilmedik yer kalmamalı.”</p>

  <p>“Galiba kusacağım.”</p>

  <p>&nbsp;</p>

  <p>Dr. Halde birden sessizleşti. Yamuk bir zeminin üzerinde duran bir metal ve kumaş yığını gibi dengesini bir türlü tutturamayan dişçi sandalyesinde geriye doğru kaykıldım. Führer önce bütün azametiyle ikiye bölünerek ayrıldı ve sonra bir hipnozcunun elleri gibi birleşti.</p>

  <p>“Bırakın gideyim. Görmüyor musunuz? Nobby ve Ralph bana güvenmiyorlardı... Yazı tura atmış olabilirler, ama atmamış dahi olsalar benim bu işe dahil olmamı asla kabul etmezlerdi... Şimdi anlıyorum benimle ne yapmak istediklerini; sanırım benden hep şüphelenmişlerdi. Bana güvenemediler. Onları ispiyonlayacağımı düşünüyorlardı. Meraklı ve sahtekâr bir herif olduğumu söylüyorlardı... belki arada kaçırdığım başka bir...”</p>

  <p>“Sammy. Sammy! Beni duyuyor musun? Uyan, Sammy!”</p>

  <p>Kaostan çıktım, bütün o adlandıramadığım yerlerden acımasızca toparlanıp geri getirildim. Hayatıma ilk kez, sonsuza dek seve seve sürdürebileceğim bir mola vermiştim. Bakmamak, bilmemek ya da beklememek, hissetmemek ama sadece kim olduğunun bilinciyle kalmak, tamamen bilincini yitirmekten sonraki en güzel şeydi. Ben o an iç dünyamda ne ayakta duruyordum ne oturuyordum ne de uzanıyordum, boşlukta asılı kalmıştım.</p>

  <p>“Pekâlâ, Sammy?”</p>

  <p>Peygamberçiçeklerinin anısı beni çekiştirdi. Gözlerimi açtım ve hâlâ orada, karşımdaydı. Ve çıplak ruhlarımızın içinden onun anlayışına sığınarak konuştum.</p>

  <p>“Hiç insafınız yok mu?”</p>

  <p>“Bizim milletlerimizin karması gereği birbirimize işkence etmek zorundayız.”</p>

  <p>Ellerimi masanın kenarına dayadım ve onunla dikkatle konuştum.</p>

  <p>“Sizin için de gayet açık değil mi? Siz beni tanıyorsunuz. Mantıklı olun. Ben tehdit altındayken herhangi bir şeyi saklayabilecek bir adam mıyım sizce?”</p>

  <p>Hemen cevap vermedi. Sessizlik uzadıkça neyin kaçınılmaz olduğunu anlamaya başlamıştım. Hatta ondan uzağa bakmaya başladım, zira artık olayı yönlendirmeyi beceremiyordum. Führer de oradaydı, iki saydam resim birbirinin içine doğru kayıp tek bir resim olmuşlardı. Fotoğrafın etrafındaki kartonpiyer kurumsal ucuz bir malzemeden yapılmıştı, yenilenmesi gerekiyordu. Gözlerim rahat duruşta duran Gestapo polislerinden birine kayınca onun bir elini ağzına götürüp esnemesini saklamaya çalıştığını gördüm. Yabancı dildeki bitmeyen tartışma onu gri kahvesini içip, yapışkan çöreğini yemekten alıkoyuyordu. Dr. Halde, gözlerim tekrar onun yüzüne çevrilene kadar bekledi.</p>

  <p>“Ama görüyorsun, Sammy, emin olmak zorundayım.”</p>

  <p>“Hiçbir şey bilmediğimi size söyledim!”</p>

  <p>“Düşün.”</p>

  <p>“Düşünmeyeceğim. Düşünemiyorum.”</p>

  <p>“Düşün.”</p>

  <p>“Ne işe yarayacak? Lütfen!”</p>

  <p>“Düşün.”</p>

  <p>Bulunduğum yer, bir savaşın sürmekte olduğu, hapishane ve hapisteki adamlarla ilgili genel bir his...</p>

  <p>“Düşünemiyorum...”</p>

  <p>...ranzalarında yatan ve çürüyen adamlar, arıların çimenlik bir alanda peteklerini yapmaları gibi akıl almaz bir şekilde şapele giren ve çıkan aydınlık yüzlü adamlar...</p>

  <p>“Size düşünemediğimi söyledim!”</p>

  <p>...akıllarını yitirmiş, tel örgü manyağı olmuş, silahlarla içeriye itilirken deli gibi koşan adamlar...</p>

  <p>“Söylüyorum size...”</p>

  <p>Adamlar.</p>

  <p>Tabii ki bildiğim bir şey vardı. Bir yılı aşkın süredir biliyordum. Bilmediğim şey, istenen bilginin standardıydı. Ama her zaman için oradaki yüzlerce insanın arasından belki yirmi beş tanesinin gerçekten firar etmeye kalkışabileceğini söyleyebilirdim. Fakat bu bilgi benden istenmemişti. Bizim bildiklerimiz, gördüklerimiz ya da öğrendiklerimiz değil, fark edebildiklerimizdir. Günden güne küçük imalar üst üste eklenerek karmaşık bir bütün yaratılmıştı ve şimdi de bir resim olarak bana sunuluyordu. Ben bir uzmandım. Bu yüzlerle birlikte bu denli görsel ve profesyonelce başka kim yaşamış, kim bunlarla ilgili bilgileri gözeneklerinden içeri çekmişti? Başka kim insanoğlu hakkında bu kadar karmaşık bir merak duyuyordu, kimin böyle fotoğraf gibi bir zihni vardı, kim Mısır krallarına karşı bu denli endişe dolu bir bağlılık taşıyordu?</p>

  <p>“ Söylüyorum size...”</p>

  <p>Ona basitçe şunu söyleyebilirdim: Firar organizasyonunun ne zaman, nerede ya da nasıl olacağını bilemem... ama alın şu yirmi adamı, o zaman firar filan olmaz.</p>

  <p>“Evet, Sammy? Ne söyleyeceksin?”</p>

  <p>Haklıydı tabii. Ben sıradan bir adam değildim. Bende çoğu insandan hem daha fazlası hem de daha azı vardı. Ben bu savaşı, geçmişte bir ya da birçok yanlış seçim yapmış, özgürlüğü yanlış kullanmalarının özgürlüklerine mal olması yüzünden şimdi çaresizce birbirlerine işkence eden çocukların oynadığı zoraki ve acımasız bir oyun olarak görebiliyordum. Her şey izafiydi, hiçbir şey mutlak değildi. Öyleyse yapılacak en iyi şeyi en iyi bilen kişi en yüksek ihtimalle kim olabilirdi? İnsan yüzünün krallığı karşısında utanç duyan ben mi; yoksa efendinin masasının ardında, yargıç koltuğunda oturan, hem insancıl hem de daha yüksek rütbeli olan Halde mi?</p>

  <p>O hâlâ oradaydı; fakat ben bakışlarımı Avrupa haritasından ve kilit altındaki askerlerden çekip, yeniden konuya odaklanmalıydım. Halde’nin gözleri dans etmiyordu, ama kararlı görünüyordu. Nefesini tuttuğunu fark ettim, zira konuşmadan önce hızla bıraktı.</p>

  <p>“Pekâlâ?”</p>

  <p>“Bilmiyorum.”</p>

  <p>“Söyle bana.”</p>

  <p>“Söyledim zaten!”</p>

  <p>“Sammy. Şu anda olağandışı bir insan gibi mi davranıyorsun, yoksa önemsiz prensiplerden birine mi bağlı kalmaya çalışıyorsun? Bir okul çocuğunun yaramaz arkadaşlarım ispiyonlamadığı zaman duyduğu gururdan daha fazla övgü hak edecek bir şey yapmadığının farkında mısın? Organizasyon şeker çalacak, Sammy; fakat şekerler zehirli...”</p>

  <p>“Ben artık çok sıkıldım. Kıdemli subayı çağırmanızı talep ediyorum...”</p>

  <p>Eller omuzlarıma düştüğünde Halde yine aynı sakinleştirici hareketi yaptı.</p>

  <p>“Şimdi sana karşı dürüst olacağım. Hatta sana bazı kozlar vereceğim. Ben insanların canını yakmayı sevmem, işimden ve işimle ilgili her şeyden nefret ediyorum. Peki senin ne gibi hakların var? Haklar toplu olarak tüm esirlere veriliyor; ama ihtiyaç olduğunda bükülüp kırılabiliyorlar. Bunu anlamamak için fazla zekisin. Seni bu odadan başka bir kampa transfer edebiliriz. Neden seni yolda giderken kendi Kraliyet Hava Kuvvetlerin öldürmüş olmasın? Ama seni şimdi öldürmenin hiç kimseye bir faydası olmaz. Biz bilgi istiyoruz, Sammy, ceset değil. Soldaki kapıyı gördün, zaten içeri girerken o kapıdan geçmiştin. Sağında bir kapı daha var. Başını çevirme. Seçimini yap, Sammy. Senin çıkışın hangi kapıdan olacak?”</p>

  <p>Ve tabii bu arada kendimi kandırıyor da olabilirdim, ya da test edildiğinde yanlış olduğu ortaya çıkacak bir yığın sahte bilgi edinmiş de olabilirdim - gözlerimde bir batma hissi vardı.</p>

  <p>“Hiçbir şey bilmiyorum!”</p>

  <p>“Biliyor musun, Sammy, tarih seninle benim aramdaki durumun karmaşıklığını çözmekte bütünüyle yetersiz kalacak. Hangimiz doğruyu söylüyoruz? Birimiz mi, yoksa her ikimiz de mi? Bu problemin bir çözümü yok; insanlar bunu çözemezler, bizim tereddütlerimizi, ele geçirilen kararlarımızı, hakikat anlayışımızın sonu gelmeyen bir geriye gidişten, kaosun ortasında sürekli yer değiştiren bir adadan başka bir şey olmadığını anlasalar dahi...”</p>

  <p>O sırada haykırmış olmalıyım çünkü sesimin yükseldiğini damağımda hissettim.</p>

  <p>“Bak şimdi. Sen hakikati istiyorsun. Tamam sana hakikati söyleyeceğim. Herhangi bir şey bilip bilmediğimi bilmiyorum!”</p>

  <p>Artık yüzünün tüm hatlarını açıkça görebiliyordum çünkü bütün kıvrımları terden parlıyordu.</p>

  <p>“Hakikati mi söylüyorsun Sammy, yoksa sana aptalca ve kıskançlıkla hayranlık duymam mı gerekiyor? Evet, Sammy. Sana hayranım çünkü sana inanmaya cesaret edemiyorum. Seninki benimkinden daha iyi bir çıkış kapısı.”</p>

  <p>“Bana hiçbir şey yapamazsınız. Ben savaş esiriyim!”</p>

  <p>Yüzü parladı. Gözleri parlak mavi taşlara benziyordu. Alnına düşen ışık yüzünde toplanmış gibi çoğaldı. Burun çizgisi boyunca yol alan bir yıldız haline gelmiş ve sumenin üzerine düşünce hafif bir ses çıkarmıştı.</p>

  <p>“Kendimden nefret ediyorum Sammy ve sana hayranım. Gerekirse seni öldürürüm.”</p>

  <p>Her biri bir sopanın betona vuruşunu andıran kalp atışları duyuluyordu. Bir de bir sigara tiryakisinin düşkün yaşamında ıslak dayak vardır; nefes alırken balgamla mücadele edilen bir kargaşa ve merkezi orası -burası- olan, ıslak sebzeleri tahta döşemeye yığıp bütün binayı sallayarak paramparça eden nefes darlığı. Ayrıca kulaklara kadar çıkan, çeneyi kaldırıp ağzı açan ve orada olmayan sert bir şeyi yutturan o sıcaklık da vardı.</p>

  <p>Halde havada yüzüyordu.</p>

  <p>“Git!”</p>

  <p>Verilen emre tuhaf bir şekilde itaat eden ellerim iskemlenin iki yanını kavrayıp ayağa kalkmama yardımcı oldu. Yeni kapıyla karşılaşmak istemediğim için Halde’ye döndüm ama o benimle göz göze gelmek istemedi; o da az önce benim yaptığım gibi yutkunuyordu. Ve sonunda, bu dehşetli itaat transında, dönüp sıradan tahta kapıya yöneldim; kapının ötesinde beton bir koridor, koridorun ortasında hasır bir yol halısı vardı. Yol boyunca aklım kafamın içinde yalpalarken, şöyle demeye çalışıyordu: İşte oluyor, o an geldi! Ama zihnim olanları kaldıramadı. O yüzden ayaklar uysalca birbiri ardına adım atıyordu, vücut hiçbir başkaldırıda bulunmadı ve akılda sadece büyük bir şaşkınlık ve kötü akıbet vardı. Arada bir titreyip seğiren deri ise duruma göre davranıyordu. Gözlerim kendi yaşamlarına devam ettiler ve bana döşemenin üstündeki lekeleri -bir tanesi bir beyni andırıyordu- kıymetli birer ödül gibi gösterdiler. Bir tane daha vardı; yatak odası tavanında görülen sıva çatlaklarına benzeyen upuzun bir leke ovalanmış betonun üzerinde duruyor, hayal gücünün çok sayıda surat üretebileceği bir malzeme teşkil ediyordu.</p>

  <p>Kravat. Kemer. Bağcıklar.</p>

  <p>Kemerim ve askılarım olmadan orada duruyordum ve bu esnada kafamdan geçen tek şuurlu düşünce, pantolonumu iki elimle tutmak zorunda olduğumdu. Yumuşak ve ışık geçirmeyen bir kumaşla gözlerim arkadan bağlanmıştı ve sanki bu da bir uyarı mahiyetindeydi, çünkü bir insan kendisine yaklaşmakta olan son dehşetin ayaklarını ışık olmadan nasıl görebilir ve kendisini buna nasıl hazırlayabilirdi? Belki de pusuya düşürülmüştü, geleceği değerlendiremiyordu, sakladığı değerli bilgi kırıntısını -eğer elinde gerçekten bir kırıntı varsa ve gerçekten değerliyse- ne zaman açıklaması gerektiğini bilemiyordu.</p>

  <p>Kaba olmayan bir şekilde ileri itilerek yürüyordum. Bir başka kapı açıldı, çünkü kapı kolunun çıkarttığı sesi duydum. Eller beni itti ve aşağı bastırdı. Dizlerimin üzerine düştüm, başım aşağıda, ellerim ise kendimi koruma amacıyla dışarıda kaldı. Soğuk betonun üzerinde diz çökmüş dururken arkamdan bir kapının sertçe kapandığını duydum. Anahtar döndü ve ayaklar uzaklaşıp gitti.</p>
</body>
</html>