<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>10</h1>

  <p>Kumandan beni karanlıktan çıkartmaya geldiğinde geç kalmış, kamp içindeki özgürlüğümü belki de artık hiç ihtiyacım kalmadığı bir anda geri vermişti. Kulübelerin arasında dolaşırken yeniden diriltilmiş bir adam gibiydim, ama bu kumandanın sayesinde olmamıştı. Kulübelere onlarla pek işi olmayan birinin gözüyle baktım, hiçbiriyle fazla ilgilenmedim; onları ve onların çağrıştırdığı art arda gelecek geçici günleri de hiç umursamıyordum. Kulübeler doğaları gereği masum bir ışıkla parlıyorlardı. Onların ince tahtadan yapılmış kutular olduğunu, artık şeffaf olduklarını ve içlerine elinde asa tutan kaç tane kral sığdırılıyorsa hepsini gösterdiklerini anladım. Kollarımı yukarı kaldırdım, onlara da baktım ve sahip olduğum bu dayanılmaz zenginlik karşısında kendimden geçerek her iki kolumun paha biçilmez birer servet gibi bedenimden dışarı akmasını seyrettim. Yüzümden süzülen devasa gözyaşları yerdeki tozun üzerine düşüyordu; bu toz, pırıl pırıl parlayan ve içlerinde mucizeler barındıran harika kristallerin oluşturduğu bir evrendi. Ölü gözlerimi kaldırıp her şeyi kabul etmiş ve yaratılmış olan her şeyden vazgeçmiş bir halde kulübelerin ve dikenli telin ötesine, içimde hiçbir arzu duymaksızın baktım. Alışkanlığın ve dilin ambalaj kâğıtları üzerimden düştüler. Bir gün önce ağaç kılığında gördüğüm o şekiller, aslında havaya doğru uzanıp zengin toprağa doğru inen kalabalık şekillerdi; uzayın ve toprağın derinliklerindeki o hareketler, toprağın üzerinde alevler halinde yükseliyorlardı. Onların ötesindeki dağlar sadece mor bir camın ardından görünür gibi açık ve net değil, aynı zamanda canlıydılar da. Hep bir ağızdan neşeyle şarkı söylüyorlardı. Şarkı söyleyen bir tek onlar değildi. Her şeyin başka her şeyle ilgisi vardı ve tüm ilişki ya ahenksiz ya da uyumluydu. Yerçekiminin, boyutların ve uzayın gücü; dünya, güneş ve gözle görülmeyen yıldızların hareketleri, bunların hepsi müzik olarak adlandırılan şeyi oluşturuyordu ve ben bunu duyuyordum.</p>

  <p>Şimdi sıra zalimlikten daha zor itiraf edilen o şeye geldi. O şey, kulübeyi ilk terk eden tutsak arkadaşımın patika boyunca bana doğru yürüdüğü zaman gerçekleşti. O medarı iftiharımızdı, uğruna bütün bir vücudun cömertçe harcandığı bir zafer kazanmıştı; yüzbaşıydı, mükemmel beyni kendi denizinde yüzüyor, dünyanın yakıtı aşağı akıp onun karnında biçim değiştiriyordu. Onu gelirken gördüm, ondaki olağanüstü hal ve kamuflajından çıkan bu ağaçlar ve dağlar, bu toz ve bu müzik içimden sessiz bir haykırış koparttı. Bu haykırış uzaklara seyahat etti ve dördüncü bir boyut boyunca dikaçılarla ilerleyip diğer üçüne ulaştı. O haykırış, var olduğunu bilmediğim ama sadece unutmuş olduğum için bilmediğim bir yere doğru yöneltilmişti; o yer bir kez bulunursa, bazen açık bazen kapalı da olsa her zaman orada kalırdı, evrenin faaliyeti ise kendi halinde, farklı ve tanımlanamaz biçimde yine orada devam ederdi.</p>

  <p>Bana doğru ilerleyen müthiş yaratık bedenini öyle bir ayarladı ki ağzından gözle görünür sesler çıktı.</p>

  <p>“Duydun mu?”</p>

  <p>Ama o sırada yüzümdeki ıslaklığı fark etti ve bir İngiliz erkeğinin ağladığını görünce utandı.</p>

  <p>“Üzgünüm, Sammy. Bunlar bir alay kana susamış katil.”</p>

  <p>Kendisi de ağlamanın eşiğine geldiğini anlayınca bakışlarını başka yöne çevirdi. Ben ise patlayan bir tabutun içinden fırlamış mücevherleri andıran bir evrenle kuşatılmıştım, zaten kendim bir ölüydüm ve ölmenin ne denli önemsiz olduğunu biliyordum. Daha sonra yürüyüp yanımdan uzaklaştı; delirmiş olduğumu düşünmüş, benim sağlıklı ve ışık yayan aklı başındalığımı kavrayamamıştı. Ben de dördüncü boyutuma döndüm ve yürek, yani organ olarak yürek veya pompa ya da pompa olduğu sanılan her neyse, bir arının bal yapması kadar kolay sevişebilene dek, aşkın bu boyutta aktığını fark ettim. O anda bu bana en zahmete değer meşguliyet gibi geldi; ben bir taraftan dolaşmakla meşgulken, adımlarım bir ara o kadar ısındı ki ateşten kopup uçan bir kor taneciği, bir parıltı, gizlenen ve göze görünmeyenlerin arasından çıktı ve tüm dünya adına organ yüreğin üzerine, o yüreğin sadece akıllı bir makine olmadığını, tam da şiirlerde düşünüldüğü gibi olduğunu gösterircesine yerleşti. Ben o içini gördüğüm kulübelerin, mücevherlerin ve müziğin arasında dururken, o ince kor tanesi ateşten kopmuş mucizevi ve ulvi bir biçimde üzerime düşmüştü. İşte o zaman ateş beni bütünüyle, sonsuza dek değiştirdi.</p>

  <p>Bir insan nasıl aynı anda hem dinleyip hem konuşabilir? Öğrenilecek o kadar çok şey, yapılması gereken o kadar düzeltme vardı ki hapis hayatı son derece yoğun ve eğlenceli olmaya başlamıştı. Artık dünya yeniden konumlandırılmıştı. Önemli olan şeyler önemini yitirdi. Aptalca şeyler sağduyu olup çıktı. Bir zamanların hüsranının ve pisliğinin çirkinliğini artık güzelliğin tersine dönmüş ilginç bir şekli olarak görmeye başladım - sadece göz ucuyla görülebilen, sadece hatırlandığı takdirde göze görünen bir güzellikti bu. Tabii ki tüm bunlar iki şekilde açıklanabilirdi: Birincisi konuyu örtbas edip savuşturuyor, diğeri ise bunları kozmosun doğası hakkında veri olarak kabul ediyordu. Her iki görüşü de savunan insanlar arasında bir tartışma çıkması mümkün değildi. Bunu biliyordum, çünkü hayatımın farklı dönemlerinde dönüşümlü olarak her iki görüşü de savunmuştum. Ölü gözlerime eklenen bu yeni algının yapıları işe, tasvire akması gerektiğini düşünüyordum ve bu da bana son derece doğal geliyordu. Bu yüzden o bitkin, tıraşsız Mısır krallarının gizli ve kaçak yapılmış eskizlerinin görkemi benim sağ elimin şöhretidir ve muhtemelen öyle kalacaktır. Kampın değişen görüntüsünü, artık hapishane olmayan hapishaneyi içeren eskizlerim ise bana göre o kadar güzel değiller, ama kendilerince bir değerleri var. Bir ya da ikisi manzaraya masumiyetin ya da ölümün gözüyle bakıyor; tozu, tahtayı, betonu ve tel örgüyü, sanki bunlar daha henüz yaratılmış gibi yansıtıyor. Ama ben mucizeler dünyasını ne o zaman resmedebildim ne de sonra.</p>

  <p>Zaman geçtikçe ve ben sessizliğin ritmine alıştıkça, yeni dünya hakkında bilgi edinmeye başladım. Onun bir parçası olmak benim için sadece bir istek değil, aynı zamanda bir ihtiyaçtı. Dolayısıyla burada bulunan şey, o dışarıyı seyreden ölü şey kendi doğasını koşullara uyum sağlayacak bir hale getirmek zorundaydı. Dışarıdaki yeni dünyanın ne tür bir doğası vardı ve içerideki ölü şeyin ne tür bir doğası vardı?</p>

  <p>Gitgide bütün bu mucizenin bir düzen oluşturduğunu ve bu düzenin gücünü sütunlardan aldığını görmeye başladım. Ama bu sütunların ne tür bir maddeden oluştuğunu görmek beni son derece şaşırttı. Onları biz dünyadayken çöpe atmıştık, şaka gibiydi. Siyasi görüşümüzün mükemmelliği ve bilimsel bilgimizin derinliği bu malzemeden vazgeçmemizi sağlamıştı. Laboratuvardaki test tüpünde yaptığımız basit kalite analizinde ne tür bir madde olduğu anlaşılmamıştı. Hiç oy almamıştı, savaşa karşı bir çare olarak tavsiye edilmemişti; sınıf sisteminin yan ürünü olarak bir hesap gerektiğini varsayarsak, bu madde kömür katranı damıtıldığında açığa çıkan anilin gibi, yani bir nevi kaza olarak açıklandı. Bu madde bir çeşit yaşamsal erdemdi. Bir adamın gelecek nesillerle olan ilişkisi değildi, hatta sosyal sistemle olan ilişkisi dahi değildi; buna karşılık bir insanın diğer bir insanla ilişkisiydi - bir zamanlar kimsenin ilgisini çekmeyen, ama şimdi tüm değişikliklere, tüm değerlere, bütün yaşama iyi ya da kötü bir şekil veren bir demirci ocağı gibi görülen bir ilişki. Metaforu değiştirmek gerekirse, yaşamakta olan bu erdem yeni dünyanın altını olamasa bile, en azından gümüşüydü.</p>

  <p>En sonunda, Sammy’nin gözleri çevrildi ve Halde’nin gösterdiği yere baktı. Bir tecrit odasında ölmek oldukça kolaydı; eğer işin sırrını bulursan, dünyayı ölü ya da masum gözlerle görmek de oldukça kolaydı. Ama Sammy’nin gözlerinin aynı yalın ve cansız tarafsızlıkla kendi üzerime çevrildiğinde gördükleri hiç güzel değil, bilakis korkutucuydu. Nihayetinde o zamanlar ölmenin onda biri bile tamamlanmamıştı - zira ölümün eksiksiz olabilmesi için o parıldayan ve şarkı söyleyen kozmosun yolundan çekilmek, onu parıldamaya ve şarkı söylemeye terk etmek gerekmez mi? Ve burada bir nokta göze çarpıyordu, tek başına duran bir nokta ki o da benim kendi içimdeki kimliğimdi; bu kimliğin bir şekli ya da boyutu yoktu, sadece bir konumu vardı. Yine de bu konum diğer her şey gibi bir mucizeydi, zira birinci kural olan enerjinin korunumu kanununa sürekli karşı koyuyor, bir kürenin yarıçapları boyunca ilerleyerek dışarı kaçan birtakım şekiller yaratıyordu. Bu şekilleri, insanoğlunun bildiği en nefret uyandırıcı maddelerden ya da sürekli yaratılan ve hızla ışınlanıp gözden kaybolan en tiksindirici, en alçak yaratıklardan başka herhangi bir şeye benzetmek mümkün değildi; bu benim kendi farkındalığımın merkezine yerleşmiş halde duran insan tabiatıydı. Bu noktada ortaya çıkan ışık ve bu yaratıklar, yeni algılanan o ihtişam dolu dünyadan geliyorlardı. Aksi takdirde ben kendi tabiatından yeterince hoşnut bir adam olarak yaşamımı sürdürebilirdim.</p>

  <p>Ama artık böyle bir şeyle yaşamak çekilmez olmuştu. Halde’nin yapabileceği hiçbir şey benim kendi bildiklerimin yarısı kadar bile kötü görünmüyordu. Bu genelgeçer bir şey miydi? Kralların dokunulmazlıklarını küçümsemiş olabilir miydim? Onlar da böyle bir gösteri yaparlar mıydı? Ben o zaman da öyle düşünmedim, şimdi de düşünmüyorum. Aslında onlardan birini tanıyordum. Johnny Spragg onlardan biriydi ve onda olup da bende olmayan şeyin ne olduğunu anlamıştım; bende eksik olan şey içten gelen bir iyilik ve cömertlikti, öyle ki onun günahları dahi hafif suç sayılıyordu, çünkü konunun özü her zaman onun içinde saklıydı. Bana gelince, ya ben böyle doğal bir cömertlikle doğmamıştım ya da onu bir yerlerde kaybetmiştim. Evie’nin yanında koşuşturan küçük çocuğun benimle alakası yoktu; fakat bisikletinin üzerinde trafik ışıklarının kırmızıdan yeşile dönmesini bekleyen genç adam - işte o ve ben aynı bedende yaşadık. Biz birbirimize karşı sorumluyduk. O yüzden geriye dönüp Beatrice’in hatırasıyla karşılaşınca onun sadeliğinin güzelliği yüzüme tokat gibi vurdu. Şimdi görüyorum ki onun olumsuz kişiliği, varlığının apaçık yokluğu ve sessizliklerinden çıkarttığım o boşluk, aslında hep doluydu. Mikroskobun vidası çevrilince altındaki canlı hücreye odaklanması gibi, ben de artık Beatrice’in yüzünden dışarıya doğru ışık saçarak çıkan varlığını görebiliyorum. O sade, sevecen, fedakâr ve alçakgönüllüydü; bunlar siyaset açısından önem taşımayan niteliklerdir ve sahiplerine fazla başarı getirmez. Tıpkı çocukların yattığı hastane koğuşu gibi, onlar da hatırlandıkları zaman ışıldarlar. Fakat ben Beatrice’i hatırladığım kadar kendimi de hatırlıyorum ve onunla birlikteyken istediğimi yapacak kadar özgür olduğum bir an bile gelmiyor aklıma. O zamanki halimle o içler acısı baştan çıkarma hikâyesinin hiçbir yerinde farklı davranabileceğim bir an yoktu.</p>

  <p>Eh bir insanın kıtası; yarımadalar, burunlar; derin koylar, vahşi ormanlar, çayırlar, çöller, göller, dağlar ve yüksek tepeler! Krallıktan nasıl kurtulurum, ondan nasıl vazgeçerim?</p>

  <p>Eğer Nick Shales gibi ben de özgürlük kelimesinin bir hayalin gerçekleşmesi için sahte bir umut beslemek olduğunu düşünseydim, bütün o yarı ölü geçen günlerin sıkıntısını kabullenir; hatta hiç umursamazdım. Eğer Rowena Pringle gibi sadece inanca ağırlık verseydim, o zaman teskin edici bir ödül ve ceza sistemine ya da bir kâr ve zarar sistemine düşmez miydim? Ama ben patateslerin tadını biliyorum ve sadece inanmakla kalmıyorum - görüyorum da. Ya da keşke çamuru sadece çamur olarak algılayabilseydim, insanları şifreler olarak görebilseydim ve gün içinde yaşanan vasat olaylardan sıkılsaydım! Keşke ben bu dünyayı hafife alabilseydim!</p>

  <p>Bir yerlerde, bir zamanlar, özgürlük konusunda bir seçim yaptım ve özgürlüğümü kaybettim. Zangoç beni yere sermeden önce hiçbir şey kaybetmedim; ya da belki de aldığım o darbe ölüm gibiydi ve tüm borçları ödemişti. O zaman oradaki çocukla, bisikletin üzerindeki çocuk ve genç adam arasında geçen zaman, öteki okulda geçen zamanın tümüydü. Öyleyse orada mı, oralarda bir yerde mi? Onu çiçeklerin ve tuvaletlerin kokusu arasında mı, müsvedde defterleri ve acımasız duygular arasında mı, ödüller ve cezalar arasında mı, hayatın sonsuza dek böyle devam edeceğini sandığım zamanlarda mı aramalıyım?</p>
</body>
</html>