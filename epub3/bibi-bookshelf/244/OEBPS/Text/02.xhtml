<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1>2</h1>

  <p>General yol kenarındaki evini terk etti. Bir bölümü dönümlerce çalılık ve bahçeyi çevreleyen yüksek duvardan başlayarak geniş kaldırımın üzerine taşan bekçi evi ise hâlâ yerinde duruyor. Sağlık hizmetleri eve el koydu ve böyle bir evin neredeyse bitişik komşusu olarak benim de sosyal itibarım zedelenmiş oldu. Gecekondu mahalleleri artık eskiden oldukları gibi değiller; ya da gecekondu mahallesi diye bir şey kalmadı. Rotten Row enkaz arasında kalmış eski bir krokiden başka bir şey değil artık. Önceleri burada oturan ya da benzer şekilde başka yerlerde koyun sürüsü halinde yaşayan insanlar, şimdi vadinin diğer tarafındaki tepeye doğru kıvrılarak sıra halinde çıkan düzenli toplu konutlarda oturuyorlar. Artık onların da paraları, arabaları ve televizyonları var. Bazıları hâlâ bir odada dört kişi kalıyor ama en azından yataklarında temiz çarşafları var. Geriye kentte ve kırsal alanda kirişleri kırmızı ve mavi boyalı birkaç eski, pis kulübe kaldı yalnızca. Şişe camı kalınlığında iki penceresi olan şekerci dükkânının kirişleri ise camgöbeği renginin altından zar zor seçilen bir sarı. İşyerleri iç mekânlara taşındı; şurada oturan romantik çift de çanak çömlek yapımıyla uğraşıyor. Kasaba artık hiçbir şey yapmak için çaba göstermiyor. Biz bir amibiz ve evrimleşmeyi bekliyoruz - belki onu dahi beklemiyoruz. Diğer tepenin üzerindeki uçuş pisti bile sessizliğe büründü. Şimdi oradaki sekiz santimlik toprak sabanla sürülüyor; buğday ekiliyor ve ekilen buğdayın bir kısmı otuz santim, devlet desteği alabilecek kadar büyüyor. Kışın yağmur yağdığında toprağın tebeşirden ayrıştığını görebiliyorsunuz, aynı beyaz bir kafatasının kafa derisinden ayrıldığı gibi. Bu hastalık sadece bana mı ait, yoksa hepimiz mi acı çekiyoruz?</p>

  <p>Bir zamanlar o uçuş pisti çocuklar için bir Mekke’ydi. Johnny Spragg’le birlikte uçurumun dik kayalıklarına tırmanır, arada soluklanabilmek için ayaklarımızı eğime uydurup kendimizi yamaca sabitlerdik. Tepede çimenli bir hendek vardı, hani şu kıyı boyunca birkaç kilometrede bir aşağılara doğru düzleşen o genişleyen kalıntılardan biri. Tel örgü çukurun diğer tarafından geçiyordu; biz de uyuzotlarının, sarı çuhaçiçeklerinin, mor devedikenlerinin üzerinde yan yana yatıp uzun çimenlerin arasında sürünen ve uçan küçük yaratıkların hareketlerini seyreder; uçakların tepemizde vızıldamasını duymak için beklerdik. Johnny bu işin piriydi. Onun da diğer birçok erkek çocukta olan -ama bende olmayan- fazlasıyla teknik bilgileri derisinin gözeneklerinden içeri çekebilen türde bir yeteneği vardı. Uçaklar hakkında yayımlanan dergilerden hiçbirini okumuyordu, ama yine de gördüğümüz bütün uçakları tanırdı. Okuyup yazmayı öğrenmeden önce uçmasını öğrenmiş gibi gelirdi bana. Uçakların havaya nasıl oturduklarını anlıyor; onları dengede tutan o görünmez güçlerin gizemini içgüdüsel bir yetenek ve aşkla kavrıyordu. Esmerdi, tıknazdı, hareketli ve neşeliydi. Uçaklara karşı çok büyük bir ilgi duyardı. Eğer bir uçak yükseklerde uçuyorsa ve tur atıp inişe geçmediyse, sırtüstü uzanıp onu seyretmemizi isterdi. Galiba böyle olunca kendini yukarıda onlarla birlikteymiş gibi hissediyordu. Şimdi ise yetişkin olmamın getirdiği duygudaşlıkla, o zamanlar onun durağan dünyaya sırtını dönmek ve aydınlık uçurumları, ışığın ve havanın özgür yüksekliklerini paylaşmak istediğini düşünüyorum.</p>

  <p>“O gördüğün eski bir DH. Ona benzer bir uçakla ta nerelere kadar gittiler."</p>

  <p>“Buluta giriyor.”</p>

  <p>“Hayır. Çok alçak. Bak, yine o Moth göründü.”</p>

  <p>Johnny bir uzmandı. O zamanlar bildiği şeyler beni bugün bile hâlâ şaşırtıyor. Bir gün vadideki kasabanın yarım mil üstünde asılı duran küçük bir uçağı seyrediyorduk ki Johnny birden bağırdı:</p>

  <p>“Bak, spin atacak!”</p>

  <p>Alay eder gibi birtakım sesler çıkarttım ama Johnny yan tarafıma bir yumruk salladı.</p>

  <p>“Seyret!”</p>

  <p>Uçağın kuyruğu havaya kalktı, burnu aşağı indi, şak, şak, şak diye döndü. Dönmesi durduktan sonra burnu yine havaya kalktı ve her manevrasından bir iki saniye sonra gelen motor sesleriyle sakin sakin üzerimizden uçup geçti.</p>

  <p>“Bu bir Avro Avian. Bunlar üç kereden fazla dönemezler.”</p>

  <p>“Neden?”</p>

  <p>“Nedeni anlaşılamadı.”</p>

  <p>Biz en çok kalkışları ve inişleri seyrederdik. Çukuru takip edip tepenin yamacındaki köşeyi döndüğümüzde onları yandan görebiliyorduk, çünkü rüzgâr kasabanın üzerinden tepeye doğru eserdi. Johnny için bunlar bir büyü, içlerinden çıkan figürler de tanrılardı. Onun coşkusunun birazı bana da sirayet etti ve uçaklar konusunda oldukça bilgi sahibi oldum. Yere inen bir uçağın iki tekerleğinin ve kayma düzeninin aynı anda yere değmesi gerektiğini biliyordum. Tüm bunlar bana eğlenceli gelmeye başlamıştı, çünkü tanrılar sık sık hata yapıyor ve uçak elli metrelik mesafede iki kez inişe geçmek zorunda kalıyordu. Böyle durumlarda ben heyecanlanırdım, ama Johnny üzülürdü. Ne zaman bir uçak uçarken zorlansa ya da iniş takımlarındaki dikmelerden biri eğrilse, yeterince büyüdüğü zaman uçmayı öğrenme şansının azaldığını hissederdi. Bizim görevimizin bir kısmı, uçakları tanımak ve ne zaman hangardan çıktıklarını, ne zaman servise girdiklerini ve ne zaman uçtuklarını bilmekti. Hatırladığım kadarıyla, yarım düzine uçağın arasından her zaman en az bir tanesi tamirde olurdu. Uçaklar benim fazla ilgimi çekmiyordu ama yine de itaatkârca seyrediyordum, çünkü bir bakıma bir zamanlar Evie’ye duyduğum içten bağlılığı Johnny’ye karşı da duyuyordum. O mükemmel biriydi. Uçuş olmadığı günlerde, yağmurda, rüzgârda aşağılara doğru iner dolaşırdık; Johnny de o zaman kollarını kanat gibi iki yana açardı.</p>

  <p>Bir gün hava bozuktu, tepenin sadece üst kısmı görünüyordu; bu yüzden de tırmanmaya değmez gibi gelmişti bana. Ama Johnny gidelim dedi ve gittik. Sanırım o zaman paskalya tatiliydi. Akşamüstünün ilk saatlerinde hava o kadar da kötü değildi -rüzgârlıydı ama yeterince açıktı- ama şimdi yağmur başlamış, vadiyi sis basmıştı. Rüzgâr bizi tepeye doğru itiyor, yağmur da sırılsıklam ediyordu. Bir an için kafamızı rüzgâra çevirsek, bulduğu aralıktan ağzımıza girip yanaklarımızı şişiriyordu. Rüzgâr tulumu gürlüyordu ve normalde olduğundan daha kısaydı, çünkü bir ucu yırtılıp gitmişti. Bu havada onu aşağı indirmeleri gerekirdi diye düşündük. Fakat tulum orada durmuş şarkı söylüyor, direği de yağmurda kamçı gibi şaklıyordu. Johnny tel örgünün arasından geçip tırmandı. Fakat ben geride kaldım.</p>

  <p>“Yapmasak daha iyi.”</p>

  <p>“Gel, haydi.”</p>

  <p>Uçuş pistinin ilk elli metresinden ilerisi görünmüyordu. Johnny titreyen çimenlerin üzerinde koşmaya başladı; ben de onu takip ettim çünkü ne istediğini biliyordum. Bir uçağın iniş esnasında pistte bıraktığı izleri daha önce aramızda tartışmıştık ve görmek istiyorduk - ya da en azından Johnny istiyordu. İyice dikkat kesildik, çünkü burası kutsal ve yasaklı bölgeydi; çocukların içeri girmesi hoş karşılanmıyordu. Tel örgüden epeyce uzaklaşmış, uçakların indiği alana doğru yaklaşıyorduk ki Johnny birden durdu.</p>

  <p>“Eğil!”</p>

  <p>Az ilerimizde yağmurda zar zor görünen bir adam duruyordu. Ama bize doğru değil, aksi yöne bakıyordu. Ayağının dibinde kare biçiminde teneke bir kutu, elinde de bir sopa vardı ve paltosunun altına bir şey sıkıştırmıştı.</p>

  <p>“Geri dönsek iyi olur, Johnny.”</p>

  <p>“Ben bakmak istiyorum.”</p>

  <p>Adam bağırarak bir şey söyledi ve rüzgârın estiği yönden gelen bir ses, sisin içinden cevap verdi. Uçuş pisti kalabalıktı.</p>

  <p>“Hadi eve dönelim, Johnny.”</p>

  <p>“Adamın öbür tarafından dolaşacağız.”</p>

  <p>Yağmurun ve sisin içine doğru dikkatle geri çekildik ve rüzgâr yönünde koşmaya başladık. Ama bu defa başka bir teneke kutunun yanında başka bir adam gördük. İliklerimize kadar ıslanmış halde yan yana uzanmış etrafı gözetlerken Johnny de bir taraftan tırnaklarını kemiriyordu.</p>

  <p>“Bunlardan sıra halinde bir sürü var.”</p>

  <p>“Bizi mi arıyorlar?”</p>

  <p>“Hayır.”</p>

  <p>En sondaki adamın da çevresinden dolanıp hangarla tel örgü arasında bir yere ulaştık. Artık bu oyundan yorulmuştum, acıkmıştım, ıslanmıştım ve bir hayli korkuyordum. Ama Johnny biraz daha kalmak istedi.</p>

  <p>“Onlardan uzak durursak bizi göremezler.”</p>

  <p>O sırada hangar tarafından alışık olduğum bir çan sesi geldi, ama o sesi bu ortamda duymaya alışık değildim.</p>

  <p>“One?”</p>

  <p>Johnny elinin tersiyle burnunu sildi.</p>

  <p>“Nambulans.”</p>

  <p>Rüzgâr çok kuvvetli esmiyordu artık, hava giderek kararıyordu. Alçalan bulutlarla birlikte akşam olmaya başlamıştı.</p>

  <p>Johnny gerildi.</p>

  <p>“Dinle!”</p>

  <p>Siste teneke kutusu sayesinde hayal meyal seçilen bir adamın elini havada salladığını gördük; belli ki o da aynı sesi duymuştu. O esnada tam tepemizde bir DH belirdi; sisin içinde asılı bir hayalet gibi duruyor antika profili gözden kaybolup gidiyordu. Hangar yönünden çalışan ambulans motorunun sesini duyduk ve adamlardan biri bağırmaya başladı. Teneke kutusunu deli gibi itekliyordu. Sisin içinde bir ışık parladı ve siyah bir duman adamın üstünden geçip gitti. Elinde tuttuğu sopanın ucuna dolanmış bir tomar kumaş aniden alev almıştı. Rüzgâr yönünde başka bir ateşi daha görebiliyorduk. Sıraya dizilmiş halde bir sürü ateş yanmaya başladı. DH tekrar üzerimizden uçarak geçti.</p>

  <p>Sis giderek yoğunlaşıyordu; artık adam ve ateşi sadece belli belirsiz bir ışık parçası gibi görünmeye başlamıştı. DH bir tur attıktan sonra yaklaşmaya ve alçalmaya başladı; sonra aniden sisin içinden siyah bir leke gibi çıktı ve üzerimizden geçip hangara doğru ilerledi. Motor bir hırıltı çıkarttı, hırıltı kükremeye dönüştü; o sırada ahşabın parçalanmasını andıran büyük bir ses duyduk ve arkasından silah sesine benzeyen ruhsuz bir patlama sesi geldi. Şekli bozulan alev hattı sisin içinde yanımızdan hızla geçti.</p>

  <p>Johnny, başka birilerinin duymasından korkar gibi avuçlarını birleştirip kulağıma fısıldadı:</p>

  <p>“Hangarın yanından geçip yola çıksak iyi olacak.”</p>

  <p>Hangarın rüzgâr almayan tarafından sessizce, korka korka koşarak uzaklaştık. Karanlıkta kalan tarafından duman tütüyordu ve rutubetli havada bir koku vardı. Hangarda büyük bir yangın çıkmış, rüzgâr alan tarafa doğru yayılıyordu. Tam köşeyi dönüp yola ulaşacakken birdenbire önümüzde nereden geldiği belli olmayan bir adam belirdi. Uzun boylu, şapkasız ve üstüne başına kapkara is bulaşmış bir adamdı. Bize bağırdı:</p>

  <p>“Çabuk defolun gidin buradan! Eğer sizi bir daha burada yakalayacak olursam, doğrudan polise teslim ederim.”</p>

  <p>Hal böyle olunca, Johnny bir süre uçuş pistinden uzak durdu.</p>

  <p>&nbsp;</p>

  <p>Benim şimdi oturduğum diğer tepenin üzerinde generalin evi de var. General, Plank’lardandı; vahşi hayvan avlardı, karısı da kermesler düzenlerdi. Ailesi su kanalının yanındaki bira fabrikasının sahipleriydi; havagazı fabrikasının nerede başlayıp bira fabrikasının nerede bittiği ise anlaşılmıyordu. Ama bu kanal sürekli olarak sıcak su boşaltan boruların yaşam kattığı, kirli, renkli ve büyüleyici bir kanaldı. Bazen mavnalar kanalın gresyağı bulaşmış duvarının altında sıralanırlardı; hatta bir keresinde birinin içine girmiş ve muşambanın altına saklanmıştık. Ama oradan da kovalamışlardı bizi ve bu öteki tepenin sokaklarındaki ilk tırmanışımızdı. Asla dolaşmadık. Bütün yol boyunca koştuk çünkü mavnacı dev bir adamdı ve çocuklardan hoşlanmıyordu. Kahramanca davrandığımız için heyecanlanıyor, o coşkuyla gidip başka bir kapana kısılıyorduk. O akşamın geç saatlerinde generalin bahçe duvarına kadar gelmiştik. Nefesimizi tekrar kontrol altına aldıktan sonra Johnny kaldırımın üstünde dans etmeye başladı. Kimse bizi yakalayamazdı. Onlara göre çok hızlıydık. Hatta general bile bizi yakalayamazdı.</p>

  <p>“Yok artık! Oraya giremezsin.”</p>

  <p>Johnny girerdi.</p>

  <p>Bu öyle göründüğü kadar korkusuzca bir övünme değildi. Generalin bahçesine hiç kimse giremezdi, çünkü etrafını çevreleyen o çok yüksek duvarla generalin aslan avcısı olarak kazandığı itibar, o alanda vahşi hayvanlar bulunduğu dedikodusunu başlatmıştı ve biz de hayatı biraz daha heyecanlı hale getirebilmek adına bu dedikoduya inanmıştık.</p>

  <p>Johnny içeri girecekti. Hatta duvara tırmanmanın imkânsız olduğunu bildiği için içeri girmenin başka bir yolunu bulacaktı. Cesaretimizin verdiği heyecanla, duvarda bir delik bulmak için yol boyunca sessizce yürüdük ama delik filan bulamadık. Bekçi evinin önünden geçip köşeyi döndük, güneydoğu tarafını geçtik ve arka tarafa ulaştık. Her taraf aşılması imkânsız tuğla duvarlarla çevriliydi ve ağaçlar yukarıdan etrafı izliyordu. O an birdenbire tek söz etmeden çakılıp kaldık. Gerçekten de söylenecek söz yoktu. Duvarın otuz metrelik bir kısmı ağaçların arasından içeri doğru çökmüştü ve açılan kısım karanlığa doğru uzanan bir altdudak şeklini almıştı. Belli ki birisinin bu açıklıktan haberi vardı. Çünkü önüne kümes teli gerilmişti; yine de bu, bizim gibi azimli dağcılar için engel teşkil edebilecek bir durum değildi.</p>

  <p>Şimdi heyecanlanma sırası bana gelmişti.</p>

  <p>“İçeri gireceğini söylemiştin, Johnny...”</p>

  <p>“Evet. Ve sen de benimle birlikte geliyorsun.”</p>

  <p>“Ben öyle bir şey söylemedim!”</p>

  <p>Ağaçların arasında birbirimizi zar zor görüyorduk. Duvar boyunca onun peşi sıra yürüdüm. Biz ilerledikçe çalılar ve sarmaşıklar sıklaştı ve sonunda kendimizi hiç ayak basılmamış gibi görünen bir yerde bulduk.</p>

  <p>O sırada burnuma aslan kokusu geldi. Bunu Johnny’ye de söyleyince ikimiz de nefesimizi tuttuk, kalp atışlarımızın sesini duymaya başladık fakat başka bir ses daha duyuluyordu. O başka ses, bir aslandan çok daha kötüydü. Arkamıza bakınca kubbe biçimindeki kaskını ve koyu üniformasının üst kısmını gördük; eğilmiş, duvarın açık yerindeki bozuk kümes telini inceliyordu. Ve o an tek kelime etmeden seçimimizi yaptık. Çitin içinde sessizce koşan tavşanlar gibi oradan sıvışıp uzaklaştık ve kendimizi polisten uzağa, aslanların yanına attık.</p>

  <p>Burası balta girmemiş bir orman, duvarların içindeki arazi de koskoca bir ülkeydi. Tekerlek izleri ve yerde sıra halinde dizilmiş küçük cam kutuların bulunduğu bir yere ulaştık ve orada bir kulübenin kapısını tamir eden bir başka adam gördük ve tekrar çalıların arasına gizlendik.</p>

  <p>Bir köpek havladı.</p>

  <p>Soluk ışıkta birbirimizin yüzüne baktık. Bu artık bir macera olmaktan çıkmıştı.</p>

  <p>Johnny kekeleyerek sordu:</p>

  <p>“Buradan nasıl çıkacağız, Sam?”</p>

  <p>Hemen akabinde ağlamaya ve birbirimizi suçlamaya başladık. Polisler, adamlar, köpekler etrafımızı sarmıştı.</p>

  <p>Önümüzde uzanan geniş bir çayır vardı ve çayırın arka tarafında evin arka cephesi görünüyordu. Bazı pencerelerde ışık vardı. Pencerelerin altında bir teras olmalıydı, çünkü tepsi taşıyan bir karaltının bir tören ciddiyeti içinde pencerelerin önünden geçtiğini gördük. Bu ağırbaşlılık ve itibar nedense bize aslanlardan daha korkutucu görünmüştü.</p>

  <p>“Nasıl çıkacağız buradan? Ben eve dönmek istiyorum!”</p>

  <p>“Ses çıkartma, Sam. Takip et beni.”</p>

  <p>Çayırın kenarından sürünerek uzaklaştık. Çimenlerin üzerinde uzun pencerelerden yansıyan ışık bantları oluşmuştu ve biz bunlara her denk gelişimizde tekrar çalıların arasına girmek zorunda kalıyorduk. Biraz moralimiz düzelmeye başladı çünkü ortalarda ne aslan vardı ne de polislere yakalanmıştık. Beyaz bir heykelin yanında karanlık bir köşe bulduk ve orada bir müddet hareketsiz durduk.</p>

  <p>İnsanların gürültüleri giderek azaldı; onlarla birlikte bizim de korkularımız azalmış olacaktı ki aslanları unutmuştuk. Evin yüksek korkulukları aydınlanmaya başladı, tepemizde bir dolunay yükseldi ve bahçeler aniden değişti. Eve daha yakın olan havuzda gümüş bir pırıltı vardı, upuzun ve muazzam sakin duran serviler, kırağı kaplı yanlarından birini ayın ışığına dönmüşlerdi. Johnny’ye baktım, yüzü görülebiliyordu ve gayet sakindi. Hiçbir şey bizi incitmeyecekti, incitemezdi. Ayağa kalkıp tek kelime konuşmadan etrafta dolaşmaya başladık. Bazen belimize kadar karanlığa batıyor, daha sonra karanlığın içinde boğuluyor, sonra tekrar aydınlığa kavuşuyorduk. Heykeller her daim yeşil kalan ağaçların karanlık derinliklerine karşı meditasyon yapıyordu ve bahçenin her köşesi o ay sadece burada çiçek açan ağaçlarla kaplanmıştı. Sağ tarafımızda mermer korkuluklar ve içlerinde mermer çiçekler bulunan bir dizi mermer kavanoz sıralanmıştı. Burası parktan daha iyiydi çünkü hem yasaktı hem de tehlikeliydi; daha iyiydi çünkü dolunay ve sessizlik vardı; çünkü büyülü ev ve ışıklı pencereleri, pencerelerin önünde yürüyen o karaltı vardı. Burası bir çeşit yuvaydı.</p>

  <p>Evin içinden bir kahkaha sesi geldi ve köpek havladı. Ben yine makine gibi konuştum:</p>

  <p>“Evime gitmek istiyorum.”</p>

  <p>Bu hissettiğimiz tuhaf huzur ve güven duygusunun sırrı neydi? Şimdi düşünürsem, dışarıdan bakıp bizi görebiliyorum; ayakları yere basmayan iki sokak çocuğu, benim üzerimde bir gömlek ve pantolondan başka bir şey yok, Johnny de benden iyi sayılmaz, birlikte o muhteşem evin bahçesinde dolaşıp duruyoruz. Ama ben bize hiç dışarıdan bakmadım. Bana göre biz o zamanlar, cennette dolaşan iki algı noktasıydık. Masumiyetimizin derecesini ise sadece tahmin edebilirim, yeniden tecrübe edemem. Eğer şu an o iki sokak çocuğuna sevecenlikle iyi niyet besliyorsam, bu sadece iki yabancı insana karşı duyulan iyi niyettir. Ağaçların arasından yavaşça yürüyerek duvarın çökük olduğu yere kadar gelmiştik. Artık polisin gittiğine kanaat getirmiş ve hiçbir şekilde utanılacak bir duruma düşmeyeceğimize bir şekilde inanmıştık. Sadece bir kez, beyaz bir patikaya gelip onun henüz yeni yapılmış olduğunu geç fark ettiğimiz için donmamış betonun üzerinde ayağımız kaymıştı; fakat bahçede başka hiçbir şeyi kırıp dökmedik, hiçbir şey almadık, hemen hemen hiçbir şeyi ellemedik. Sadece seyrettik.</p>

  <p>Çalılıkların arasına kendimizi yeniden gömmeden önce döndüm ve arkama baktım. Şunu hatırlıyorum. Bahçenin yukarı kesimlerindeydik, arkaya ve aşağıya bakıyorduk. Ay parlıyordu. Etrafına safir pırıltısı saçan kutsal bir ışık haresi vardı. Tüm bahçe siyah beyazdı. Çayırlık alanla benim aramda sadece bir tane ağaç duruyordu, kimsenin bakmadığı zamanlarda büyüyen ve şimdiye kadar görülen en sakin ağaç. Gövdesi kocamandı ve her dalı belli bir seviyeye kadar uzanıyordu ve o seviyede, suyun üzerinde yüzen yağ katmanlarını andıran siyah yapraklar başlıyordu. Yapraklar dışa doğru açılan dalların üzerine kademe kademe dizilmişlerdi; dalların ötesindeki koyuluk, buruşturulmuş yaldızlı kâğıdı anımsatan bir derinlik, bir fildişi sakinliği barındırıyordu. Daha sonra o ağacın adına sedir deyip geçmem gerekirdi ama o zaman için bu büyük bir keşifti.</p>

  <p>“Sammy! Adam gitti.”</p>

  <p>Johnny kümes telinde delik açmış, kafasını kahramanca dışarı uzatmıştı. Yol boştu. Böylece yine küçük vahşi adamlar şekline büründük ve telin açık yerinden geçip kaldırımın üzerine düştük. Duvarı yeniden örülmesi için, ağacı da biz görmeden büyümesi için bahçede bıraktık.</p>

  <p>Neyi aradığımı ve neden bu resimlerin bütünüyle rastlantısal olmadığını ancak şimdi anlıyorum. Onları tarif ediyorum çünkü önemli görünüyorlar. Aslında bu resimler hikâyemin izlediği doğrusal çizgiye pek az katkı sağlıyor. Eğer o gün yakalanmış -ki ben daha ileride gerçekten yakalandım- ve kulağımızdan tutulup generale teslim edilmiş olsaydık, general benim ya da Johnny’nin bütün hayatını değiştirecek bir dava başlatabilirdi. Ama öyle olmadı, dolayısıyla bu resimlerin bu anlamda bir önemi yok. Onların önemli olmasının tek nedeni, orada olmuş olmaları. Ben, onların bir toplamıyım. Nereye gidersem gideyim bu anıların yükünü yanımda götürüyorum. İnsanoğlu sadece bir vücut ve anlık tepkilerden ibaret bir yaratık değildir. Çeşitli hatıraların ve duyguların, fosillerin ve mercanların inanılmaz bir karışımıdır. Ben çocukluğunda sedir ağacını seyretmiş olan bir adam değilim. Ben bir zamanlar sedir ağacı seyretmiş bir çocuk olduğunu hatırlayan bir adamım. Buradaki fark, sonsuza dek uzanan ölü tuğlaların zamanıyla, başa sarıp tekrar seyretme zamanı arasındaki fark. Ve daha da basit olan başka bir şey var. Ben o bahçedeki, hava meydanındaki, Rotten Row’daki, okuldaki o korkusuz küçük çocuğu sevebilirim; çünkü o, ben değilim. O başka bir insan. Eğer o bir cinayet işlemiş olsaydı, benim suçluluk duymam, hatta bu eylemin sorumluluğunu dahi üstlenmem gerekmezdi. Ama ben neyi arıyorum? Ben, sorumluluğun başlangıcını, karanlığın başlangıcını, kendi başlangıç noktamı arıyorum.</p>

  <p>&nbsp;</p>

  <p>Maskülen üçgenimizin üçüncü kenarını da Philip Arnold oluşturuyordu. Onu size nasıl tarif etsem acaba? Anaokulundan yeni çıkmıştık. Sadece erkek çocuklarının gittiği rüzgârlı, asfalt bahçeli bir ilkokula başlamıştık. Ben sağlam, güçlü, çetin ceviz, hayat dolu bir çocuktum. Sammy Mountjoy’un Evie’yle olan resimleriyle, Sam Mountjoy’un Johnny ve Philip’le olan resimleri arasında bir fark var. Bir tanesi bebek, diğeri ise bir oğlan çocuğu ama arada hiçbir bağlantı yok. Onlar artık birbirinden farklı iki insan. Philip kasabanın dışındaki villaların olduğu yerden geliyordu. Solgun tenli bir çocuktu, aşırı derecede korkaktı ve aklı ıslak bir kibrit kutusuna benziyormuş gibi gelirdi bize. Yine de ne general, ne hava meydanındaki tanrı, ne Johnny Spragg, ne Evie, hatta ne de annem hayatımı Philip kadar değiştirebildiler.</p>

  <p>Onun korktuğunu fark etmiştik. Şiddetten ödü patlıyordu. Bu da onu doğal bir hedef haline getiriyordu çünkü birinin canını acıtmak istediğinizde, Philip her zaman oradaydı. Bu da bir tekmeleme ya da boğaz sıkma eylemi için yeterliydi; ama daha kapsamlı bir iş için daha dikkatli hazırlanmak gerekiyordu; Philip bunu savuşturmak için kendisine basit bir yöntem bulmuştu. Öncelikle, çok hızlı koşabiliyordu; korktuğu zaman herkesten daha hızlı koşuyordu. Bazen de onu köşeye sıkıştırdığımızda, bununla baş etmek için yeni bir teknik icat etmişti. Yere çömeliyor ve karşı koymuyordu. Belki bu bir icattan daha çok bir içgüdüydü ama çok etkili oluyordu. Karşınızda size direnen biri yoksa kurbanınızla tek vücut olamazsınız ve bir müddet sonra yaptığınız işten sıkılırsınız. Philip de ona saldırıldığında bir şahinin altındaki tavşan gibi yere çömelirdi. O an gerçekten bir tavşana benzerdi. Hiçbir şey söylemeden aldığı darbelerin altında sağa sola sarsılır; oyunun tadını kaçırırdı. Eskiden süratle koşarak kaçan kurban artık ilginç olmaktan çıkmış, sıkıcı bir çuvala dönmüştü. Philip gerçek bir siyaset felsefecisi olduğunu bilmeksizin istenen sonuca ulaşıyordu. Bir yanağına yumruk yediğinde ötekini çeviriyor; biz de daha eğlenceli bir oyun bulmak için onu bırakıp uzaklaşıyorduk.</p>

  <p>Philip’i hayalinizde fazla saf, fazla sempatik bir kişilik olarak canlandırmayın lütfen. Belki şu anda yirmili yıllarda çıkan o kitaplardaki kahramanlardan birine benziyor olabilir. O kahramanlar oyunlarda başarısız, okulda yanlış anlaşılan, mutsuz kişiliklerdi - aslında durumları trajikti; fakat bu trajedi, on sekiz ya da on dokuz yaşlarına geldiklerinde çarpıcı bir şiir kitabı yazana kadar veya bir iç dekoratör olana kadar sürerdi. Ama gerçek öyle değildi. Biz Philip’i tartaklıyorduk, ama Philip basit bir kahraman değildi. Eğer bir başkasının canı yanacaksa, kavgaya bayılırdı. Johnny’yle ben kavgaya tutuşsak hemen koşar gelir ve ellerini kanat çırpar gibi hareket ettirerek etrafımızda dans ederdi. Oyun alanında yüksek bir yığın oluşmuşsa, bizim soluk renkli utangaç Philip onun etrafında dolaşır; kıkır kıkır güler ve ulaşabildiği en hassas noktaya tekme atardı. Acı çektirmekten hoşlanıyordu. Facia onun orgazmıydı. Anayola çıkan tehlikeli bir köşe vardı; yollarda buzlanma olduğu zaman Philip boş vakitlerini kaldırımın üzerinde geçirir; bir kaza görmek umuduyla beklerdi. Bir sokak köşesinde ya da şehirdışındaki bir yol ayrımında birkaç genç adam görürseniz, en az bir tanesi sadece bunu görebilmek için orada duruyordur. Nihayetinde sporcu bir milletiz.</p>

  <p>Philip belli bir tipe girmiyordu - hâlâ da öyledir. Çok garip ve karmaşık bir insandır o. Onu korkak olmakla itham ederdik, hor görürdük; ama o hepimizden çok daha tehlikeliydi. Ben prens olurdum, Johnny de prens olurdu. Rakip çetelerimiz vardı ve aramızdaki kavgaların sebebine hiçbir zaman tam olarak karar veremezdik. Şimdi o saf ve naif iki vahşi liderin Philip’i korkaklığından dolayı oyun dışı bıraktıklarını buruk bir keyifle hatırlıyorum. Philip doğal seleksiyonun yaşayan bir örneğidir. Bağırsakta yaşayan bir tenya gibi Philip de bu modern dünyada yaşamını sürdürebilecek derecede güçlüydü. Ben bir prenstim, Johnny de öyleydi. Philip kendi kendine düşünüp beni seçti. Önce benim hizmetkârım olduğunu sandım ama aslında o benim Machiavellimdi. Philip, kendi güvenliğini sağlamak için aşırı itina ve histerik bir sağgörüyle sonunda benim gölgem haline geldi. Çetenin en sert adamına yakın durduğu için iyi korunuyordu. Bana o denli yakındı ki içimden onu kovalamak gelmiyordu; avcılık reflekslerim onun karşısında işlemiyordu. Ürkek, acımasız, arkadaşa ihtiyaç duyan ama arkadaştan korkan, o zayıf vücuduna rağmen dehşet yaratabilen, zeki, karmaşık ve asla çocuk olmamış biriydi Philip; o benim sırtımdaki yük, benim maymunum, dalkavuğumdu. Belki bir anlamda, ben Evie için neysem, o da benim için oydu. Beni dinler ve bana inanıyor gibi yapardı. Ben Evie gibi fanteziler uydurmazdım; benim hikâyelerim sadece günlük yaşamı biraz aşan hikâyelerdi, yaşamda olmayanı telafi etme amacını taşımıyorlardı. Gizli topluluklar, keşifler, dedektifler, Sexton Blake -“muazzam otomobil büyük bir kükremeyle ileri doğru atıldı”- o da bunların hepsine inanmış gibi yapar, daha da yakınıma sokulur ve beni kendisiyle kuşatırdı. Yumruklar ve zafer bana aitti; ama aslında ben onun maskarası, oyun hamuru olmuştum. Kavgada iyi olmayabilirdi ama hiçbirimizin bilmediği bir şey biliyordu. O insanları iyi tanıyordu.</p>

  <p>Bir de sigara kutularının içinden çıkan kartlar vardı. Doğal olarak hepimiz bunları biriktiriyorduk. Bana bunları verecek bir babam yoktu. Annem ise reklamdan ziyade müşterilerinin yoksulluğuna güvenerek üretilen, son derece ucuz bir sigara içerdi. Daha iyisine gücü yetecek herhangi biri bu sigaralardan içmezdi. Bu benim Row’dan hatırladığım tek aşağılık duygusudur ki o da pek sınırlıdır; yani babam olmadığı için değil, sadece sigara kartlarım yoktu, o yüzden. Eğer annem ve babam evli olsaydı ve sigara içmiyor olsalardı yine aynı şeyi hissedecektim. Bu durumda yoldan geçen adamları rahatsız etmek tek şansımdı.</p>

  <p>“Bir sigara kartınız var mı beyefendi?”</p>

  <p>Sigara kartlarını seviyordum; niye bilmiyorum ama aralarında en sevdiğim seri, Mısır krallarının serisiydi. Bunlar ağırbaşlı ve mağrur görünen yüzlerdi ve bence tüm insanlar da bunlara benzemeliydi. Acaba bunu şu anki yetişkin aklımla uyduruyor olabilir miyim? Yine de o zamanlar Mısır krallarını seviyordum, en azından bundan eminim; beni mutlu ediyorlardı. Bunun ötesinde bir şey söylemek sadece yetişkin yorumu olacaktır. O sigara kartları benim için paha biçilmezdi. Ben onlar için dilendim, pazarlık ettim, kavga ettim - yani iş ve eğlenceyi birleştirdim. Ama kısa süre sonra bu iş öyle bir hal aldı ki, aklı başında hiç kimse benimle sigara kartları yüzünden kavga etmez oldu; zira hep kazanıyordum.</p>

  <p>Bir gün Philip bana acıdığını söyledi, yoksulluğumu hatırlattı ve bu kartları seçerek nasıl acınası bir duruma düştüğüme dikkat çekti - artık Mısır kralları serisinden asla almamam gerektiğini, elimde olanları da başka kartlarla değiştirmemin daha iyi olacağını söyledi. O zaman ilk kartlarımı sonsuza dek kaybedecektim. Bu küstahlığından ötürü ilk önce Philip’i tartakladım, ama haklı olduğunu da biliyordum. Mısır kralları benim ulaşabileceğimden çok daha yukarıda bir yerdeydi.</p>

  <p>Sonra Philip ikinci hamlesini yaptı. Daha küçük çocuklarda sigara kartları vardı ve bu kartlar onların cebinde ziyan oluyordu. Onların değerini asla bilemeyeceği Mısır kralları kartlarını buruş buruş ettiklerini görmek ne acıydı!</p>

  <p>Philip’in bir an duraksadığını ve benim aniden içime kapanıp sinsi bir sessizliğe büründüğümü hatırlıyorum. Lafı daha fazla uzatmasına fırsat vermeden sordum:</p>

  <p>“Nasıl alacağız onları?”</p>

  <p>Philip benimle geldi. Ben aniden konunun özüne atlamıştım, o da daha fazla yorum yapmadan kendini benim konumuma uydurmuştu. Böyle meselelerde esnek olabiliyordu. Bütün yapmamız gerekenin -“yapmamız’” dediğini çok iyi hatırlıyorum- onları sakin bir köşede kıstırmak olduğunu söyledi. Böylece onların işine yaramayacak değerli kartları üzerlerinden alacaktık. Şimdi sakin bir yer bulmamız lazımdı. Philip, okul saatleri dışında okul tuvaletini kullanmayı önerdi. Teneffüste olmazmış, onu da açıkladı. O zaman tuvaletin çok kalabalık olacağını söyledi. Kendisi oyun alanının tam ortasında duracaktı ve görevdeki öğretmen çok yakına gelirse beni uyaracaktı. Biz iki korsandık, define de kartlardı, bu yüzden define ikiye bölünmeliydi. Ben Mısır krallarının hepsini alacaktım, gerisi de ona kalacaktı.</p>

  <p>Çevirdiğimiz bu dolap bana bir Mısır kralı, Philip’e de yaklaşık yirmi adet çeşitli kart kazandırmış oldu. İşlem uzun sürmedi ve asla gerçek anlamda tatmin edici olmadı. Pis kokulu kulübede, bizden daha çok okuyan üyelerin yazdıkları duvar yazılarına bakarak bekledim; dikkatle yaptıkları silme işlemi duvar yazılarını daha da çarpıcı bir hale getirmişti. Sifonlar otomatik olarak dolup boşalırken, ben katranruhu sessizliğinde bekliyordum - dolup boşalma işlemi, misafir olsun ya da olmasın bütün gün ve bütün gece devam ediyordu. Küçük bir kurban göründüğünde, onun kolunu bükmek benim için zor olmuyordu ama çocuğun sigara kartlarını almayı sevmiyordum. Philip ise yanlış hesap yapmıştı ama yine de aldığı dersten dolayı kazançlı çıktığından eminim. Planımızı uygulamak sandığımız kadar kolay olmadı. Daha büyük çocuklardan bazıları durumu öğrenmişlerdi ve ganimeti paylaşmak istiyorlardı. Bu da benim için daha fazla kazançsız dövüş demekti. Öte yandan bazı çocuklar olayın tümüne karşı çıktılar. Zamanla, tuvalete gelen küçük çocukların sayısı azaldı ve bunun üstünden sadece bir ya da iki gün geçmişti ki kendimi başöğretmenin odasında sorgulanırken buldum. Tuvalete gitmek için izin alan küçük bir çocuk kazan kulübesinin yanındaki tuğla payandanın arkasında bulunmuştu. Bir diğeri sınıfta altına kaçırıp üstünü başını batırmış, sonra da büyük çocuktan dolayı tuvalete gitmeye korktuğunu söyleyerek gözyaşlarına ve hıçkırıklara boğulmuştu. Olağan ders akışı derhal kesintiye uğradı. Az sonra bir sürü küçük oğlan çocuğu başöğretmenin odasının önünde kanıt sunmak için sıraya girmişti. Bütün parmaklar doğrudan Sammy Mountjoy’u işaret ediyordu.</p>

  <p>İnsancıl ve açık fikirli bir okuldu bu. Bir çocuğun işlediği suçun farkına varmasını sağlamak dururken neden ceza verilsindi ki? Başöğretmen beni karşısına alıp, hareketlerimdeki acımasızlığı ve sahtekârlığı dile getirdi. Bunu yapıp yapmadığımı bana hiç sormadı, çünkü yalan söylememe fırsat vermek istemedi. Benim Mısır krallarına olan tutkumla, beni bu denli baştan çıkartan duygunun boyutları arasındaki bağlantıyı keşfetmeye çalıştı. Philip hakkında ise hiçbir şey bilmiyordu ve öğrenemedi de.</p>

  <p>“Bu işi gerçekten resimleri sevdiğin için yaptın ha, Sammy? Ama onları bu şekilde almamalısın. Resimleri bir kâğıda çiz. Elinden geldiği kadarını da iade et. Ve işte. Bunları alabilirsin.”</p>

  <p>Bana üç tane Mısır kralı verdi. Eminim bu sigara kartları için büyük zahmete girmişti. Kibar, dikkatli ve vicdanlı bir adamdı, ama çocukları anlamaya bir kilometre bile yaklaşamadı. Sopayı köşede, suçluluk duygusunu da sırtımda bıraktı.</p>

  <p>&nbsp;</p>

  <p>Aradığım başlangıç noktası burası mı?</p>

  <p>Hayır.</p>

  <p>Burası değil.</p>

  <p>&nbsp;</p>

  <p>Ama Philip’in benim için başardığı en bilgece iş bu olmadı. Bir sonraki icadı, bir tutku şaheseriydi. Sanırım bu onun henüz çırakken elinden çıkmış, baştan savma yapıp beceriksizce sergilediği bir işti. Yeni icadı bana Philip’in bir siluetten çok üçboyutlu bir insan olduğunu ifade ediyor. Buzun su üzerinde bir nokta şeklinde görünen ucu gibi, Philip’in sahip olduğu engin derinlikler hakkında bir kanıt sayılır. Zaten onun bir buz dağıyla birçok ortak noktası var. O hâlâ soluk renkli, hâlâ anlaşılmaz ve kurnaz, hâlâ sevkiyat açısından tehlikeli. Sigara davasından sonra bir müddet benimle görüşmekten kaçınmıştı. Ben de o süre içinde hiç etmediğim kadar kavga ettim; ayrıca bunu yetişkin bilgeliğiyle söylemiyorum, birilerini zorlamak ve canlarını yakmak için daha büyük bir öfkeyle dövüşüyordum. İşte o zaman en büyük karşılaşmam Johnny’yle oldu. Tarif edilemez bir şeye karşı duyduğum anlaşılmaz ve dizginlenemez bir öfkeyle, ıskalamanın imkânsız olduğu tek yere, Johnny’nin yüzüne vurdum. Fakat burnuna vurduğumda sendeledi ve kafası okul binasının köşesine çarpıp yarıldı. Bunun üzerine annesi okula geldi ve başöğretmeni görmeye çıktı -Johnny annesinden gelmemesini istediğini söylüyor, ısrarla buna inanmamı istiyordu- ve işte başım yine beladaydı. İsyankâr ve tecrit edilmiş olmanın, toplumun karşısına aldığı bir insan olmanın bana yaşattığı duyguları bugün bile hâlâ içimde hissedebiliyorum. O gün ilk kez dışlandım ve bu son olmadı. Başöğretmen, Coventry’de geçireceğim bir dönemin bana sosyal ilişkilerin değerini öğreteceğini ve insanları kum torbası gibi kullanmaya son vermem için beni ikna edeceğini düşünüyordu.</p>

  <p>Bu dönemde Philip yine bana yanaşmaya başladı. Beni dostum olduğuna inandırdı ve hemen ardından samimi olduk, çünkü arkadaşım olarak bir tek o kalmıştı. Johnny otoriteye her zaman büyük saygı duyardı. Başöğretmen ona konuşma derse, konuşmazdı. Johnny maceracıydı, ama saygı duyduğu birine meydan okuyabilirdi. Philip ise otoriteye karşı saygı duymaktan ziyade tedbirli davranırdı. O yüzden yine yanaştı yanıma. Belki de sadık bir dost olarak öğretmenlerin gözünde biraz kredi bile kazanmıştır böylece, kim bilir? Ama ben ona gerçekten minnettardım.</p>

  <p>Şimdi parçaları birleştirip o birkaç haftada kurduğumuz ilişkiyi gözden geçirdiğimde şaşkına dönüyorum. Bu mümkün olabilir miydi? O kadar küçük yaşta o kadar akıllı olabilir miydi? O zaman bile bu kadar ödlek, bu kadar tehlikeli, ayrıntılar konusunda bu derece özenli miydi?</p>

  <p>Philip beni kendisine iyice bağladıktan sonra lafı din konusuna getirdi. Din benim hiç bilmediğim bir alandı. Şu an vaftiz olsaydım, o vaftizin koşullu olması gerekirdi. Ben ağdan kurtulup düşmüş biriydim. Ama Philip İngiltere Kilisesine mensuptu; annesiyle babası o günlerde hiç alışılmadık şekilde kuralcı ve dindar insanlardı. Bu inanılmaz durumun faydalarını sağdan soldan araştırdım, ama pek bir şey anlamadım. Okulda dualar ediyor, bir de ilahi okuyorduk. Ama bunlarla ilgili sadece, bizi sınıflarımıza geri döndüren marşı ve Minnie’nin bize insan ile hayvan arasındaki farkı gösterdiği olayı hatırlıyorum. Bir rahip bizi bir ya da iki defa ziyarete geldi, ama değişen hiçbir şey olmadı. Doğrudur; Kutsal Kitap hakkında duyduklarım hoşuma gitti. İçinde yazılan her şeyi ders sınırları içinde kabul ettim. Aslında benim herhangi bir mezhebin eline olgun bir erik gibi düşmem daha uygun olurdu. Bir ödül sunmak gibi iyi niyet gösterisinde bulunan herhangi bir dini grubun eline düşebilirdim.</p>

  <p>Ama Philip o genç yaşında bile ebeveynlerini tarafsızca gözlemlemeye ve bu gözlemlerinden belli bazı sonuçlar çıkarmaya başlamıştı. Tam anlamıyla cesur bir adım atamamış olsa dahi, bütün bunların aptalca olduğunu düşünmenin eşiğine gelmiş, orada duraksamıştı. Yine de tam olarak değil.</p>

  <p>&nbsp;</p>

  <p>Bölge papaz yardımcısı sorun oluyordu. Philip bazı ayinlere gitmek zorunda kaldı - bunlar kilise camiasına kabul ayinleri miydi ya da Philip o ayinlere katılmak için fazla genç değil miydi? Fakat bölge papazının bu ayinlerle hiç alakası yoktu. O tuhaf, yaşlı ve yalnız bir adamdı. Söylentiye göre bir kitap yazıyordu ve geniş konutunda kendisi kadar yaşlı bir kâhya kadınla birlikte yaşıyordu.</p>

  <p>Din bizi ne ölçüde etkilemişti o zamana kadar? Ben tarafsız kalmıştım, Philip ise işkence çekiyordu. Belki de Johnny Spragg en iyisini yapıyordu; sorgulamadan kabul ediyordu ve kafası rahattı. Gereken her şeyi öğrenmemizi sağlayan Bayan Massey sayesinde haddini biliyordu. Herkes onun yanında haddini bilirdi - herkesin ödü patlar, dikkati dağılanı yıldırım çarpardı. Adil biriydi ama acımasızdı. Zayıf, gri saçlı, her şeyi kontrol altına alan bir kadındı. Bir gün, pencereden beyaz bulut yığınlarının ve mavi gökyüzünün göründüğü güzel bir öğle sonrası onun dersindeydik. Bayan Massey’yi izliyorduk çünkü Johnny dışında hiç kimse başka bir şey yapmaya cesaret edemiyordu. Johnny ise her şeye baskın çıkan merakına kaptırmıştı kendini. O sırada bulutların arasından Moth göründü, yükseldi, takla attı, spin attı ve Kent şehri üzerinde yüksek vadiler boyunca döne döne uçmaya devam etti. Johnny de yukarıdaydı. Uçuyordu. Ben bunun arkasından ne geleceğini biliyordum ve onu ikaz edebilmek için birkaç tedbirli girişimde bulundum; ama tellerin arasından geçen rüzgârın ıslık çalan sesi ve motorun kesintisiz kükremesi benim fısıltımı boğdu. Bayan Massey’nin de durumu fark ettiğini biliyorduk, çünkü havada fazladan bir huşu hissi hâkimdi. Ama o yine de sanki her şey yolundaymış gibi konuşmaya devam etti. O sırada Johnny bir spin attı.</p>

  <p>Bayan Massey hikâyesini bitirdi.</p>

  <p>“Çocuklar, şimdi hatırlıyor musunuz bu üç küçük hikâyeyi size neden anlattım? Onlar size ne gösteriyor? Bize söyleyebilir misin, Philip Arnold?’'’</p>

  <p>“Evet, bayan.”</p>

  <p>“Jenny?”</p>

  <p>“Evet, bayan.”</p>

  <p>“Sammy Mountjoy? Susan? Margaret? Ronald Wakes?”</p>

  <p>“Evet, bayan. Evet, bayan. Evet, bayan. Evet, bayan.”</p>

  <p>Johnny takla atmak üzere dalışa geçmişti. Oturuyor ve iskemlesinin altında onu gökyüzüne fırlatacak gücü oluşturuyordu. Başında kaskıyla kendinden gayet emin görünüyor, pedalına ve manevra koluna nazikçe dokunuyor ve o muhteşem rüzgârda motoryağının balık ve patates kızartmasını andıran kokusunu duyuyordu. Manevra kolunu yavaşça geri çekiyordu ki kocaman bir el onu tutup zorla ayağa kaldırdı ve dönüş esnasında orada ne aradığı belli olmayan karanlık zemin bir gölge misali yana kayınca yuvarlanıp düştü.</p>

  <p>“Johnny Spragg!”</p>

  <p>Johnny gövdesinin üzerine mecburi iniş yaptı.</p>

  <p>“Buraya gel.”</p>

  <p>Ödemeyi yapmak için sırasından paldır küldür çıktı. Uçmak her zaman pahalı bir iş olmuştu - çift kişi saat başına üç pound, tek kişi ise otuz şilindi.</p>

  <p>“Bu üç hikâyeyi size neden anlattım?”</p>

  <p>Johnny’nin elleri arkasında birleşmiş, çenesi de göğsüne yapışmıştı.</p>

  <p>“Seninle konuşurken yüzüme bak.”</p>

  <p>Çene çok hafif yukarı kalktı.</p>

  <p>“Bu üç hikâyeyi size neden anlattım?”</p>

  <p>Kekeleyerek verdiği cevabı zar zor duyduk. Moth uçup uzaklara gitmişti.</p>

  <p>“ Bilmiyombayan. ”</p>

  <p>Bayan Massey, Johnny’nin kafasının bir yanına bir eliyle, diğer yanına öteki eliyle vurdu ve her vuruşunda bir kelime söyledi:</p>

  <p>“Tanrı...”</p>

  <p>Şak!</p>

  <p>“... sevgidir...”</p>

  <p>Şak!</p>

  <p>Şak! Şak! Şak!</p>

  <p>Bayan Massey’nin yanında haddinizi bilirdiniz.</p>

  <p>Böylece din, her ne kadar düzensiz de olsa, hepimizin hayatına ayrı ayrı girmiş oldu. Galiba Johnny’yle ben bunu, kontrol sınırlarımızın çok ötesinde gelişen esrarengiz bir durumun kaçınılmaz bir parçası olarak kabul etmiştik. Ama Philip’in sözünü ettiği papaz yardımcısıyla henüz tanışmamıştık.</p>

  <p>Papaz yardımcısı solgun tenli, dikkatli, içten ve mukaddes bir kişilikti. Bölge papazı birtakım korku ve hayal kırıklıkları yüzünden garip bir inzivaya çekilince kilise işlerinin çoğu Peder Anselm’in üstüne kalmıştı. Küçük çocukları etkiler ve korkuturdu. Konuşmalarını onların seviyesine göre ayarlardı. Philip’i yakaladı. O henüz gardını alamadan Philip’in bencilliği ve insanlar hakkında edindiği tüm bilgiler için tehdit oluşturmaya başladı. Sonra çocukları ana mihrabın önüne götürüp orada diz çöktürttü. Peder duygusal biri değildi, Gallilere has bir tutkuya da sahip değildi. Her şeyi somutlaştırıyordu. Onlara kupayı gösterdi. <em>Queen Mary</em>'den ya da o sıralarda yapılmakta olan diğer harika işlerden söz etti. Zenginlikten dem vurdu. Gümüş kupayı kaldırdı. Altı peniniz var mı çocuklar, gümüş bir altı peni?</p>

  <p>Kupayı onlara doğru eğdi. Bakın, çocuklar; Mısır kralları böyle yaşadı. Kupanın içi saf altın kaplı.</p>

  <p>Philip tam anlamıyla yıkılmıştı. Demek ki içinde gerçekten bir şey vardı. Diğer konularda olduğu gibi bu konunun gerçekliğini de aynı saygılı yaklaşımla ele aldılar. Kupaya altın koyulmuştu. Böylece din, Philip’in dalavereye çalışan sivri aklında basit bir hile ve aldatmaca olmaktan çıkmış, korkunç bir güç şekline dönüşmüştü. Papaz yardımcısı onun yakasını bırakmıyordu. Kupayla onu yere serdikten sonra, mihrapta işini bitirdi.</p>

  <p>Sizler göremezsiniz sevgili çocuklar; ama evreni ve sizleri bir arada tutan Güç orada yaşıyor. Aynı Musa’nın isteyip de göremediği gibi, şükür ki siz de görmüyorsunuz. Eğer gözlerinizin üzerindeki perde kalksaydı, işte o zaman lanetlenir ve yok olurdunuz. Şimdi usulca diz çökün ve dua edelim.</p>

  <p>Şimdi gidebilirsiniz, sevgili çocuklar. Giderken, sizin için asla azalmayacak bir ilgi, asla uyumayan bir göz olacak olan o canlandırıcı, avutucu, sevecen ve cezalandırıcı Güç düşüncesini de yanınızda götürün.</p>

  <p>Philip yarılmış ayaklarla yürüyüp uzaklaştı. Ne olduğunu bana söyleyememişti o zaman, ama artık biliyorum. Eğer söylediklerinin doğru olduğunu ve bunun başka bir ebeveyn saçmalığı olmadığını varsayarsak, Philip’i nasıl bir gelecek bekliyordu? Bütün o düzenlerin ve diplomasinin ne önemi kalıyordu? Diğer insanları kendi çıkarları için kullanmasının artık ne faydası olacaktı? Belki de sonuçların yöntemleri tümüyle meşrulaştırmadığı başka bir değer skalası vardı. Philip bunu ifade edemiyordu. Ancak öğrenmek için acil ve umutsuz bir istek duyuyor olabilirdi. Altın benim için bir metal değil, bir sembol olmuştur her zaman. Okuldan sonra onu seve seve elime aldım - mür ve saf altın, bir altın buzağı - onu öğütüp toz haline getirdiler, ne yazık! - altın post, Altın bukleler, Altın bukleler düş kırıklığı yaratır, altın elma, ah altın elma, zihnimi aydınlattılar ve Philip’in kupasında biraz daha mit ve efsaneden başka hiçbir şey göremedim. Artık Coventry’de yapayalnızdım. Bu yüzden de Philip yine yanıma yanaştı. O korkutucu idrak kabiliyetiyle yalnızlığımı, kırgınlığımı, böbürlenmelerimi ve attığım palavraları değerlendirmişti. O günlerde bile bir iş için doğru adamı ve doğru zamanı biliyordu.</p>

  <p>Çünkü Peder Anselm’in söylediklerinin doğru olup olmadığı nasıl sınayabilirdik ki? Tabii ki tek çare, ışıkları söndürülmüş bir evde kullanılan yöntemdi. Ben gidip evin kapısını çalıp kaçacaktım. Philip de beni görebileceği bir yere konuşlanacak ve evdeki hareketlere bakarak içeride biri olup olmadığına karar verecekti. Yalnızlığımı ve taşkın karakterimi maşa gibi kullanıp beni bu durumda kalmaya zorluyordu. Önce beni kendisine borçlu çıkarttı. Bir gün birlikte kanalın kenarında yürüyorduk. Teneffüste nöbetçi öğretmenin bakmadığı bir anda benimle konuşmuştu. O benim yegâne gerçek dostumdu. Diğerlerini umursadığımdan falan da değildi, değil mi? Hayır, hiç de değildi. O şiirdeki değirmenci gibi ben de kimseyi umursamıyordum; belki de başöğretmenin penceresini bile kırabilirdim, sırf yapabildiğimi göstermek için.</p>

  <p>“Bahse girerim, yapamazsın.”</p>

  <p>“Yaparım.”</p>

  <p>“Yapamazsın.”</p>

  <p>Bir polisin camını kıracaktım, anlıyor musunuz?</p>

  <p>Philip kilise konusunu ortaya attı. Sonbahar mevsimiydi, hava kararmaya başlamıştı. Çaresiz bir eylem için doğru zamandı.</p>

  <p>Hayır, dedi Philip, pencere olmaz; sonra da birbiri ardına iddialara girişti. O bana meydan okuyor, ben ona yiğitlik taslıyordum ve bu böyle yol boyunca sürüp gitti, ta ki ben onun istediğini yapana kadar. Gün ışığı kayıp gitmeden, alacakaranlık karanlığa dönmeden az önceydi - okuldaki bütün çocukları pataklayabilirim ama bunu yapamam, buna cesaret edemem - cidden, Sammy, yapmasan daha iyi! - derken bir taraftan da kıkır kıkır gülüyor, dehşete kapılmış gibi hareketler yapıyor, ellerini bir kaza olma ihtimali karşısında kapıldığı huşuyla çırpıp duruyordu.</p>

  <p>“Ben cesaret ederim, tamam mı? Ben oraya işerim.”</p>

  <p>Kıkırdama, el çırpma, titreme, kalp gümbürtüsü.</p>

  <p>Böylece, sonbaharı karşılayan sokaklarda peş peşe girilen iddiaların sonunda kendimi kilise mihrabını kirletme işine niyetlenmiş halde buldum. Ey sokaklar, ey bakır rengi dumanla ve küstah seslerle, ambarın ve havagazı fabrikasının kahverengi profiliyle soğumuş sokaklar, ebedi gökyüzünün altında şan olsun size. Parlayan kanaldan ötede, ağaçların ve kemiklerin arasına tıkıştırılmış en büyük ambara şan olsun.</p>

  <p>Philip önde yürüyor, bir taraftan da el çırpıp dans ediyordu; ben de tuzağına düşmüş, onun peşinden gidiyordum. Tam olarak üşüdüğüm söylenemezdi ama dişlerimi ağzımın içinde sıkmazsam titremeye meyilliydiler. Kanalın üstünden geçen köprünün altında biraz olsun beklemesi için Philip’e seslenmek zorunda kaldım ve eğilip suda yayılan eşmerkezli daireler ve köpük benekleri oluşturdum. Philip önce ileri doğru koştu, sonra da sanki sahibi benmişim gibi bir köpek yavrusu misali geri döndü. Yola devam ederken midemde bir şeylerin yanlış gittiğini hissettim ve karanlık bir sokakta tekrar durmak zorunda kaldım. Ama Philip etrafımda dans ediyor, beyaz dizleri alacakaranlıkta parlıyordu. Bir taraftan da yapamayacağıma dair bahse giriyordu.</p>

  <p>Taş duvara, çatılı kapıya ve belli belirsiz görülen porsuk ağaçlarına ulaştık. Ben tekrar durdum ve bu defa köpeklerin kullandığı duvarı kullandım; daha sonra Philip kapının mandalını açtı ve içeri süzüldük. O parmaklarının ucunda yürüyordu, ben de karanlıkta gözlerimin önünde giderek büyüyen birtakım garip şekillerle birlikte onu takip ediyordum. Etrafımızda yüksek taş duvarlar vardı ve Philip geniş sundurmada daha uzun bir kapı mandalını açınca şato kapısını andıran bir ses çıktı. Philip’in arkasından eğilerek içeri girerken bir elimi uzatmış, zifiri karanlıkta ona dokunmaya çalışıyordum, ama henüz tam olarak içeriye girebilmiş değildik. Bir başka kapı daha vardı, yumuşak bir malzemeyle kaplıydı. Philip kapıyı itti ve kapı bizimle konuştu.</p>

  <p>Vuff.</p>

  <p>Sessizce takip ettim ve Philip beni içeri soktu. Kapının yayı olduğunu bilmiyordum, o yüzden elimi bırakınca kapı arkamızdan yine konuştu.</p>

  <p>Vub vuff!</p>

  <p>Kilometrelerce uzanıyordu kilise - önce tümüyle gölgelerden ve tahminen parlak olan ama bir art imge gibi soluk görünen dikdörtgenlerden, aniden ortaya çıkıp yanınızda beliren korkutucu figürlerden oluşan, taştan yapılmış, içi boş bir dünya hissi veriyordu. Dişlerim istem dışı birbirine çarpıyor, derim seğiriyor, tüylerim diken diken oluyordu. Philip de bir o kadar kötü durumdaydı. Belli ki bu işi yapmaya gerçekten ihtiyacı vardı. Onun elleri, yüzü ve dizleri dışında hiçbir tarafını göremiyordum. Yüzü benim yüzüme yakın duruyordu. İç kapının gölgesinin altında, üzerine omuz boyunda Dua Kitapları yığılı bir masanın yanında deli gibi kavga etmeye başladık.</p>

  <p>“Çok karanlık diyorum sana! Hiçbir şey göremiyorum!”</p>

  <p>“O zaman sen bir korkaksın, tek yapabildiğin konuşmak...”</p>

  <p>“Çok karanlık ama!”</p>

  <p>Orada bile beceriksizce kavga etmeye devam ettik ve hiç beklemediğim şekilde ortaya çıkan kadınsı mukavemeti karşısında gücümü kaybettim. Fakat o an birden karanlık azaldı. Uzaklıklar seçilebilir hale geldi. Tahta bir şeye çarptım, etrafımda yeşil ışıklar dönmeye başladı ve önümde uzayıp giden bir yol gördüm. Tam olarak bilmiyordum ama bu yoldan gitmemiz gerektiğini tahmin ediyordum. Yerdeki metal ızgaralar bacaklarıma sıcak hava üflüyordu. Yolun sonunda sönük pırıltılar yayan bir sürü dikdörtgen tam hızla gökyüzüne doğru tırmanıyor, onların altında da muhteşem bir şekil duruyordu. Mihrabın yanında, manyağın birinin elinde sallanıyormuş gibi dans eden bir ışık vardı. Sessizlik ses yapmaya başladı ve yüksek perdeden kâbus gibi bir notayla doldu. Önce tırmanılacak basamaklar, sonra üzerinde beyaz bir hat olan kumaşın boşluğu göründü. Geri dönüp yerdeki ızgaralardan çıkan sıcak hava esintilerinin arasından Philip’e doğru koştum. Yine bir müddet kavga edip itiştik. Mekânın uyandırdığı huşu üzerime çökmüştü; konuşmakta dahi zorlanıyordum.</p>

  <p>“Ama üç kere yaptım zaten, Phil - anlamıyor musun? Tekrar işeyemem!”</p>

  <p>Philip, kardeşim, bana öfkelenmiş ve bunu karanlığın içinden, bitkince, alçakça, zekice belli etmişti.</p>

  <p>“Tamam o zaman. İşeyemem ama tükürebilirim.”</p>

  <p>Sıcak havanın içinden geçip geri döndüm; yoldaki pirinç kartal beni görmezden geldi. Akşam olmuştu ama ortalık karanlıktan ziyade aydınlık sayılırdı - her iki tarafta meşe ağacından oyulmuş yüksek parmaklıklar, bir halı ve taş döşemenin siyah ve gri deseni rahatlıkla görülebiliyordu. Alt basamağa cesaret edebildiğim kadar yanaştım ama şimdi de ağzım kupkuruydu. Bu kuruluktan dolayı muğlak bir minnettarlık duydum. O an bir kez daha hedefi ıskalama umuduna çılgınca ve ahlak yasalarına saygıyla sarıldım.</p>

  <p>Etrafımda dönen yeşil ışıkların arasında öne doğru eğildim ve Philip duysun diye abartılı hareketler yaptım.</p>

  <p>“Tü! Tü! Tü!”</p>

  <p>Ve evren sağ tarafımdan üzerime doğru patladı. Sağ kulağımda bir kükreme duydum. Roketler, ışık şelaleleri, ateş çemberleri göründü ve ben taşın üzerinde perişan halde yuvarlanmaya başladım. Tek gözden çıkan parlak bir ışık üzerime indi.</p>

  <p>“Seni küçük şeytan!”</p>

  <p>Hemen doğrulmaya çalıştım ama ayaklarım kaydı ve öfkeli gözün karşısında tekrar yere düştüm. Bütün o çınlamanın ve uğultunun arasında doğal olan tek bir ses duydum.</p>

  <p>Vub. Vuf.</p>

  <p>Taş zeminin üzerinde oradan oraya savruluyordum ve o göz, oymalı tahtanın, kitapların ve parlak kumaşın üzerinde bir ışık huzmesi oynatıyordu. Zangoç beni yol boyunca sürükledi ve kutsal emanet odasına gelince ışığı yaktı. Adil bir yakalanış olmuştu. Ama ben Kara El’in Sexton Blake ve Tinker tarafından yakalandığında gösterdiği küstahlık ve metaneti gösteremedim. Tavan ve yer döşemesi aşağıda mı, yukarıda mı olmak istediklerine bir türlü karar veremiyorlardı. Zangoç beni tam anlamıyla köşeye sıkıştırmıştı. Beni bıraktığında duvardan aşağı doğru kaydım ve kemiksiz bir yığındım adeta. Hayat aniden yeniden düzenlenmişti. Başımın bir tarafındaki hayat, diğerine göre daha kocaman ve daha berbattı. Sonsuz hızla ilerleyen yıldızlar ve yolculuklarını uzaktan gelen bir sesle süsleyen gökyüzü, sağ tarafımı deşip içime girmişti sanki. Sonsuzluk, karanlık ve boşluk, adamı istila etmişti. Normal halinde kalan kısmım, bir ışık, bir tahta kutu, duvara asılı beyaz pelerinler ve bir de pirinç çarmıh gözlemledi - kemerli bir kapıdan içeri baktı ve içeride ışık olduğunu gördü. Bu korku ve şimşekler dünyası, gece ayinine hazırlanan bir kiliseden başka bir şey değildi. Zangoca hiç bakmadım, o zaman nasıl bir yüzü olduğunu hatırlamıyorum, sadece siyah pantolonunu ve parlak ayakkabılarını gördüm, çünkü her an zeminden tavandaki tek elektrik lambasının yanına düşüp kemiklerimi kırabilirdim. Kemerli kapıda bir hanımefendi göründü; elinde bir demet çiçek tutan gri renkli bir hanımefendiydi ve zangoç bu hanımla uzun uzun konuştu, ona madam diye hitap ediyordu. Benim hakkımda konuşuyorlardı; ben de o sırada alçak bir taburede oturmuş, bir tarafımla hanımefendiyi inceliyor; diğer tarafımla kafamın yanında açılan delikten tüm evreni izliyordum. Zangoç benim onlardan biri olduğumu söyledi. Ne yapmalıydı? Yardıma ihtiyacı vardı, artık durum bu mertebeye gelmişti ve kilisenin kilitli tutulması gerekiyordu. Gri hanımefendi gözlerini indirip bana bütün kıtalar ve okyanuslar ötesinden baktı ve zangoca bu kararı bölge papazının vermesi gerektiğini söyledi. Bunun üzerine zangoç bir başka kapı daha açtı ve beni karanlığın içine, çakıl taşlarının üzerine bıraktı. Beni aşağılayarak konuşuyordu, kırbacı hak etmişim ve eğer onun istediği olacak olursa kırbaçlanacakmışım... Oğlan çocuklar! Onlar küçük şeytanlarmış ve durum her gün daha kötüye gidiyormuş, aynı dünya gibi. Bunun sonu nereye varacak bilmiyordu ve anlaşılan başka bilen de yoktu. Altımdaki çakıl taşları sabanla sürülmüş gibiydi; ayaklarım ise artık kendilerine hâkim değildiler. Hiçbir şey söylemedim; sadece durumu idare etmeye ve bir taraftan da devrilmemeye çalışıyordum. O sırada zangocun artık kulağımdan değil, elimden tuttuğunu fark ettim; az sonra da bir eli benim dirseğimin altında destek olacak şekilde yana doğru eğilmiş, diğer elini de belimde bir yere koymuştu. Sürekli benimle konuşuyordu. Başka bir kapıya geldik ve kapıyı başka bir gri hanımefendi açtı, ama onun elinde çiçek yoktu; zangoç hâlâ konuşuyordu. Merdivenlerden yukarı çıktık ve sahanlığı geçip büyük bir kapıya ulaştık. Burası bir hela olmalıydı çünkü içeriden zorlanma sesleri duyuyordum.</p>

  <p>“Ooh! Aah-ooh!”</p>

  <p>Zangoç kapıyı tıklatınca içerideki sıçrayıp ayağa kalktı.</p>

  <p>“Gir bari gir! Ne oldu?”</p>

  <p>Kapıdan geçtik ve sonsuza dek uzanan halılarla kaplı karanlık bir odaya girdik. Odanın ortasında bir rahip duruyordu. O kadar uzun boyluydu ki her şeyin üzerini kaplayan gölgelere doğru yükseliyor sandım. Görebildiğim kadarına, garip bir korkusuzluk ve kayıtsızlıkla baktım. En yakınımda rahibin pantolonunun bir bölümü duruyordu. Pantolon kırışmış, buruş buruş olmuştu. Kırışmayan tek yer, çenemin altına tesadüf eden diz kısmıydı; orada kumaş yuvarlak bir şekil almış, siyah bir cam gibi parlıyordu. Bir kez daha iki kişi tepemde hiç anlamadığım sözler kullanarak benim durumumu tartıştılar. Ne dediklerini hatırlamıyorum. O an daha çok yan tarafa doğru sendeleme eğilimimle ilgileniyor ve hayret ediyordum; dizüstü çökmek istiyordum ama papazın önünde olduğum için değil, eğer yuvarlanıp top şekline girersem hangi tarafın yukarısı olduğunu böyle saçma bir şekilde merak etmeme gerek kalmaz diye düşünüyordum. Tek bildiğim, zangoç rahibe bir şey yapması için yalvarıyor, rahip ise reddediyordu.</p>

  <p>Sonra rahip yüksek sesle konuştu ve şimdi anladığım kadarıyla biraz da kederliydi.</p>

  <p>“Tamam, Jenner. Gayet iyi yapmışsın. Şimdi bizi yalnız bırakırsan...”</p>

  <p>Rahiple yalnız kalmıştık. Benden uzaklaştı ve ölgün ateşin yanında duran anne tipi bir koltuğa oturdu.</p>

  <p>“Gel buraya.”</p>

  <p>Ayaklarımı halının üzerinde dikkatlice hareket ettirdim ve koltuğun kolçağının yanında durdum.</p>

  <p>Başını siyah kalçasından daha da aşağıya eğdi, yüzümde bir şey ararmış gibi baktı ve beni baştan aşağı, dikkatle inceledi. Sonunda tekrar geri dönüp yüzüme baktı.</p>

  <p>Yavaş yavaş, dalgın dalgın konuşmaya başladı.</p>

  <p>“Temiz olsaydın, güzel bir çocuk olurdun.”</p>

  <p>Koltuğun kolçaklarını sıkıca kavradı ve aniden ürperdi. Benden uzak durmaya çalıştığını fark ettim; o an sadece bir kız için söylenebilecek “güzel” kelimesinden ve üstümün iğrenç derecede kirli olmasından duyduğum utançla başımı önüme eğdim. Uzun bir sessizlik oldu ve o sırada rahibin dar ayakkabılarının burunlarını birbirine doğru çevirmiş olduğunu gördüm. Sağ tarafta ise evren kükremeye devam ediyordu ve yıldızlarla doluydu.</p>

  <p>“Bunu yapmam sana kim söyledi?”</p>

  <p>Tabii ki Philip’ti</p>

  <p>“Senin kadar küçük bir çocuk başkası söylemeden böyle bir şey yapmayı düşünemez.”</p>

  <p>Zavallı adam. Yine yukarı ve aşağı baktım, bu korkunç açıklamayı kafamda inceledim, fakat beni çok aştığına karar verip vazgeçtim.</p>

  <p>“Şimdi bana bunu senden yapmanı isteyen adamın ismini söyle. O zaman seni serbest bırakacağım.”</p>

  <p>Ama öyle bir adam yoktu ki. Sadece Philip Arnold ve Sammy Mountjoy vardı.</p>

  <p>“O zaman neden yaptın?”</p>

  <p>Çünkü. Çünkü.</p>

  <p>“Ama bilmen <em>lazım</em>\”</p>

  <p>Elbette biliyordum. Kafamda beni bu duruma sokan olayların tümünün bir resmi oluşmuştu - artık olanı biteni en ince detayına kadar görebiliyordum. Yaptım çünkü Philip’le konuşan o diğer rahip, kilisenin resimlerde göründüğünden daha fazla heyecan ve macera içerebileceğini ifade etmişti; çünkü ben toplumdan dışlanmış bir çocuktum ve birilerine gününü göstermek için can acıtmak, kırıp dökmek istiyordum; çünkü ben Johnny Spragg’e öyle şiddetli vurdum ki annesi başöğretmene beni şikâyet etti ve oğlunun sağlık durumunun takibe alınması gerektiğini söyledi; son olarak, çünkü o ana kadar üç kez şarkı söyleyen yıldızların arasına karışmıştım ve daha fazla işemem mümkün değildi. Ve o kadar çok şey biliyordum ki. Yetişkinlere has korkunç bir sabırla sorgulanacağımı biliyordum. Büyüdüğümde asla bu kadar uzun boylu ve heybetli olamayacağımı, rahibin asla bir çocuk olmamış olduğunu, ikimizin farklı yaradılışta olduğunu ve önceden tayin edilmiş olan yerlerimizin değişmeyeceğini biliyordum. Soruların doğru ama anlamsız olacağını, yanlış dünyadan soruldukları için yanıtlanmalarının mümkün olmayacağını biliyordum. Yüksek duvarın arkasından gelecek sorular; adil, azametli ve katlanılmaz olacaktı. Gelecek soruların elekte su taşımak ya da gölgeyi elinle tutmak gibi cevaplandırılması imkânsız şeyler olacağını seziyordum; zaten bu sezgi, çocukluğun en acı kederlerinden biridir.</p>

  <p>“Peki o zaman. Sana bunu yapmanı kim söyledi?”</p>

  <p>Ve tabii işin sihri kaçınca, hayali düşmanlar, korsanlar ve haydutlar, soyguncular, kovboylar, iyi adamlar ve kötü adamlar ortadan yok olunca, asıl acımasız olanla yüzleşiyoruz: Yetişkin birinin sesi ve dört tane gerçek duvar. İşte burası, polislerin, gözetim memurlarının, öğretmenlerin ve ebeveynlerin devreye girerek bütünleşmiş saflığımızı bozdukları yer. Orada kahraman çökertiliyor ve bir kenarda savunmasız ve inler vaziyette, bir hiç olarak kalıyor.</p>

  <p>Ne kadar dayanmalıydım acaba? Tinker kadar dayanmalı mıydım? O konuşmak istemediğinde çoğu zaman gösterişli bir imha yöntemiyle tehdit edilirdi. Bense o sırada kendi yetersizliğime dair şüphelerimden kurtulmuştum; çünkü aniden eve gidip yatmak istedim, ama eve gitmek bile bana aşırı zahmetli bir iş gibi göründü. Evren beynimi oydu, Samanyolu yanımdan süzülüp geçti, şarkı söyleyen yıldızların yeşil ışıkları büyüdü ve onların dışında her şey yok oldu.</p>

  <p>O zamandan zihnimde kalan hatıralar sisli havadaki bir dağ kasabası kadar bulanık. Eve yürüyerek mi döndüm? Bunu yaptıysam nasıl yapabildim? Beni biri taşıdıysa, eve kimin kollarında geldim? Ama bir şekilde Rotten Row’a ulaşmış olmalıyım. Ertesi gün her zamanki gibi okula gittim, o kadarını net olarak hatırlıyorum. Belki de tam olarak her zamanki gibi değildim. Yağmur yağmıyordu ama yine de kendimi çiseleyen yağmurun altında uzun süre kalmış ve inleme raddesine gelmiş gibi hissettiğimi hatırlıyorum. Sağ tarafımda bir sıcaklık ve sağ kulağımda derinden gelen bir zonklama vardı. Kaç gündür vardı? Kaç saattir vardı? Derken, sonunda, bir sınıfta oturuyordum ve sanırım akşamüstü olmuştu çünkü uzun kabloların üzerindeki çıplak ampullerin hepsi yanıyordu. Zonklamadan da, okuldan da, her şeyden sıkılmıştım; uzanmak istiyordum. Önümdeki kâğıda baktım ve ne yazacağımı bilemedim. Bir fısıltı geldi kulağıma; etraftaki heyecan ve huşunun odak noktasının ben olduğumu biliyordum, ama nedenini anlamadım. Önümdeki sıranın yanında oturan çocuğun paltosu çekiştirilince, dönüp bana baktı. Fısıltılar çoğaldı ve öğretmen masasında kımıldandı. O sırada sağımda oturan Johnny Spragg ise yerinden kalkıp elini havaya kaldırdı.</p>

  <p>“Lütfen bakın, efendim! Sammy ağlıyor.’'</p>

  <p>Annemle Bayan Donavan kulak ağrısı hakkında bilgiliydiler. Bu durumda birtakım âdetlerin yerine getirilmesi gerekiyordu. Bir süreliğine Row’daki tüm kadınların ilgi odağı oldum. Toplanıyorlar, eğilip bana bakıyorlar ve başlarını sallıyorlardı. Şimdi hafif bir şaşkınlıkla hatırlıyorum da, her nedense kiracımız öldükten sonra üst kattaki odayı hiç kullanmamıştık. Belki annem başka bir kiracı çıkar umuduyla orayı öyle tutuyordu veya belki de odanın boş olduğuna aldırmaması onun giderek daha da battığının göstergesiydi. Sanki beyaz boyalı tahtaların üstündeki kiracımız hâlâ tıklıyor ve pufluyormuş gibi biz hâlâ aşağı katta oturuyor ve uyuyorduk. Böylece kulak ağrım sobaya yakın duruyordu, ama burası da başka herhangi bir yerden daha rahat değildi. Annem orta delikteki ateşin harlı kalmasını sağlıyordu. Köselemsi yeşil bitkisi olan hanım bir kova kömür ve birtakım tavsiyelerle birlikte bize geldi. Bana yutmam için beyaz renkli acı haplar verdiler, sanırım aspirindi. Ama evren hâlâ burgu gibi kafamdan içeri giriyor ve beraberinde kulak ağrısı getiriyordu. Etraftaki eşyalar büyüdüler ve normal boyutlarını aştılar. Ben ağrıdan uzaklaşmaya çalışırken o benimle birlikte geliyordu. Annem ve Bayan Donavan bitkili kadınla bir görüşme yaptıktan sonra beni ütülemeye karar verdiler. Bayan Donavan bir ütü getirdi; siyah renkli, sapına kahverengi bir kumaş dolanmış bir ütü - belki de annemin her zaman ödünç aldığı ütüydü. Söylendiği gibi gerçekten demirden yapılmıştı, derin pas izleri vardı ve sadece alt kısmı parlak görünüyordu. Bitkili hanım başımın yanına bir parça kumaş yerleştirdi, annem de ütüyü ateşin üzerine koydu. Bir süre sonra oradan aldı ve parlak tarafına tükürdü. Küçük tükürük toplarının dans ettiklerini, sonra da ufalıp kaybolduklarını görüyordum. Yanıma oturdu ve başımın yan tarafını kumaşın üzerinden ütülerken bitkili hanım da elimi tutuyordu. Ben sıcaklığa dayanmaya çalışıp ağrının geçmesini umarken, birden kapı açıldı ve uzun rahip başını eğerek içeri girdi. Annem kumaşı ve ütüyü alıp ayağa kalktı. Ağrı aksine daha da artmıştı; önce bir yanıma sonra öbür yanıma dönüyor, sonra da yüzükoyun yatıyordum ve her defasında uzun rahibi kapıda ağzı açık dururken görüyordum. Belki o anda hepsi hareket ediyor ve konuşuyorlardı ama hiçbiri kalmamış hatırımda. Şimdi hayalimde canlandırdığım resimde, taşların oluşturduğu bir halka gibi hareketsiz duruyorlar. Tam da o anda ağrı, benim bulunduğum, bana özel, içeri girilmesi yasak olan yerde kapıyı çalmaya başladığı için gürültü çıkarmaya ve kendimi oradan oraya atmaya başladım. Rahip gözden kayboldu ve akabinde odanın içine vahşi yeşil yıldızların altındaki ateş girdapları ve karanlık okyanuslar kadar uzakta benimle mücadele eden, ellerimi bağlayan ve kollarımı birleştirip beni muazzam gücüyle yatağa sabitleyen ve hep aynı şeyi tekrar eden bir adam girdi.</p>

  <p>“Çok ufak bir acı hissedeceksin.”</p>

  <p>Sağ kulağımın arkasında yeniay biçiminde bir yara izi ve buruşukluk var. İkisi de o kadar eski ki artık bana orada olmaları doğal geliyor. Onları o gün ya da ertesi sabah edindim. O zamanlar enfeksiyonu azaltıp kontrol altına almak için penisilin ya da benzeri herhangi bir mucizevi ilaç yoktu. Eğer doktor iltihap olmasından şüphelenirse, vakit kaybetmeden mastoid kemiğini ameliyat ederdi. Ben de bundan sonra yeni bir yere, yeni bir dünyaya gözümü açtım. Bir leğenin üzerinde yatıyordum; kendimi o kadar hasta ve güçsüz hissediyordum ki o leğenden, etraftaki beyaz renkten ve kahverengi cilalı yer döşemesinden başka görebildiğim hiçbir şey yoktu. Ağrı biraz olsun hafiflemiş, okulda beni ağlatan o monoton zonklamaya dönüşmüştü, ama şu anda ağlamak için bile büyük gayret göstermem gerekiyordu. Kafamda gazlı bez ve pamuktan yapılmış bir türban ve bandajlarla, acınası bir halde uyuşturulmuş yatıyordum. O süre içinde annem birkaç defa etrafta göründü. Onu o gün ilk ve son defa olarak, karanlığı gizleyen geniş bir figür değil de, normal bir insan şeklinde gördüm. Bazen uyuşturulmuş gözün sağlam gözde bulunmayan puslu bir görüşü olur. Çektiğim o acının içinde anneme bir yabancının gözüyle baktım ve karşımda iri cüsseli, sarkık, lekeli, pis bir yaratık gördüm. Saçları, kahverengi alnının üzerine tutam tutam düşüyordu; kare şeklindeki yüzü, ağzının bir kenarında duran ufacık sigara izmaritiyle aşağı doğru sarkmış bir kütle gibiydi. Pazar filesini sıkı sıkı kavramış kucağında tutuyordu; üzerinde kırmızı ve maviye çalan renk bozukluklarıyla karışık kahverengi sosis şeklindeki ellerini ancak şimdi görebiliyordum. Her zamanki heybetli duygusuzluğuyla oturuyordu ama balonun gaz kaçırdığı belliydi. Bana verebileceği çok az şey vardı; zaten ütüyü bile ödünç alan bir kadın neyini esirgeyebilirdi ki? Yine de düşünmüş taşınmış, elinden geleni yapmıştı. Yatağın başucunda bir komodin vardı ve annem onun üzerine birkaç tane oldukça kirlenmiş sigara kartı koymuştu - benim aziz Mısır krallarım.</p>
</body>
</html>