<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="��" name="author" />
  <meta content="2011-08-18T01:18:27+00:00" name="date" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body class="calibre">
  <h2 class="calibre3" id="calibre_pb_11"><b class="calibre4">YOLCULUK</b></h2>

  <p class="calibre1"></p>

  <p class="calibre1"></p>

  <p class="calibre1"></p>

  <p class="calibre1">Dört yıldır bindiği arabasını elden çıkardı.</p>

  <p class="calibre1">Malzeme almalıydı ve alacağı malzemenin miktarı çoktu. Pahalıya geleceği için arabasını satmakta hiçbir tereddüt yaşamadı. Hatta ucuza sattığı için bile hayıflanmıyordu.</p>

  <p class="calibre1">Onun artık arabaya ihtiyacı yoktu ki. İki kişilik bir ebru teknesine ihtiyacı vardı, hepsi bu. Bu yüzden paraya, para içinde arabasını satmaya ihtiyacı vardı.</p>

  <p class="calibre1"></p>

  <p class="calibre1">Malzemeleri tamamladıktan sonra Esra’nın yanına gidecek ve onunla birlikte en güzel yolculuğa çıkmak için hazırlanacaklardı. Bu yolculuğun ismine “<b class="calibre2">NEŞ'ET-İ</b></p>

  <p class="calibre1"><b class="calibre2">SÂNİYYE.</b> ” koymuştu. Başka hiçbir şey, bunu açıklayacak kelimeleri bir araya getiremezdi.</p>

  <p class="calibre1">En güzel yolculuğun adına ne koyabilirdiniz ki?</p>

  <p class="calibre1">Malzemeleri tamamlaması için artık parası vardı. Öğleye kadar bütün her şeyi hazır edecek, malzeme alımını bitirmiş olacaktı. Sonra yemek yiyecek ve Esra’ya gidecekti.</p>

  <p class="calibre1">Sonrada birlikte Neş’et-i Saniyye’ye bineceklerdi. Hiç bu kadar heyecanlandığını ve istekli olduğunu hatırlamıyordu.</p>

  <p class="calibre1"></p>

  <p class="calibre1">Kendine basit bir şeyler hazırladı yemek için. Bir yandan düşünüyordu.</p>

  <p class="calibre1">Esra, ona götürdüğü resimleri beğenmişti ve bu birlikteliğin gerçekten güzel geçeceğine inanmıştı. Peki, onu nasıl bir yolculuğa çıkaracaktı. Bir lalemi? Yoksa rasgele bir serpmemi bunun için uygundu? Hayır, daha güzel bir şeyler düşünmeliydi.</p>

  <p class="calibre1">Önce Esra’nın nasıl bir tatil istediğini hatırlamalıydı. Evet anımsıyordu. Her şeyden önce bu tatilde bir deniz olmalıydı. Çünkü Esra denizsiz bir gezi istemiyordu. Deniz kolaydı.</p>

  <p class="calibre1">Bunu taramayla sağlayabilirdi. Aynı zamanda bu çerçeve boyunca, doğa kusursuz olmalıydı.</p>

  <p class="calibre1">Bu da kolaydı. Güneş insanın içini ısıtmalıydı. Ve daha bir sürü ayrıntı.</p>

  <p class="calibre1">Bunların hepsini yapacak boyası ve malzemesi vardı. Her şeyden önemlisi mükemmelliği sağlamak için alabildiğine zamanı vardı. Her halde en bol şeyi zamandı. Zaten Esra’yla birlikteliklerinde zamanın hiçbir anlamı olmayacaktı. Zaman ve diğer bütün gereksiz şeyler teknesinin dışında yüzecekti.</p>

  <p class="calibre1">Esra’yla yolculuk hem uzun olacaktı hem de mükemmel. Bu yüzden bütün her şeyi içine sığdırabileceği bir tekneye ihtiyacı vardı. Ve o tekne gözünde canlanıyordu.</p>

  <p class="calibre1">Neş’et-i Sâniyye teknesi.</p>

  <p class="calibre1">Esra çok sevecekti ebru teknesini. Artık her şeyi o tekne olacaktı. Yaşadığı başka hiçbir cevelan onu rahatsız etmeyecekti.</p>

  <p class="calibre1">Sonsuza kadar bu tekneyle dolaşabileceklerdi.</p>

  <p class="calibre1">Beraber.</p>

  <p class="calibre1"></p>

  <p class="calibre1">Yemeğini bitirmek üzereydi.</p>

  <p class="calibre1">Gözlerinden yaşlar akıyordu. Sevinçten mi, yoksa başka bir şeyden mi? Bunu sadece kendisi bilebilirdi. Sadece ağlamak onu şu an çok rahatlatıyordu ve o da yaşların akmasına izin veriyordu. İçinde bir yerlerde sıcak bir duygu, bütün dünyasını doldurmuştu.</p>

  <p class="calibre1">Ayağa kalktı, bulaşıkları öylece bırakarak malzemelerini almaya salona gitti. Sonra evinden çıkarak bir taksiye bindi ve Esra’nın beklediği adresi taksi şoförüne söyleyerek düşünmeye devam etti.</p>

  <p class="calibre1"></p>

  <p class="calibre1">Esra onu bekliyordu. Hem de dört gözle. Çünkü o da bu büyünün güzel olacağına inanmıştı. İnanmasa asla gelmek ister miydi? Madem gelmeye ikna olmuştu, ona vaat ettiği güzelliği gerçekleştirmeliydi. Tam onun istediği bir yere gitmeliydiler. Hatta istediğinden fazlasını vermeliydi ona ki, her zaman güvenmeliydi kendisine. Onun başını döndürmeliydi.</p>

  <p class="calibre1">Öyle de olacaktı zaten.</p>

  <p class="calibre1">Şimdi iki kişilik ebru teknesini, yani Neş’et-i Sâniyye teknesini hazırlamalıydı.</p>

  <p class="calibre1">Eğer Esra, kendisiyle gelmeyi istemeseydi, asla vazgeçmeyecekti. Ne yapıp edip onu bu birlikteliğe ikna etmenin bir yolunu bulacak ve mutluluğu ona tekrar yaşatacaktı.</p>

  <p class="calibre1">Artık hiçbir şey umurlarında olmayacak, daha önce yaptıkları hataları unutacaklardı.</p>

  <p class="calibre1">Çünkü Ebru Teknesi, onları o kadar güzel yerlere götürecekti ki, mutluluktan başka düşünecek pek bir şey bulamayacaklardı.</p>

  <p class="calibre1">Bir de, birbirlerini ne kadar sevdiklerini.</p>

  <p class="calibre1"></p>

  <p class="calibre1">Esra isteyecek, kendisi o yöne dümen kıracaktı. Esra isteyecek, o limanda demirleyeceklerdi. Esra hissetmek isteyecek, o yaşatacaktı.</p>

  <p class="calibre1">En Güzel Yolculuğa çıkacakları ebru teknesi o kadar büyük olmalıydı ki, içine her şeyi almalıydı. Bütün duyguları, istekleri, yaşantıları, renkleri. Bütün arzuları şekillendirmeli ve yaşatmalıydı. Geriye hissetmek kalmalıydı. Bunlar sadece Esra’yla kendisinin hissedebileceği şeyler olacaktı.</p>

  <p class="calibre1">Bu tenezzüh de yaşanmayacak şeylerde vardı. Sıkıntı, tasa, acı, mutsuzluk, korku ve buna benzer hiçbir kötülük yaşanamazdı. Ebru teknesi mutluluk, özgürlük ve aşk teknesiydi.</p>

  <p class="calibre1">Ebru teknesi, En Güzel Keşfin teknesiydi.</p>

  <p class="calibre1"></p>

  <p class="calibre1">Taksi, Esra’yla buluşacağı yere geldiğinde, içinde oluşun coşkunun tarifini yapamadı.</p>

  <p class="calibre1">Taksi şoförü, hak ettiği parayı alırken, buraya neden geldiğini sordu. Sevdiği kadınla, Esra’sıyla buluşacağı cevabını alan şoför, çok şaşırmıştı. Arabasından dünyanın en mutlu insanı gibi inen adamın ardından baktı. İçinden sevgiliyle buluşmak için, ilginç bir yer diye düşündü.</p>

  <p class="calibre1">On dakika sonra, yeni bir müşteriyi arabasına alacak, Esra’yı da, elinde çiçekler ve çantaların olduğu adamı da unutacaktı.</p>

  <p class="calibre1">Esra’ya, şekilli mermerlerin, taş yığınlarının ve köknar ağaçlarının arasından ulaşabiliyordu. Yol ise daracık bir patikadan ibaretti. Biraz da yokuştu.</p>

  <p class="calibre1">Buranın çok soğuk bir havası vardı. Belki de burada yaşayanlardan dolayıydı bu.</p>

  <p class="calibre1">Sakin bir hayat, donuk bir hayat, insanı üşütüyordu. Ne olursa olsun Esra’yı bu soğuktan kurtaracaktı. Onun hayatına renkler katacak ve en güzel aydınlığa çıkaracaktı.</p>

  <p class="calibre1">Esra’yı buradan götürecekti. Ama yerini değiştirmeyecekti. Çünkü ona böyle bir zahmet vermenin anlamı yoktu. Zaten ebru teknesinin asıl limanı burası olacaktı. Bütün yeni çıkılan seferler burada başlayacak ve alabildiğine muhteşem dünyalara yelken açacaklardı.</p>

  <p class="calibre1">Hafif bir meyil tırmandı. Ayaklarının altında çakıl taşları gıcırdıyordu, oysa hiçbir şey beynindeki düşünceleri dağıtamıyordu. Az sonra Esra’ya kavuşacaktı. Sadece birkaç nefes alım mesafesi kalmıştı. Malzemeleri taşıdığı kolu yorulmuştu. Çiçekleri diğer eline verdi ve malzemeleri de sağ eline aktarmış oldu. Böylece, düşünmekten dolayı unuttuğu yorulan kolunu kopmaktan kurtarmış oldu.</p>

  <p class="calibre1"></p>

  <p class="calibre1">Esra’yı karanlıktan kurtaracaktı. O zaman Esra kendisine bir kez daha âşık olur muydu? Olurdu elbette. Bu dünyada hiç kimse onu kendisi kadar mutlu edemezdi. Onu mutlu etmenin yolunu sadece kendisi biliyordu. Asla başkası şu anda onu mutlu etmeyi başaramazdı. İkisinin arasındaki bambaşka bir birliktelikti. Aşk kelimesi ilişkilerine uymuyordu. Çünkü aşk, sevginin beceriksizce abartılmasıydı. Onların hayatında abartı yoktu.</p>

  <p class="calibre1"></p>

  <p class="calibre1">İşte gelmişti Esra’nın yanına.</p>

  <p class="calibre1">Ona getirdiği resimler, koyuldukları yerdeydiler. İlk yaptığı lale, mermerin “İnci”</p>

  <p class="calibre1">yazan köşesine tutturulmuştu. Diğer yolculukların resimleri ise, mermerin her yerini kapatmışlardı. İçlerinden sadece bir tanesi yerinden kurtulmuş ve ebru teknesi olarak kullanılacak çukurun içine düşmüştü.</p>

  <p class="calibre1">Büyük bir itinayla eğildi ve resmi çukurdan alarak ait olduğu yere tutturdu.</p>

  <p class="calibre1">Mermerin üzerindeki yazılar görünmüyordu ama resimlerin altındaki yazıları hatırlayınca, kanı dondu.</p>

  <p class="calibre1"></p>

  <p class="calibre1"></p>

  <p class="calibre1">ESRA İNCİ</p>

  <p class="calibre1"></p>

  <p class="calibre1"></p>

  <p class="calibre1">1973 2001</p>

  <p class="calibre1"></p>

  <p class="calibre1"></p>

  <p class="calibre1">Ağlamak yapacağı en son şey olmalıydı. Eğer böyle bir ahmaklık yaparsa Esra’yı ürkütebilir ve kötü düşüncelere kapılmasına yol açabilirdi. Oysa birazdan kurtulacaktı.</p>

  <p class="calibre1">Aklını toplamak için çıkacakları yolculuğu düşündü ve rahatladı. Şu an onun en mutlu anıydı. Bu anı hiçbir şey bozamayacaktı.</p>

  <p class="calibre1">İçinden “Hazır mısın Esra?” diye seslendi. Bütün duyguları harekete geçmişti.</p>

  <p class="calibre1">Heyecan yıldız yıldız parıldıyordu. Kalbi hızlanmıştı. Her şey gerçekten inanılmaz olacaktı.</p>

  <p class="calibre1">Malzemeleri bir kenara bıraktı. Çiçekleri, resimlerin hemen altına koydu ve içinden sevgi sözcükleri mırıldandı. Gözü çiçeklere ilişmişti. Birazdan dolaşacakları muhteşem diyarları düşününce çiçeklerin ne kadar da basit kaldığını fark etti. Ama yine de sevgilisini asla çiçeksiz bırakmazdı.</p>

  <p class="calibre1">Karısını ölmüş olarak kabul etmiyordu. O sadece zamansız gitmişti ve birazdan onu bu kötü seferinden kurtaracaktı.</p>

  <p class="calibre1">Bir tek karısı vardı hayatında. Başka kimsesi kalmamış, herkes ondan uzaklaşmıştı.</p>

  <p class="calibre1">Bütün dostları, karısı öldükten sonra aklını kaçırdığını düşünür olmuşlardı. Ama yanılıyorlardı. Aklını yitirmemişti, eğer öyle olsaydı, Esra’yla tekrar bir araya gelmenin yolunu bulabilir miydi? Aklını yitirmiş bir adam bunları düşünebilir miydi? Gerçi başkalarının ne söylediği umurunda bile değildi. Sadece karısının ona inanması yeterliydi.</p>

  <p class="calibre1">Şükürler olsun o diğerleri gibi aklını kaçırdığını düşünmüyordu.</p>

  <p class="calibre1">Bu yüzden ona âşıktı.</p>

  <p class="calibre1">Onun dar dünyasına ışık tutmaya hazırdı.</p>

  <p class="calibre1">İki gece önce buraya gelerek, ince tahtalarla mezarın üzerini kaplamış, kenarlara da bir karış yükseklikte tahtalar çakarak, mezarın büyüklüğünde bir tekne hazırlamıştı.</p>

  <p class="calibre1">Tahtaların arasından sıvı akmasın diye silikonla sıvamış, en son teknenin içini tamamen ziftle boyamıştı. Zift kurumuş, tekne tam istediği gibi olmuştu.</p>

  <p class="calibre1">Artık başlayabilirdi.</p>

  <p class="calibre1"></p>

  <p class="calibre1">Koyu mavi plastik kovayı, mezarlığın girişindeki çeşmeden, yarıya kadar suyla doldurdu. İçine kitreyi özenle boşaltarak, yoğurmaya başladı. Malzemeler oldukça para tutmuştu. Özellikle kitre. İki kişilik ebru teknesi için oldukça fazla kitre lazımdı ve kitrede hiç ucuz bir şey değildi. Bir daha bu malzemeleri alacak parası olmadığı için, oldukça dikkat etmeliydi.</p>

  <p class="calibre1">Kovanın içindeki kitre büyüdü ve kıvama geldi. Hemen zaman kaybetmeden kovanın içindekini mezarın üzerindeki tekneye boşalttı. Ardından tekrar su doldurmak için koşarak çeşmeye gitti.</p>

  <p class="calibre1">Tam dört saat kitre yoğurdu.</p>

  <p class="calibre1">Kitre malzemesi bittiğinde, mezarın üzeri bir karış yüksekliğinde kitreyle dolmuştu.</p>

  <p class="calibre1">Yeterliydi.</p>

  <p class="calibre1">Dünyanın en büyük Ebru Teknesi hazırdı.</p>

  <p class="calibre1">Neş’et-i Sâniyye teknesi.</p>

  <p class="calibre1">Esra’yla onun teknesi.</p>

  <p class="calibre1"></p>

  <p class="calibre1">Zaman artık kaybolmuştu.</p>

  <p class="calibre1">Dünya buzluktan çıkan bir kalıptı ve içindekiler donmuştu. Bu kalıbın sadece kalbi sıcaktı. O kalp, Esra İnci’nin mezarının başındaki adamdı.</p>

  <p class="calibre1"></p>

  <p class="calibre1"></p>

  <p class="calibre1">Kavanozdaki kökboyalarından, aldığı büyük fırçalarla, mezarın içindeki kitrenin üzerine boyalar damlatmaya başladı. Buda artık yolculuğun başladığını gösteriyordu. Ebru teknesinde ikisi de vardı.</p>

  <p class="calibre1"></p>

  <p class="calibre1">Esra artık konuşuyordu. Mutluydu. Sabırsızlıkla bekliyordu.</p>

  <p class="calibre1"></p>

  <p class="calibre1">Boyalarla işi bitmişti. Kitrenin üzeri yeşil, kırmızı, mavi ve sarının tonlarıyla doluydu. Deniz, güneş, orman ve daha birçok yolculuk vardı.</p>

  <p class="calibre1">Bir saate kadar hava kararacaktı. Bu yüzden acele etmeliydi.</p>

  <p class="calibre1">Tenezzüh başlamıştı. Artık Ebru Teknesi boş değildi. Aslında hayatlarındaki hiçbir şey boş değildi. Bu yolculuklar bütün boşlukları dolduracak ve işe yaramayan her şeyi sindirecekti. İkisi de teknedeydi. Ama bir şey eksikti.</p>

  <p class="calibre1">Karısının sadece sesini duyabiliyordu.</p>

  <p class="calibre1">Malzeme çantasının içinden birlik insilün iğnesini çıkardı.</p>

  <p class="calibre1">Esra’nın sesi neşeyle doldu.</p>

  <p class="calibre1">İğneyi sol bileğinin dört parmak gerisindeki damarlardan birine soktu ve şırıngayı şarap rengindeki kanıyla doldurdu. Hiç zorluk çekmemişti. Oysa daha önce hiç kanını akıtmamıştı.</p>

  <p class="calibre1">Şırıngadaki kanı ebru teknesinin üzerindeki muhteşem dünyaya fışkırttı. İğnenin ucundan çıkan sıvı, sağdan sola doğru bir şerit çizdi. Kandamlaları bu hayata, can veren birer yaşam gibi yerleştiler.</p>

  <p class="calibre1">Karısının yüzünü yavaş yavaş seçmeye başlamıştı.</p>

  <p class="calibre1">Ebru Teknesinin üzeri, sanki bir güneş huzmesinin etkisine girmiş gibi, daha bir aydınlandı. Esra’nın yüzü de daha bir belirginleşti. Ve içindeki duygular daha bir coştu. Hayat hızlı hızlı soluyordu.</p>

  <p class="calibre1">Artık inanılmaz mutluydular. Esra yanındaydı. Onu görebiliyor, dokunabiliyordu.</p>

  <p class="calibre1">Sonsuza kadar böyle yaşamak için yalvardı.</p>

  <p class="calibre1"></p>

  <p class="calibre1">Yolculuk bitinceye kadar her şey çok güzeldi ama sonlara doğru Esra silinmeye başlamıştı. İlk önce telaşlandı. Her şeyin berbat olduğunu düşündü. Sonunda çözümü buldu.</p>

  <p class="calibre1">Yeni bir seyre çıkarak Esra’dan ayrılmamış olacaktı. Bu sefer daha uzun bir seyahat olmalıydı.</p>

  <p class="calibre1">Yeniden yelken açması iki saati buldu. Yine şırıngayla damarlarından kan çekti. Bu sefer şırıngayı üç sefer doldurmuştu. Böylece sefer daha uzun sürecekti.</p>

  <p class="calibre1"></p>

  <p class="calibre1">Üçüncü yolculuk ertesi sabah başladı. Bunun için neredeyse yarım kilo kan kullanmıştı.</p>

  <p class="calibre1"></p>

  <p class="calibre1">Dördüncü yolculuk en güzeliydi. Çünkü geri dönüşü yoktu. Esra ve o, artık hiç ayrılmayacaklardı. Şırıngayla uğraşmadı. Bileklerini keserek tüm kanını Ebru Teknesinin içine boşalttı.</p>

  <p class="calibre1"></p>

  <p class="calibre1"><b class="calibre2">NEŞ'ET-İ SÂNİYYE</b> Teknesi, En Güzel Yolculuğundaydı.</p>

  <p class="calibre1"></p>

  <p class="calibre1"></p>

  <p class="calibre1"></p>

  <p class="calibre1"></p>
</body>
</html>
