<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">VI. Bölüm</h1>

  <p class="normal">Bay Golyadkin ertesi gün saat tam sekizde, yatağında gözlerini açtı. Önceki günün ve müthiş şeylerin yaşandığı inanılmaz, tuhaf gecenin bütün garip olayları aniden tüm ağırlığıyla aklına ve gözlerinin önüne geldi. Düşmanlarının ona karşı sergilediği merhametsiz, şeytanca nefret ve hepsinden önemlisi bu nefretin son gösterisi Bay Golyadkin'in yüreğini sıkıştırdı. Ama başına gelenler o kadar garip, anlaşılmaz, çılgıncaydı ki inanıp ciddiye almak oldukça zordu; Bay Golyadkin nefretin insana neler yaptırabileceğini, – onuru ve gururu için savaşan düşmanın ne kadar acımasız olabileceğini – edindiği tecrübeler sayesinde öğrenmemiş olsaydı, bütün olanları gerçekdışı bir hezeyan, hayal gücünün aniden düzenini yitirmesi, zihnin bulanıklaşması olarak değerlendirebilirdi. Ayrıca Bay Golyadkin'in vücudundaki tüm hırpalanmış uzuvlar, serseme dönmüş başı, ağrıyan sırtı ve habis nezlesi önceki geceki yürüyüşün ve bu yürüyüş sırasında olanların gerçekliğini kanıtlıyor ve doğruluyordu. Zaten Bay Golyadkin de arkasından işler çevrildiğinin, ayağının kaydırılmaya çalışıldığının uzun süredir farkındaydı. Ama – ne yapabilirdi? Bay Golyadkin iyice düşündükten sonra, uygun zaman gelene kadar sessiz kalmaya, olacakları kabullenmeye ve itiraz etmemeye karar verdi. "Belki de sadece korkutmaya çalışıyorlardır, aldırmadığımı, karşı gelmediğimi, sesimi çıkarmadan işimi yaptığımı görünce boşverip rahat bırakırlar."</p>

  <p class="normal">Petruşka'nın gelmesini yatağında gerinip, sızlayan vücudunu doğrultmaya çalışarak bekleyen Bay Golyadkin'in aklından bu düşünceler geçiyordu. Neredeyse bir çeyrek saat bekledi; tembel herifin tahta perdenin ardında semaverle uğraştığını duyuyor, ama çağırıp çağırmamaya karar veremiyordu. Şunu da ekleyelim: Bay Golyadkin, Petruşka'yla yüz yüze gelmekten biraz çekiniyordu. "Tanrı bilir – diye düşündü – Tanrı bilir bu namussuz olanlar hakkında ne düşünecek. Bir şey söylemez ama, kim bilir aklından neler geçiyordur." Sonunda kapının gıcırtısı duyuldu ve Petruşka elinde tepsiyle içeri girdi. Bay Golyadkin ne olacağını, malum konuda bir şey söyleyip söylemeyeceğini sabırsızlıkla bekleyerek, çekine çekine, yan gözle ona baktı. Ama Petruşka hiçbir şey söylemedi, tersine her zamankinden daha ketum, sert ve kızgın bakıyordu; hatta efendisine hiç bakmıyor, suskunluğu Bay Golyadkin'i endişelendiriyordu; getirdiklerini masaya bıraktı, döndü ve sessizce kendi bölmesine gitti. "Namussuz herif, her şeyi öğrenmiş!" – diye söylendi Bay Golyadkin çayını alırken. Yine de Petruşka çeşitli nedenlerle birkaç defa daha odasına girmesine rağmen kahramanımız hiçbir şey sormadı. Bay Golyadkin'in içini derin bir huzursuzluk kapladı. Daireye gitmekten ödü patlıyordu. Orada onu bir aksiliğin beklediği duygusuna kapılmıştı. "Gittim diyelim – diye düşündü – orada bir aksilikle karşılaşmayacağım ne malum? Biraz sabırlı olsam daha iyi değil mi? Beklemek daha iyi olmaz mı? Oradakiler – bırakayım ne isterlerse yapsınlar; bugün biraz evde oturup gücümü toplayayım, bu konu hakkında etraflıca düşüneyim, uygun zaman geldiğinde de ansızın çökerim başlarına." Bunları düşünen Bay Golyadkin piposunu defalarca doldurup içti, zaman akıp geçti, saat dokuz buçuğa gelmişti bile. "Saat de dokuz buçuk oldu bile – diye düşündü Bay Golyadkin – mesai çoktan başlamıştır. Hastayım zaten, hem de nasıl hastayım, çok hastayım; hasta olmadığımı kim söyleyebilir? Bana ne canım! İnanmıyorlarsa, muhasebeciyi gönderip kontrol etsinler; gelip görsünler ne kadar hastayım! Sırtım ağrıyor, öksürüyorum, nezleyim; bu havada sokağa filan çıkamam, iyice hastalanıp ölürüm, bu mevsimde giden gidene..." Bay Golyadkin bu tür akıl yürütmelerle vicdanını rahatlattı ve Andrey Filippoviç'ten işe gelmediği için işiteceği azara karşılık önceden bahane yarattı. Öykümüzün kahramanı bu tür durumlarda kendini mazur gösterecek bahaneler yaratarak vicdanını rahatlatmayı çok severdi. Böylelikle vicdanını rahatlattıktan sonra piposunu doldurdu ve yakmaya hazırlandı, – ama tam bu anda sedirden fırladı, pipoyu bir kenara koydu, hızla elini yüzünü yıkadı, tıraş oldu, redingotunu giydi, üstünü başını düzeltti, bazı evrakları aldı ve hızla büroya koştu.</p>

  <p class="normal">Bay Golyadkin kötü bir şey olacağı endişesiyle çalıştığı büroya korka korka girdi, – engel olamadığı, karanlık ve aynı zamanda tatsız bir endişeydi; masa şefi Anton Antonoviç Setoçkin'in yanındaki masasına korka korka ilişti. Sağa sola bakmadan, etrafla meşgul olmadan önündeki evraklarla ilgilenmeye başladı. Hiçbir meydan okumaya, hiçbir tacize mümkün olduğunca kulak asmamaya karar verdi: Nezaketsiz soruları, önceki akşamla ilgili küçük şakaları ve imaları duymazdan gelecekti. Ama görünüşe göre bu kararını uygulayabilmesi olanaksızdı. Duyduğu endişe ve merak her şeyden fazla işkence ediyordu. Bu nedenle Bay Golyadkin, kendi kendine söz vermiş olmasına rağmen, ikide bir gizli gizli, sessiz sessiz kafasını kaldırıyor, sağa sola bakıyor, iş arkadaşlarını gözlüyor ve kendisiyle ilgili gizlice bir şeyler konuşup konuşmadıklarını anlamaya çalışıyordu. Etrafında olup bitenlerin dünkü olayla bir bağlantısı olduğunu düşünüyordu. Sonunda içi içini öyle yemeye başladı ki sonu kötü de olsa bu meselenin açıklığa kavuşmasını ister hale geldi – halbuki buna hiç gerek kalmayacaktı! Kaderi Bay Golyadkin'e yardım etmişti: Tüm şüpheleri birdenbire hem de son derece garip ve beklenmedik bir şekilde ortadan kalktı.</p>

  <p class="normal">Odanın kapısı, içeri giren kişinin son derece önemsiz biri olduğunu belirtmek ister gibi yavaşça, gıcırdayarak açıldı ve Bay Golyadkin'e son derece benzeyen bir kişi kahramanımızın oturduğu masanın önünde sessizce, çekingen bir halde durdu. Kahramanımız kafasını kaldırmadı, – hayır, bu kişiyi göz ucuyla, hafifçe süzdü ve her şeyi en ince ayrıntısına kadar gördü, anladı. Utancından kıpkırmızı oldu ve kafasını, avcısından kurtulmak için kafasını sıcak kuma gömen devekuşu gibi, kâğıtların arasına gömdü. Yeni gelen adam Andrey Filippoviç'e selam verdi ve sonra bütün amirlerin yeni gelen memurlara karşı kullandıkları resmi kibarlıkta bir ses duyuldu. "Şöyle oturun lütfen, – Andrey Filippoviç, yeni gelene Anton Antonoviç'in masasını işaret etmişti, – Bay Golyadkin'in karşısına geçin, size hemen bir iş vereceğiz." Andrey Filippoviç, nazikçe ve yeni gelene ne yapacağını gösteren bir el hareketiyle konuşmasının bittiğini işaret etti ve vakit kaybetmeden önündeki kâğıt yığınına daldı.</p>

  <p class="normal">Bay Golyadkin nihayet kafasını kaldırdı; oracıkta bayılmamasının tek nedeni yabancının kim olduğunu hissedip olacakları önceden tahmin etmiş ve kendini buna hazırlamış olmasıydı. Bay Golyadkin'in ilk hareketi hızlıca çevresine bakmak oldu, – fısıldaşan, bu konu hakkında şakalar yapan, ağzı hayretten bir karış açık kalan, korkudan masasının arkasına saklanan kimse olmuş muydu? Ama Bay Golyadkin'den başka şaşkınlığa düşen kimse yoktu. Arkadaşlarının ve meslektaşlarının tavrı Bay Golyadkin'i hayrete düşürmüştü. Sağduyuya sığmayan bir durumdu. Hatta bu garip sessizlik Bay Golyadkin'i korkutmuştu. Mesele meydandaydı; garip, çirkin, akıl almaz bir durumdu. İnsanı yerinden zıplatacak kadar garip. Bütün bunların Bay Golyadkin'in aklından hızla geçenler olduğunu söylemeye gerek yok. Kendi kendini yiyip bitiriyordu. Bunun için yeterli nedeni vardı doğrusu. Bay Golyadkin'in tam karşısında oturan kişi – Bay Golyadkin'in korkusu, – Bay Golyadkin'in utancı, – Bay Golyadkin'in önceki geceki kâbusu, kısacası Bay Golyadkin'di, – hem de ağzı açık, elindeki kalemiyle donakalmış bir halde masasında oturan Bay Golyadkin değildi; şefine yardım eden Bay Golyadkin değildi; silik davranmaktan ve kalabalığın arasında kaybolmaktan hoşlanan Bay Golyadkin değildi; tavırlarıyla açıkça "ben size ilişmiyorum, siz de bana ilişmeyin" ya da "ben kimseye bulaşmıyorum, kimse de bana bulaşmasın" diyen Bay Golyadkin değildi, – hayır bu, bizim Bay Golyadkin'e tıpatıp benzemesine rağmen farklı, tamamen farklı, başka bir Bay Golyadkin'di, – boyu aynı, bosu aynı, giyimi aynıydı, saçı bile aynı şekilde dökülmüştü, – kısacası o kadar benziyordu ki yan yana otursalar hangisinin gerçek hangisinin sahte, hangisinin eski hangisinin yeni Bay Golyadkin olduğunu kimse ayırt edemezdi.</p>

  <p class="normal">Kahramanımız, teşbihte hata olmaz, muzip bir çocuğun eğlenmek için, yüzüne gizlice ayna tutarak gözünü kamaştırdığı bir adam durumundaydı. "Nedir bu, rüya mı, – diye düşündü – bu olanlar gerçek mi, dünün devamı mı? Neler oluyor? Bunu bana ne hakla yaparlar? Bu memuru kim atadı, buna kim izin verdi? Düş mü, yoksa hayal mi bu?" Bay Golyadkin kendini çimdikledi, hatta başka birini çimdiklemeyi aklından geçirdi... Hayır, düş değildi, gerçeğin ta kendisiydi. Bay Golyadkin buram buram terlemeye başladığını, başına duyulmamış, görülmemiş bir şey geldiğini hissetti ve böyle korkunç bir duruma düşen ilk kişi olmanın sıkıntısı ona ayrıca bir ıstırap verdi. Hatta kendi varlığından bile şüphe etmeye başladı ve her şeye karşı hazırlıklı olmasına, şüphelerinin hangi yolla olursa olsun giderilmesini uzun süredir istemesine rağmen gerçeklik hiç beklenmedik şekilde kendisini göstermişti. Istırabı acı veriyor, işkence ediyordu. Ara sıra aklını ve hafızasını yitirmiş gibi oluyordu. Bu anlardan ayılınca, kalemini kâğıdın üzerinde bilinçsizce gezdirdiğini fark ediyordu. Yaptığı işten emin olmadığı için yazdıklarını yeniden gözden geçirdi – ve yazdıklarından hiçbir şey anlamadı. O ana kadar sessizce oturmakta olan diğer Bay Golyadkin nihayet ayağa kalktı ve bir işi halletmek için kapıdan çıkıp diğer bölüme gitti. Bay Golyadkin etrafına baktı, – her şey eskisi gibi sessiz sakindi; sadece kalem cızırtıları, çevrilen sayfaların hışırtıları ve Andrey Filippoviç'in uzağındaki masalarda oturanların konuşmaları duyuluyordu. Bay Golyadkin Anton Antonoviç'e baktı ve muhtemelen kahramanımızın dış görünüşü, içinde bulunduğu durumu yansıttığı için iyi kalpli Anton Antonoviç elindeki kalemi bıraktı, Bay Golyadkin'in sağlık durumunu sordu.</p>

  <p class="normal">— Tanrı'ya şükür Anton Antonoviç, – Bay Golyadkin kekeleyerek cevap verdi – çok iyiyim Anton Antonoviç; hiçbir şeyim yok Anton Antonoviç, – adını art arda tekrarladığı Anton Antonoviç'e hâlâ tam anlamıyla güvenemeden, tereddütle konuşmasını tamamladı.</p>

  <p class="normal">— Öyle mi! Ben biraz rahatsız olduğunuzu sanmıştım; aslında hasta olsanız da şaşırmazdım; salgın var. Salgından...</p>

  <p class="normal">— Evet Anton Antonoviç, salgından haberim var... Anton Antonoviç, ben aslında, – Bay Golyadkin gözlerini Anton Antonoviç'e dikerek devam etti, – ben aslında Anton Antonoviç, size bir şey, yani nasıl desem, bir şey söylemek istiyorum ama nasıl başlayacağımı bilmiyorum Anton Antonoviç...</p>

  <p class="normal">— Ne söylemek istiyorsunuz? Ben sizin... yani anlarsınız... ne demeye çalıştığınızı pek de çözemedim; derdinizi... yani nasıl bir sıkıntınız olduğunu biraz daha açık anlatsanız, – Bay Golyadkin'in gözlerinin yaşardığını gören Anton Antonoviç'in sesi de titreyerek çıkıyordu.</p>

  <p class="normal">— Ben, aslında... buraya Anton Antonoviç... yani şuraya – memur, Anton Antonoviç...</p>

  <p class="normal">— Ne olmuş memura! Hâlâ hiçbir şey anlamadım.</p>

  <p class="normal">— Şunu söylemek istiyorum Anton Antonoviç, yeni bir memur geldi.</p>

  <p class="normal">— Evet, geldi; onun da soyadı Golyadkin.</p>

  <p class="normal">— Ne? – diye bağırdı Bay Golyadkin.</p>

  <p class="normal">— Soyadınız aynı diyorum; onunki de Golyadkin. Yoksa kardeşiniz mi?</p>

  <p class="normal">— Hayır Anton Antonoviç, ben...</p>

  <p class="normal">— Hmm! Ben de onu bir akrabanız sanmıştım. Birbirinize çok benziyorsunuz.</p>

  <p class="normal">Bay Golyadkin şaşkınlıktan dondu kaldı, dili tutuldu. Bu çirkin, alışılmadık, türünün tek örneği, en ilgisiz seyircinin bile dikkatini çekecek tıpatıp benzerliğin basitçe akrabalık olarak değerlendirilmesi onu çok şaşırtmıştı.</p>

  <p class="normal">— Size bir şey önerebilir miyim Yakov Petroviç. – diye devam etti Anton Antonoviç. – Bir doktora gitseniz. Açıkçası pek iyi görünmüyorsunuz. Özellikle gözleriniz... nasıl desem, garip bir ifade var.</p>

  <p class="normal">— Hayır Anton Antonoviç, ben aslında... bu memur hakkında bir şeyler sormak istiyordum.</p>

  <p class="normal">— Buyurun sorun.</p>

  <p class="normal">— Siz onda garip bir şey fark etmediniz mi Anton Antonoviç... dikkat çekici bir şey?</p>

  <p class="normal">— Ne gibi?</p>

  <p class="normal">— Birine, örneğin bana şaşırtıcı derecede benzemesi gibi. Zaten demin kardeş olup olmadığımızı sormuştunuz... Hani bazen ikiz kardeş gibi, aynı suyun iki damlası gibi benzerlik olur ya, böyle bir benzerlik dikkatinizi çekmedi mi? Bunu anlatmaya çalışıyordum.</p>

  <p class="normal">— Aslında evet, – Anton Antonoviç biraz düşündükten sonra ve bu benzerlik ilk defa dikkatini çekmiş gibi konuşuyordu, – evet, haklısınız. İnanılmaz bir benzerlik var ve ikinizi karıştırmak işten bile değil, – gözlerini iyice açarak konuşmaya devam etti. – gerçekten müthiş bir benzerlik Yakov Petroviç ama siz zaten... bunu fark etmişsinizdir, değil mi? İtiraf edeyim ilk başta dikkatimi çekmemişti. Gerçekten olağanüstü! Yakov Petroviç, siz buralı değilsiniz, değil mi?</p>

  <p class="normal">— Hayır, değilim.</p>

  <p class="normal">— O da buralı değil. Belki de hemşerisinizdir. Ayıptır sorması, anneniz en çok nerede oturmuş?</p>

  <p class="normal">— Onun da... onun da buralı olmadığını mı söylediniz Anton Antonoviç?</p>

  <p class="normal">— Evet, buralı değil. Gerçekten çok ilginç – böyle konularda çene çalmayı seven Anton Antonoviç fırsatı kaçırmadı, – gerçekten merak uyandırıyor; bazen insan böyle şeyleri fark etmeden geçip gidiyor. Ama üzülmeyin. Olur böyle şeyler. Bakın, – size buna benzer bir şey anlatayım, – aynı şey teyzemin de başına geldi; o da ölümüne yakın kendi benzerini görmeye başlamıştı...</p>

  <p class="normal">— Hayır, ben aslında, – özür dilerim sözünüzü kestim Anton Antonoviç, – bu memurun nasıl olup da buraya atandığını öğrenmek istemiştim.</p>

  <p class="normal">— Semyon İvanoviç'in ölümüyle boşalan göreve geldi; o mevki boşalınca bu memuru görevlendirdiler. Zavallı Semyon İvanoviç ardında üç tane çocuk bırakmış diyorlar – hepsi de daha ufacıkmış. Dul eşi ekselanslarının ayaklarına kapanmış. Ama duyduğuma göre aslında kadının parası varmış: Varmış ama saklıyormuş...</p>

  <p class="normal">— Anton Antonoviç, şu bizim meseleye dönsek diyordum.</p>

  <p class="normal">— Hangi mesele? Ha, evet şu mesele! Bu meseleyle niye bu kadar çok ilgileniyorsunuz ki? Size söylüyorum: Kendinizi bu kadar üzmeyin. Bu da gelip geçer. Ne var bunda? Elinizden bir şey gelmez; Yüce Tanrı böyle uygun görmüş, karşı gelmek büyük günahtır. Onun hikmetinden sual olunmaz. Hem anladığım kadarıyla sizin bu konuda hiçbir suçunuz yok. Dünyada ne mucizeler oluyor! Tabiat ananın cilvesi bu; cevap aramak bize düşmez. Sırtlarından birbirine yapışık, birlikte yaşayan, yiyip içen, uyuyan Siyam ikizlerini siz de duymuşunuzdur; duyduğuma göre çok para kazanıyorlarmış.<sup class="calibre3"><a href="../Text/Oteki_split_016.html#footnote-100-10" id="footnote-100-10-backlink">[10]</a></sup></p>

  <p class="normal">— Ama Anton Antonoviç, izin verirseniz...</p>

  <p class="normal">— Sizi anlıyorum! Ama elden ne gelir? – Hiçbir şey! Size söylüyorum, bunda kendinizi üzecek bir şey yok. Ne olacak yani? O da sıradan bir memur; işi bilen birine benziyor. Adının Golyadkin olduğunu söyledi; buralı değilmiş, 9. dereceden memurmuş. Ekselanslarıyla özel olarak görüşmüş.</p>

  <p class="normal">— Ne diyorsunuz?</p>

  <p class="normal">— Önemli bir şey değil; duyduğuma göre durumunu arz etmiş, bu işe neden talip olduğunu anlatmış. Durum böyle böyle ekselansları demiş, size kayıtsız şartsız hizmet etmekten onur duyarım demiş... kendini gayet güzel ifade etmiş. Akıllı biri olmalı. Elinde bir referans mektubu olduğunu söylemeye gerek yok tabii; referans mektubu olmasa işi kesinlikle alamaz...</p>

  <p class="normal">— Kimden acaba... yani kim bu utanç verici duruma parmağını sokmuş?</p>

  <p class="normal">— Duyduğuma göre önemli birinden; ekselanslarının Andrey Filippoviç'le konuşurken çok neşeli olduğunu söylüyorlar.</p>

  <p class="normal">— Çok mu neşeliymiş?</p>

  <p class="normal">— Öyleymiş; Andrey Filippoviç de çok neşeliydi, işini iyi yaptığı sürece bir sorun olmayacağını söyledi...</p>

  <p class="normal">— Başka bir şey söylemedi mi? Sizin sayenizde kendimi biraz daha iyi hissediyorum Anton Antonoviç; rica ediyorum söyleyin – başka bir şey söylemedi mi?</p>

  <p class="normal">— İzin verirseniz şunu tekrar söyleyeyim... yani önemli bir şey değil, büyütülecek bir şey yok; size söylüyorum, kendinizi bu kadar üzmenizi, şüphelenmenizi gerektirecek bir şey yok, bundan bir şey çıkmaz...</p>

  <p class="normal">— Hayır, ondan değil efendim. Ekselanslarının başka bir şey söyleyip söylemediğini merak etmiştim Anton Antonoviç... benim hakkımda örneğin?</p>

  <p class="normal">— Nasıl bir şey! Dur bakayım, söylemişti galiba! Yoo, hayır; içiniz rahat olsun. Gerçi durum son derece ilgi çekici ama ilk başta... ben bile fark etmemiştim örneğin. Siz söyleyene kadar fak etmemiş olmama ben de şaşıyorum. Ama içiniz rahat olsun. Ekselansları sizinle ilgili hiçbir şey söylemedi, – Anton Antonoviç sandalyesinden kalkarken ekledi.</p>

  <p class="normal">— Anton Antonoviç, ben aslında...</p>

  <p class="normal">— İzninizi rica edeceğim. Konuşmaya daldım, çok acil ve önemli bir işim var. Onunla ilgilenmem gerekiyor.</p>

  <p class="normal">— Anton Antonoviç! – Andrey Filippoviç'in kibarca çağıran sesi duyuldu, – ekselansları sizi soruyor.</p>

  <p class="normal">— Geliyorum Andrey Filippoviç, hemen geliyorum. – Anton Antonoviç eline bir tomar evrak aldıktan sonra hızla önce Andrey Filippoviç'in, ardından da ekselanslarının odasına gitti.</p>

  <p class="normal">"Neler oluyor? – diye kendi kendine düşündü Bay Golyadkin – bir çeşit oyun mu bu! Demek rüzgâr bu yandan esmeye başladı... Hiç fena değil; işler yoluna girmeye başlıyor galiba, – kahramanımız ellerini ovuşturarak ve sevinçten nerede olduğunun farkına varmadan kendi kendine konuşmaya başlamıştı. – Demek ki başımıza gelen sıradan bir olaymış. Sonucunda önemli bir şey olmayacakmış. Hiç kimse de hiçbir şey söylemiyor, oturmuş kendi işlerine bakıyor haydutlar; iyi, güzel! Şu iyi huylu ihtiyarı severim, hep sevmişimdir ve her zaman saygı göstermeye de hazırım... Ama şu Anton Antonoviç'ten pek emin değilim... aslında pek de güvenilir birine benzemiyor: Saçları beyazlamış, biraz da bunamış galiba. Ekselanslarının hiçbir şey söylememiş ve konunun üstünde durmamış olması çok iyi, çok önemli. Çok güzel! Çok işime gelir! Yalnız Andrey Filippoviç'le konuşurken neden gülüşüyorlardı acaba? Onun bu işle ne ilgisi var? Bunak herif! Her zaman kara kedi gibi önüme çıkıyor, yoluma taş koyuyor; engel çıkarmaktan başka bir şey yaptığı yok..."</p>

  <p class="normal">Bay Golyadkin yeniden etrafındakileri inceledi ve içi yine umutla doldu. Öte yandan ilgisiz, kötü bir düşünce keyfini kaçırdı. Hatta aklından bir şekilde diğer memurlara yaklaşmak, aralarına girmek, hatta (daireden çıkarken ya da bir iş bahanesiyle) konuşmalarına katılarak bu benzerliğin ne kadar çarpıcı, garip, kötü bir şaka gibi olduğunu söylemek – yani bu konu hakkında şakalar yaparak tehlikenin büyüklüğünü anlamaya çalışmak – geçti. "Bunlar şeytana pabucunu ters giydirir" – kahramanımız en son bu düşüncede karar kıldı. Kahramanımız bunları sadece aklından geçirdi; biraz geçince düşünceleri değişti. Bu davranışın fazla ileri gitmek olacağına karar verdi. "Senin huyun bu! – dedi kendi kendine ve alnına bir fiske vurdu, – hemen heyecanlanıp coşuyorsun! Kalbin çok temiz! Ama bu kadar acele etmemeliyiz Yakov Petroviç, sabırlı olmalıyız!" Yine de daha önce de belirttiğimiz gibi, Bay Golyadkin'in içini sanki ölümden dönmüş gibi büyük bir ümit kapladı. "Sanki – diye düşündü – üzerimden beş yüz kiloluk yük kalktı! Mesele buymuş demek ki! Kutuyu<sup class="calibre3"><a href="../Text/Oteki_split_016.html#footnote-100-11" id="footnote-100-11-backlink">[11]</a></sup> açmak bu kadar kolaymış. Krilov haklıymış... şu Krilov da ne büyük bir yazar! Bizim şu yeni arkadaşa gelince, bırakalım çalışsın, kimsenin işine karışmadan, kimseye bulaşmadan çalışsın dursun; beni ilgilendirmez, – kabul ve approbe<sup class="calibre3"><a href="../Text/Oteki_split_016.html#footnote-100-12" id="footnote-100-12-backlink">[12]</a></sup> ederim!"</p>

  <p class="normal">Bu arada saatler uçtu gitti ve Bay Golyadkin saatin dörde geldiğini fark etti. Mesai bitmişti; Andrey Filippoviç şapkasını aldı ve diğer memurlar da her zamanki gibi onu izledi. Bay Golyadkin bir süre, herkes çıkıp kendi yoluna gidene kadar oyalandıktan sonra çıktı. Bay Golyadkin dışarı çıkınca kendini cennetteymiş gibi hissetti ve yolunu uzatmaya aldırmadan Nevski Caddesi'nden gitmeye karar verdi. "Kadere bak! – dedi kahramanımız, – tüm mesele nasıl da değişti. Hava da düzeldi, kar tuttu, kızaklar işlemeye başladı. Tam Ruslara göre bir hava, Ruslar böyle soğukları sever. Rus insanını severim. Mevsimin ilk karı da yağdı, avcılar şimdi bayram ediyordur; ilk kar yağdı mı tavşan avına çıkmanın vakti gelmiştir! Neyse, ben kendi işime bakayım!"</p>

  <p class="normal">Bay Golyadkin'in mutluluğu yüzünden okunuyordu, ama bu haline rağmen kafasını kurcalayan bir şeyler vardı, – ve Bay Golyadkin yüreğini daraltan bu şeylerin üstesinden nasıl geleceğini bilmiyordu. "Şu gün bir geçsin bakalım, yarın daha iyi olur. Hem ne önemi var? Kafayı çalıştırıp, düşünelim biraz. Düşün genç dostum, düşün. Neden bir adam böyle tıpatıp sana benzesin. Bunun ne anlamı olabilir? Gerçi bunun için neden üzüleyim ki? Bana ne? Çekilirim bir kenara; kendi işime bakarım! Umurumda bile olmaz! İstediği gibi çalışsın! Şu Siyam ikizleri hakkında anlatılanlar da amma garip... Neden onlara benzettiler ki? Onlar ikiz zaten, ama bazı önemli adamların bile garip görünüşleri vardı. Şu ünlü Suvorov'un<sup class="calibre3"><a href="../Text/Oteki_split_016.html#footnote-100-13" id="footnote-100-13-backlink">[13]</a></sup> bile horoz gibi ötmek âdeti olduğunu tarihten biliyoruz... Ama bunu politik amaçları için yaparmış; ve büyük bir generalmiş. Ama sonuçta generallerden bana ne? Ben kendi işime bakarım, içim temiz, düşmanlarımla uğraşmaya tenezzül etmem. Entrika çevirmem ve bununla gurur duyarım. Temiz kalpli, özü sözü bir, düzgün, kibar, yumuşak başlı..."</p>

  <p class="normal">Bay Golyadkin birdenbire sustu, durdu, yaprak gibi titremeye başladı ve hatta bir an için gözlerini kapattı. Kendisini korkutan şeyin bir hayal olduğunu umarak yeniden açtı ve çekine çekine sağına baktı. Hayır, hayal görmüyordu!.. Sabah tanıştığı adam yavaş yavaş yanında yürüyor, gülümsüyor, yüzüne bakıyor, konuşmaya başlamak için fırsat kolluyordu. Ama ikisi de hiçbir şey söylemedi. Bu şekilde elli adım yürüdüler. Bay Golyadkin mümkün olduğu kadar kaputuna gömülmüş ve şapkasını gözlerine indirmişti. Yeni dostunun şapkasının ve kaputunun Bay Golyadkin'in sırtından çıkmış gibi tıpatıp aynı olması bu utanç verici durumu tamamlıyordu.</p>

  <p class="normal">— Sayın beyefendi, – kahramanımız yanındakine bakmadan fısıldadı, – sanırım yollarımız ayrı... hatta bundan eminim, – konuşmasına biraz ara verdikten sonra devam etti. – Sanırım ne demek istediğimi iyice anladınız, – konuşmasını yeterince sert bir biçimde tamamlamıştı.</p>

  <p class="normal">— Kusuruma bakmazsanız, – Bay Golyadkin'in yeni dostu konuşmasına başladı, – sizden bir şey rica edecektim... buraya yeni geldim, kime başvuracağımı bilmiyorum... içinde bulunduğum durum, – saygısızlık ediyorsam çok özür dilerim, – bana bu sabah büyük bir merhametle bakıyormuşsunuz gibi geldi de. Ben de daha ilk görüşte ısındım size, ben... – Bay Golyadkin içinden yeni meslektaşını cehennemin dibine yolladı. – Beni dinlemek lütfunu lütfen esirgemeyin Yakov Petroviç...</p>

  <p class="normal">— Biz – biz burada – biz... en iyisi benim eve gidelim, – diye karşılık verdi Bay Golyadkin, – Nevski'nin karşı yanına geçelim, oradan gitmemiz daha uygun, arka sokaklardan dolaşırız... arka sokaklardan gidersek daha iyi olur.</p>

  <p class="normal">— Nasıl isterseniz. Arka sokaklardan gidelim, – Bay Golyadkin'in yol arkadaşı seçme şansı olmadığı ve bu kararı kabul etmek zorunda olduğunu gösteren bir ses tonuyla cevap verdi. Bay Golyadkin ise kendisine ne olduğunu kesinlikle anlamamıştı. Bunu söylediğine inanamıyordu. Heyecandan ne yaptığının farkında değildi.</p>
</body>
</html>
