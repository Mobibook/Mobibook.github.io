<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">IV. Bölüm</h1>

  <p class="normal">O gün meclis üyesi ve aynı zamanda Bay Golyadkin'in velinimeti olan Berendeyev'in biricik kızı Klara Olsufyevna'nın doğum günü parlak bir şekilde, – İzmailovski Köprüsü dolaylarında oturan yüksek memurların uzun süredir görmediği görkemli, gösterişli bir yemekle, – bir akşam yemeğinden çok Baltazar'ın<sup class="calibre3"><a href="../Text/Oteki_split_016.html#footnote-100-6" id="footnote-100-6-backlink">[6]</a></sup> ziyafetlerini anımsatan bir yemekle – zevk, ihtişam, kibarlık bakımından ve Yeliseyev ile Milyutin'den alınan Clicquot şampanya, istiridye, meyvelerle ve ayrıca kaymak tabaka ile yüksek rütbeli memurların katılımıyla Babil âlemlerini hatırlatan bir yemekle, – kutlanmıştı ve bu görkemli yemekle kutlanan doğum günü, küçük ama hoş, elit ve kibar bir aile balosuyla sona ermişti. Bu tür balolar olur, ama böylesine bir baloya pek sık rastlanamayacağını açıkyüreklilikle belirtmeliyim. Balodan çok aile toplantısına benzeyen bu tür balolara ancak meclis üyesi Berendeyev'in evi gibi evlerde rastlanabilir. Açıkçası meclisin diğer üyelerinin bu tür bir balo düzenleyebilecekleri konusunda şüphelerim var. Ah, keşke şair olsaydım! – ama Homeros ya da Puşkin ayarında bir şair; onlar kadar yetenekli olmayan bir şair bu işin üstesinden gelemez – ey okuyucu, eğer bu kadar yetenekli olsaydım parlak renkler ve büyük bir fırçayla bu baloyu resmederdim! Bu görkemli günü tüm güzelliğiyle kâğıda dökerdim. Şiirime akşam yemeğiyle başlardım ve toplantının onur konuğu şerefine ilk kadehlerin kaldırıldığı o etkileyici ve törensel anı özellikle vurgulardım. İlk olarak, Demostenes'in<sup class="calibre3"><a href="../Text/Oteki_split_016.html#footnote-100-7" id="footnote-100-7-backlink">[7]</a></sup> bir konuşmasını saygıyla dinler gibi sessiz duran konukları betimlerdim. Konukların en yaşlısı olduğu için belli bir üstünlüğe sahip olan, saçları ağırmış Andrey Filippoviç'in oturduğu yerden kalkmasını ve parlak bir şarap kadehini şerefe kaldırmasını anlatırdım – o şarap ki böyle önemli anlarda içilmesi için uzak bir krallıktan getirtilmişti ve bir şaraptan çok cennet meyvelerinin suyuna benziyordu. Andrey Filippoviç'in ardından kadehlerini kaldıran ve meraklı gözlerle ona bakan konukları ve doğum günü kutlanan genç kızın mutlu ailesini anlatırdım. Gözyaşları kadehine damlayan Andrey Filippoviç'in konuşmasını ve iyi dileklerini, herkesi şerefe içmeye davet etmesini anlatırdım... Ama yemeğin baş kadın oyuncusu Klara Olsufyevna'nın mutluluk ve utangaçlıktan bir bahar gülü gibi pembeleşen yanaklarıyla, duygularına egemen olamayıp kendini annesinin kollarına bıraktığı, duygulanan annesinin gözyaşlarına hâkim olamadığı, uzun hizmet yıllarında bacaklarını kaybeden ve bu hizmetlerini kaderinin servet, ev, birkaç köy ve güzel bir kız evlatla ödüllendirdiği, ihtiyar, saygıdeğer meclis üyesi babası Olsufiy İvanoviç'in bir çocuk gibi ağlamaya başladığı ve gözyaşları arasında ekselanslarının son derece iyiliksever bir insan olduğunu söylediği o anı hakkını vererek anlatamayacağımı itiraf etmeliyim. O anda orada bulunanların kalplerinde hissettikleri coşkuyu da, – hatta genç bir kayıt memurunun (o anda kayıt memurundan çok bir meclis üyesini andırıyordu) Andrey Filippoviç'in dokunaklı konuşmasını dinlerken ağladığını da – kesinlikle anlatamayacağımı söyleyeyim. Hoş, Andrey Filippoviç de o görkemli anda 6. dereceden bir memura ve bir bölüm şefine benzemiyordu, – hayır, kesinlikle başka biriydi... neye benzetebileceğimi ben de bilemiyorum, ama 6. dereceden bir memura benzemiyordu. Çok daha yüce bir insandı! Son olarak... Tanrım, neden beni insan hayatındaki erdemin bazen nankörlüğe, özgür düşünceye, kusurlara ve kıskançlığa üstün geldiğinin kanıtı olan bu önemli ve ibret verici anları güzel ve etkili bir dille anlatma yeteneğinden mahrum bıraktın! Hiçbir şey söylemek istemiyorum – çünkü kötü anlatmaktansa hiçbir şey söylememek çok daha zarif olur – ama dikkatinizi Andrey Filippoviç'in, oturduğu yerden kalkıp şerefe kadeh kaldıran ve genç kızın anne babasının yaşlı gözlerinde, Andrey Filippoviç'in gururlu gözlerinde, şerefine yemek verilen genç kızın mahcup gözlerinde, konukların hayranlıkla bakan gözlerinde, bu parlak gencin bazı genç meslektaşlarının kıskanç gözlerinde büyük bir değer kazanan yirmi altı yaşına yeni girmiş olan yeğeni Vladimir Semyonoviç'e çekmek istiyorum. Bu genç adamın – iltifat olarak genç bir adamdan çok yaşını başı almış, tecrübeli bir adama benzediğini söyleyebilirim – kızaran yanaklarından rütbesine kadar her şeyinin, ahlaklı ve prensip sahibi bir insan olduğunu haykırdığını söylemeden geçemeyeceğim. Ve son olarak Andrey Filippoviç'in çalışma arkadaşı, Olsufiy İvanoviç'in eski çalışma arkadaşı, masa şefi, aynı zamanda ailenin eski bir dostu ve Klara Olsufyevna'nın vaftiz babası olan Anton Antonoviç Setoçkin'in, – saçlarına ak düşmüş bu ihtiyarın horoz taklidi ve şakalar yaparak kadeh kaldırdığını da anlatmayacağım; onun bu senlibenli tavrının, deyim yerindeyse, herkesi gülmekten kırıp geçirdiğini ve Klara Olsufyevna'nın da anne babasının talimatıyla, bu şakalar ve tatlı sözler için onu öperek ödüllendirdiğinden de bahsetmeyeceğim. Ama şu kadarını söyleyeyim, bu keyifli yemekten sonra misafirler birbirleriyle adeta kardeş gibi olmuşlardı; yaşlılar ve kalburüstü kişiler dostça, hatta son derece samimi ve açıksözlü kısa bir sohbetten sonra değerli vakitlerini hiç kaybetmeden başka bir odaya geçtiler ve iki gruba ayrılıp, saygınlıklarına yaraşır bir edayla yeşil çuhalı masalara oturdular; kadınlar misafir odasına geçtiler ve kısa süre içinde kaynaşıp çeşitli konulardan bahsetmeye başladılar; ve gecenin ilerleyen saatlerinde bacaklarını inanç, doğruluk uğrunda kaybetmiş ve bu yüzden ödüllendirilmiş olan son derece saygıdeğer ev sahibi, Vladimir Semyonoviç ve Klara Olsufyevna'nın yardımıyla konuklarının arasında dolaştı ve sonunda o da iyice keyiflenerek, her türlü masrafı göze alıp küçük, mütevazı bir balo tertiplemeye karar verdi; baloda çalacak müzisyenleri getirmesi için becerikli bir genci (yemekte bölüm şefini andıran genci) görevlendirdiler; on bir kişiden oluşan orkestra saat tam sekiz buçukta Fransız kadrilleri ve buna benzer danslar çalmaya başladı... Saçları ağarmış ev sahibinin eşsiz bir misafirperverlik gösterip düzenlediği baloyu anlatmak için kalemimin yetersiz, sönük ve renksiz kalacağını söylememe gerek bile yok. Sorarım size dostlar, Bay Golyadkin'in ilgi çekici maceralarının mütevazı anlatıcısı olan ben bu baloyu nasıl anlatabilirim, – güzelliğin, görkemin, nezaketin, neşenin, ağırbaşlı kibarlığın, kibar ağırbaşlılıkla, canlılıkla, eğlenceyle karışımını, yüksek rütbeli memurların, leylak pembesi omuzları ve yüzleriyle, güzel endamlarıyla, bu sakin duruşlarına, kibarca söylemek gerekirse, pek de uygun davranmayan hareketli ayaklarıyla birer masal perisini andıran eşleri ve kızlarını nasıl anlatabilirim? Ve son olarak, dans aralarında kimi küçük yeşil odada piposunu tüttüren, kimi ise salondan ayrılmayan neşeli ve vakur, genç ve ağırbaşlı, dalgın görünen, centilmen, memur delikanlıları, – her biri önemli bir rütbeye ve soyadına sahip olan delikanlıları, – zarafet ve özsaygı duygusuna sahip delikanlıları, – bayanlarla düzgün bir Fransızcayla konuşan ve eğer Rusça konuşacaklarsa en güzel ifadeleri, komplimanları, incelikli deyimleri kullanan delikanlıları, – sadece pipo içtikleri odada bu tarz konuşmayı bırakıp, "Petka, dostum, o ne polkaydı öyle" ya da "Vay, Vaysa, dans ettiğin kıza nasıl da sarılmıştın" gibi ifadeler kullanan delikanlıları nasıl anlatayım? Bütün bunları size son derece güzel bir dille resmetmek isterdim sevgili okuyucular! Ama maalesef yeteneğim buna izin vermiyor ve bu yüzden susuyorum. Biz en iyisi gerçekten yaşanmış bu öykünün tek ve gerçek kahramanı Bay Golyadkin'e dönelim.</p>

  <p class="normal">Bütün bunlar yaşanırken tuhaf, aslında oldukça tuhaf bir durumdaydı. O da oradaydı beyler, yani baloda değildi, ama oldukça yakınlarındaydı. Kendindeydi beyler; ama onun için her şey yolunda denilebilecek bir durumda değildi; Oradaydı – söylemesi bile garip geliyor – oradaydı ama, Olsufiy İvanoviç'in evinin arka merdivenlerinde. Bir şeyi yoktu, orada dikiliyordu; aklı başındaydı. Pek sıcak olmayan, karanlık bir yerde, büyük bir dolap ve eski paravanların arasında, çöplerin ve ıvır zıvırların ortasında saklanmıştı ve olup bitenleri takip ediyordu. Sadece izliyordu beyler: İstese içeri girebilirdi... niye girmesindi ki? Bir adım atsa içerideydi ve bunu ustalıkla becerebilirdi. O anda – büyük bir dolap ve eski paravanların arasında, çöplerin ve ıvır zıvırların ortasında, üç saat soğukta bekledikten sonra – Fransız bakan Villéle'in<sup class="calibre3"><a href="../Text/Oteki_split_016.html#footnote-100-8" id="footnote-100-8-backlink">[8]</a></sup> "Beklemeyi bilen amacına ulaşır" sözünü tekrarlıyordu. Bay Golyadkin bu sözü, farklı konuyla ilgili bir kitapta okumuştu ve söze son derece uygun düşen bir anda hatırlamıştı. İlk olarak bu söz sanki içinde bulunduğu durum için söylenmişti, öte yandan macerasının sonunun iyi bitmesi ümidiyle üç saattir arka kapının önünde, karanlıkta ve soğukta bekleyen bir insanın aklına neden gelmesindi? Fransız bakanı Villéle'in sözünü hatırlayan Bay Golyadkin'in aklına, nedense Türk veziri Martsimiris ve öyküsünü yine bir kitapta okuduğu güzel kontes Luiz de geldi. Sonra aklına Cizvitlerin başarıya ulaşmak için her şey mubahtır anlayışı geldi. Kendini bu tarihsel anlayışla cesaretlendiren Bay Golyadkin, Cizvitler de kimmiş diye düşündü. Hepsi birer aptaldı, servis büfesinin olduğu oda (Bay Golyadkin'in o anda saklandığı arka merdivenlere açılan oda) bir dakika boş kalsaydı, dünyadaki bütün Cizvitlere boşverirdi – servis büfesinin olduğu odadan çay odasına, oradan da oyun odasına, oradan da o anda polka yaptıkları salona geçerdi. Ve geçerdi, kesinlikle geçerdi – ve kimse onu fark etmezdi; ve oraya geçince de ne yapacağını bilirdi. Aklından neler geçtiğini bilmek pek mümkün olmasa da kesinlikle gerçek öykümüzün kahramanının durumu buydu beyler. O da herkes gibi girip merdivenleri tırmanabilirdi, niye yapamasındı ki; ama daha ötesi için açıkçası pek cesareti yoktu... bunun nedeni herhangi birinden çekinmesi değil, gitmeyi istememesi, saklanmayı tercih etmesiydi. İki buçuk saattir sessizce bekliyordu. Neden beklemesindi ki? Villéle de beklemişti. "Villéle'i boşver şimdi! – diye kendi kendine düşündü Bay Golyadkin – Villéle'in bu durumla ne ilgisi var? Ben şimdi nasıl... yürüyüp içeri gireceğim? Numaracı sen de! – Bay Golyadkin soğuktan donmuş eliyle soğuktan donmuş yanağını çimdikledi, – Aptalın tekisin, soyadını hak ediyorsun!"<sup class="calibre3"><a href="../Text/Oteki_split_016.html#footnote-100-9" id="footnote-100-9-backlink">[9]</a></sup> Ama o anda kendi kendine öylesine, belli bir amacı olmadan çıkışıyordu. Birkaç adım atmak ve içeri girmek üzereydi; beklediği fırsat gelmişti; büfe odası boştu ve etrafta da kimseler görünmüyordu; Bay Golyadkin küçük pencereden bunu görmüştü; ileri doğru iki adım atıp, kapıyı açmaya başlamıştı. "Girsem mi, girmesem mi? Acaba girsem mi, yoksa girmesem mi? Gireceğim... neden girmeyeyim? Zafer cesur davrananlarındır!" Kendi kendini böyle cesaretlendiren kahramanımız, aniden ve beklenmedik bir hareketle yeniden paravanların arasına geriledi. "Hayır, olmaz – diye düşündü – ya birisi girerse? İşte birileri girdi bile; kimse yokken neden fırsatı kaçırdım? Rahatlıkla girebilirdim!.. Ben de bu pısırıklık varken içeri falan giremem! Ne kadar da çekingenim! Tavuk gibi korkuyorum. Benim soyumda var, bütün mesele bu! Hiçbir işi doğru düzgün beceremeyiz biz: Buna şüphe yok. Kazık gibi dikildim kaldım burada! Şimdi evde oturmuş çayımı içiyor olmalıydım... Şimdi bir çay olsa ne iyi olurdu. Biraz daha geç kalırsam Petruşka da söylenmeye başlar. Eve mi gitsem? Bu yemeğin de, balonun da cehenneme kadar yolu var! Gidiyorum işte!" Bay Golyadkin bu kararı verdikten sonra yay gibi öne atıldı; iki adım atınca kendini büfe odasında buldu, hızla kaputunu ve şapkasını çıkartıp bir köşeye koydu, üstünü başını düzeltti; sonra... sonra çay salonuna, çay salonundan da, büyük bir heyecanla kâğıt oynayanlara fark ettirmeden diğer odaya geçti; sonra... sonra... Bay Golyadkin etrafında olup bitene aldırmadan, aniden dosdoğru dans salonuna daldı.</p>

  <p class="normal">Şansına, o anda kimse dans etmiyordu. Genç bayanlar, resmedilmeye değer gruplar halinde dolaşıyorlardı. Erkeklerin bir kısmı kendi aralarında gevezelik ediyor bir kısmı da sonraki danslar için bayanlardan söz alıyordu. Bay Golyadkin bunların hiçbirinin farkında değildi. Gözü sadece Klara Olsufyevna'yı görüyordu; onun yanında Andrey Filippoviç, Vladimir Semyonoviç, iki ya da üç subay ve herkesin hemen fark edeceği, geçmişte belirli başarılar kazanmış ya da gelecekleri parlak iki ya da üç genç vardı... Birkaç kişiyi daha gördü. Ya da görmedi; işin doğrusu kimseyi görmedi, kimseye bakmadı... onu davet edilmediği bir baloya çeken yay, daha da çekiyordu; yoluna çıkan bir danışmana çarptı, ayağına bastı; yaşlı bir kadıncağızın eteğine takıldı, hafifçe yırttı, elinde tepsi olan bir uşağa çarptı ve bunları fark etmeden, daha doğrusu fark etmesine rağmen aldırmadan ilerledi ve kendini Klara Olsufyevna'nın karşısında buldu. O anda yer yarılsa büyük bir zevkle, gözünü bile kırpmadan içine girerdi kuşkusuz; ama olan olmuştu bir kere... geri döndürme imkânı yoktu. Ne yapacaktı? Durumu düzeltemezdi – ancak dik durursa düzeltebilirdi. Bay Golyadkin böyle durumlarda idare etmeyi bilmezdi, dans salonlarında bulunmaya alışık değildi... Ama olan olmuştu. Üstelik Cizvitler de işe karışmıştı... fakat Bay Golyadkin o an, onları düşünecek durumda değildi! Salondaki gezinmeler, sesler, konuşmalar, gülüşmeler, birisi işaret vermiş gibi bir anda kesildi ve Bay Golyadkin'in etrafı yavaş yavaş insanlarla dolmaya başladı. Ama Bay Golyadkin hiçbir şey duymuyor, görmüyor, hatta bakamıyordu bile... hiçbir şeye, hiç kimseye bakamıyordu; gözlerini yere dikti ve o gece bir şekilde kendisini öldürmeye yemin etti. Kendine bu sözü verdikten sonra içinden şöyle dedi: "İşte başlıyor!" – ve kendisinden beklenmeyen bir tavırla, büyük bir heyecanla konuşmaya başladı.</p>

  <p class="normal">Bay Golyadkin konuşmaya, doğum gününü kutlayarak ve iyi dileklerini sunarak başladı. Kutlama kısmı iyi gitti; Ama kahramanımız, dilekler faslına gelince duraksamaya başladı. Duraksarsa her şeyi berbat edeceğini fark etti. Öyle de oldu – duraksadı ve dili dolandı... dili dolandı ve kızardı; kızardı ve ne yapacağını bilemedi; ne yapacağını bilemedi ve bakışlarını kaldırdı; bakışlarını kaldırdı ve etrafına bakındı; etrafına bakındı ve – ve donakaldı... Herkes etrafına toplanmış sessizce bekliyordu; arkadakiler kendi aralarında fısıldaşıyorlardı; öndekiler kahkahalarını saklamıyorlardı. Bay Golyadkin itaatkâr, şaşkın bakışlarını Andrey Filippoviç'e çevirdi. Andrey Filippoviç, Bay Golyadkin'e öyle bir baktı ki kahramanımız daha önce zaten ölmemiş olsaydı, bu bakışlar onu kesin öldürürdü – neyse ki böyle bir şey pek mümkün değildi. Sessizlik hâlâ sürüyordu.</p>

  <p class="normal">— Bunlar daha çok ev ve özel hayatımla ilgili şeyler Andrey Filippoviç, – Bay Golyadkin'in sesi zar zor duyuluyordu, – işle ilgili şeyler değil Andrey Filippoviç...</p>

  <p class="normal">— Kendinizden utanmalısınız beyefendi! – Andrey Filippoviç kısık bir sesle konuşmuştu ama sesinde öfke vardı, – bunları söyledikten sonra Klara Olsufyevna'nın elinden tutarak Bay Golyadkin'e sırtını çevirdi.</p>

  <p class="normal">— Utanmam için bir neden yok Andrey Filippoviç, – Bay Golyadkin alçak sesle, acıklı bakışlarını çevresini saranlar üzerinde gezdirerek, durumunu kurtarmak için bir çıkış yolu arayarak cevap verdi.</p>

  <p class="normal">— Bir şey yok beyler! Bunda büyütecek ne var? Herkesin başına gelebilir, – Bay Golyadkin, birkaç adım atıp çevresini saran kalabalıktan kurtulmaya çalışarak fısıldamıştı. Kalabalık açılarak ona yol verdi. Zavallı kahramanımız iki sıra meraklı ve şaşkın izleyicinin arasından geçti. Kader onu sürüklüyordu. Bay Golyadkin, kaderi tarafından sürüklendiğini hissediyordu. Bu nazik duruma hiç girmemiş, girişte, karanlık merdivenlerin yanında kalmış olmayı diliyordu; ama bu mümkün olmadığı için bir köşeye çekilip saklanmaya çalıştı – böylesi mütevazı, uygun olacak, kimsenin dikkatini çekmeyecek ve aynı zamanda ev sahibi ile konukların hoşgörüsünü kazanacaktı. Ayrıca ayağını bastığı yerin kaydığını, sendeleyip düşeceğini hissediyordu. Sonunda köşeye ulaşabildi, kollarını iki sandalyenin arkalıklarına yaslayıp sandalyelere sahip çıkarak ve Olsufiy İvanoviç'in etrafında toplanmış misafirlerine elinden geldiğince kendisine güvenli bir tavırla bakarak, kayıtsız, orada bulunanlardan farksız bir izleyiciymiş gibi durdu. En yakınındaki uzun boylu ve yakışıklı subayın yanında kendini bir böcek gibi hissediyordu.</p>

  <p class="normal">— Bu iki sandalyenin sahibi var teğmenim: Biri Klara Olsufyevna'nın diğeri şu anda dans pistinde olan Prenses Çevçehanova'nın; onlar için tutuyorum – Bay Golyadkin teğmene yalvaran gözlerle bakıyor ve tıkanacakmış gibi konuşuyordu. Teğmen hiçbir şey söylemedi ve küçümser bir gülümsemeyle arkasını döndü. İlk denemede hedefi bulamayan kahramanımız şansını başka bir köşede denemeye karar verdi ve göğsünde önemli bir haç nişanı olan önemli bir danışmana yöneldi. Ama danışman öyle soğuk bir bakış attı ki Bay Golyadkin başından aşağı bir kova soğuk su dökülmüş gibi hissedip sustu. Kimseyle konuşmayıp sesini çıkarmamaya, iyiymiş, oradakilerden bir farkı yokmuş gibi görünmeye karar verdi. Bu kararını uygulamak için gözlerini redingotunun kollarına dikti, sonra başını kaldırdı ve saygıdeğer beyefendilerden birine bakmaya başladı. "Başındaki peruk galiba – diye düşündü Bay Golyadkin, – bir çıkarsa kafası avucumun içi gibi çırılçıplak ortaya çıkar." Bu önemli keşfi yapan Bay Golyadkin'in aklına Muhammed peygamber soyundan geldiklerini belirtmek için yeşil sarık saran Arap emirlerinin, bu sarıkları çıkarmaları halinde çıplak, saçsız başlarının ortaya çıkacağı geldi. Sonra, muhtemelen kafasındaki fikirlerle Türkler arasında özel bir bağlantı kurarak, Andrey Filippoviç'in giydiği çizmelerin, çizmeden çok Türk işi çarıklara benzediğini düşündü. Bay Golyadkin'in yavaş yavaş kendine geldiği görülüyordu. "Tavandaki şu avize, – diye aklından geçti, – tavandaki şu avize birdenbire kopup insanların üzerine düşse hemen Klara Olsufyevna'yı kurtarmaya koşardım. Onu kurtarıp şöyle derdim: "Korkmayın hanımefendi; bir şey yok, kurtardım sizi." Sonra... Bay Golyadkin, Klara Olsufyevna'yı görebilmek için etrafına bakındı ve Olsufiy İvanoviç'in emektar uşağı Gerasimıç'ı gördü. Gerasimıç son derece düşünceli, ciddi ve resmi bir tavırla ona doğru geliyordu. Bay Golyadkin ürperdi, gayriihtiyari, son derece tatsız bir duyguyla yüzünü ekşitti. Etrafına bakındı: Aklından kimseye görünmeden, fark ettirmeden – hiçbir şey yapmamış, konunun kendisiyle hiç alakası yokmuş gibi – sıvışmak geçti. Ama kahramanımız bir şey yapmaya fırsat bulamadan Gerasimıç geldi, karşısına dikildi.</p>

  <p class="normal">— Fark ettiniz mi Gerasimıç, – dedi kahramanımız gülümseyerek, – gidin, uşaklara söyleyin, – şamdandaki muma bakın Gerasimıç, – düşmek üzere: Söyleyin düzeltsinler; yoksa şimdi düşecek Gerasimıç...</p>

  <p class="normal">— Mum mu dediniz efendim? Hayır, düzgün duruyor efendim; biri sizi soruyor beyefendi?</p>

  <p class="normal">— Kim beni soruyor Gerasimıç?</p>

  <p class="normal">— Doğrusu, ben de tanımıyorum efendim. Adamın biri. "Yakov Petroviç Golyadkin burada mı?" diye sordu. Çok önemli ve acil bir mesele olduğunu söyledi... Böyle dedi efendim.</p>

  <p class="normal">— Hayır Gerasimıç, yanılıyorsunuz; yanlışınız var Gerasimıç.</p>

  <p class="normal">— Sanmıyorum efendim.</p>

  <p class="normal">— Hayır Gerasimıç, yanılıyorsunuz. Sizin sanıp sanmamanızın bir önemi yok. Beni kimse sormuyor. Ben burada kendi evimde sayıldığımdan, beni sorabilecek herkes zaten burada Gerasimıç.</p>

  <p class="normal">Bay Golyadkin nefes aldı ve etrafına baktı. Her şey meydandaydı! Salondaki herkes büyük bir ağırbaşlılıkla gözlerini, kulaklarını ona dikmişlerdi. Erkekler daha da yaklaşmış dinliyorlardı. Kadınlar biraz ileride, kendi aralarında fısıldaşıyorlardı. Ev sahibi de Bay Golyadkin'in yakınlarına geldi ve görünüşünden, tavırlarından Bay Golyadkin'in durumuyla pek yakından ilgilenmemiş gibi görünüyorduysa da, öykümüzün kahramanı onun hareketlerinden kaderini tayin edecek anın geldiğini hissetmişti. Bay Golyadkin cesur bir hamle yapma, düşmanlarını yere serme anının geldiğini iyice anlamıştı. Bay Golyadkin'in içi kıpır kıpırdı. İyice heyecanlanmıştı ve Gerasimıç'a dönerek titrek, mağrur bir sesle konuşmaya başladı.</p>

  <p class="normal">— Hayır dostum, beni kimse çağırmıyor. Yanılıyorsun. Şunu da söyleyeyim, sabah bana... sabah bana, (Bay Golyadkin sesini yükseltti) velinimetim olan ve bunca yıldır bana babalık eden Olsufiy İvanoviç'in, ailesinin bu en mutlu gününde bana evinin kapısını kapattığını söylediğinde de yanılıyordun. (Bay Golyadkin sözlerinden memnun, gerçekten duygulanmış bir halde etrafına baktı. Gözleri doldu.) Tekrar ediyorum dostum, – kahramanımız sözlerini tamamladı, – hata ettin, çok büyük ve bağışlanamaz bir hata ettin...</p>

  <p class="normal">Gayet görkemli bir andı. Bay Golyadkin söylediklerinin çok düzgün bir izlenim yarattığını hissetti. Bay Golyadkin başını öne eğmiş, Olsufiy İvanoviç'in onu kucaklamasını bekliyordu. Misafirler arasında fark edilir bir heyecan ve hareketlenme olmuştu. Taş yürekli ve merhametsiz Gerasimıç bile bu sefer zorlanarak "Sanmıyorum efendim" diyebilmişti... ama acımasız orkestra, hiç de sırası değilken bir polka çalmaya başladı. Her şey boşa gitmiş, yarattığı izlenim tamamen dağılmıştı. Bay Golyadkin irkildi, Gerasimıç geriledi, salonda bir dalgalanma oldu ve Vladimir Semyonoviç, Klara Olsufyevna'yla, yakışıklı teğmen de Prenses Çevçehanova ile ilk dansı yapabilmek için atıldılar. İzleyiciler polka yapan çiftleri ilgiyle ve zevkle izleyebilmek için geriledi – polka o günlerde herkesin ilgiyle izlediği ilginç, yeni, moda danstı. Bay Golyadkin, o an için unutulmuştu. Ama aniden herkes heyecanlandı, koşuşturmaya başladı, kalabalık birbirine girdi; müzik kesilmişti... çok garip bir şey oldu. Dans etmekten yorulan, nefes nefese kalan Klara Olsufyevna, kıpkırmızı kesilmiş yanakları ve hızla kalkıp inen göğsüyle kendini koltuğa bıraktı. Herkes ona hayran olmuştu, iltifat etmek ve yaşattığı keyif dolayısıyla teşekkür etmek için birbiriyle yarışıyordu, – Bay Golyadkin aniden atılıp karşısında durdu. Bay Golyadkin'in yüzü sararmıştı, perişan bir haldeydi; yorulmuşa benziyor, güçlükle hareket ediyordu. Nedense gülümsüyordu, bir şey rica ediyormuş gibi elini uzattı. Bu davet karşısında şaşıran Klara Olsufyevna elini çekecek zaman bulamadı ve Bay Golyadkin'in davetini kabul etmek zorunda kaldı. Bay Golyadkin öne doğru sendeledi, bir kere daha sendeledi, ayağını kaldırdı, yere sürttü, yere vurdu, ayağı takıldı... o da Klara Olsufyevna'yla dans etmek istiyordu. Klara Olsufyevna bir çığlık attı; elini Bay Golyadkin'den kurtarabilmek için herkes atıldı ve kalabalık kahramanımızı bir anda yaklaşık on adım uzağa itti. Hemen bir çember içine aldı. Geri çekilirken neredeyse devirdiği iki yaşlı kadının çığlığı ve feryadı duyuldu. Korkunç bir kargaşa vardı; herkes sorular soruyor, herkes bağırıyor, herkes bir şeyler söylüyordu. Orkestra susmuştu. Kahramanımız çevresini saran çemberin içinde dönüp duruyor, yüzüne bir gülümseme oturtmuş kendi kendine "Ben neden hanımların hoşuna giden, yeni çıkmış, enteresan polka dansını yapmayayım... ama sıradan bir şeyse, kabul etmeliyim ki..." diye mırıldanıyordu. Ama kimse, Bay Golyadkin'in neyi kabul ettiğiyle ilgilenmiyordu. Kahramanımız aniden bir elin kolunu yakaladığını, başka bir elin de hafifçe sırtından iterek, onu başka bir köşeye sürüklediğini hissetti. Kapıya doğru gittiğini fark etti. Bay Golyadkin bir şeyler söylemek, bir şeyler yapmak istedi... Ama hayır, artık başka bir şey istemiyordu. Sadece farkında olmadan gülümsemeye devam ediyordu. Kaputunu giydirdiklerini, şapkasını gözlerine kadar indirdiklerini hissetti; kendini bir anda giriş holünde, karanlıkta ve soğukta ve en sonunda merdivenlerde buldu. Ayağı bir şeye takıldı, bir uçuruma düşüyormuş gibi geldi; bağırmak istedi – ve kendini bir anda avluda buldu. Temiz havayı içine çekti ve birkaç dakika hareketsiz durdu; yeniden çalmaya başlayan orkestranın sesi duyuldu. Bay Golyadkin bir anda her şeyi hatırladı; yitirdiği tüm enerjisini geri kazanmışa benziyordu. Ayaklarından zincirlenmiş gibi kalakaldığı yerden hızla ileri atıldı, açık havaya, özgürlüğe, kaderinin onu götüreceği yere doğru koşmaya başladı...</p>
</body>
</html>
