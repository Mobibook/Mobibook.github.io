<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">I. Bölüm</h1>

  <p class="normal">9. dereceden memur Yakov Petroviç Golyadkin, uzun bir uykudan saat sabah sekize doğru uyandı, esnedi, gerindi ve sonunda gözlerini tamamen açtı. Uyanıp uyanmadığından, çevresinde gerçekten neyin olup bittiğinden ya da neyin gerçek olduğundan – ya da her şeyin gördüğü karışık düşlerin bir devamı mı olduğundan – tam emin olamıyormuş gibi iki dakika yatağında yattı. Yine de Bay Golyadkin'in duyuları kısa sürede her günkü, alışıldık izlenimlerini yavaş yavaş ayrımsamaya başladı. Küçük odasının kirli yeşil, isli, tozlu duvarları, maun bir konsol, konsolun çevresindeki sandalyeler, kırmızı boyalı bir masa, yeşil çiçek desenli kırmızı muşamba kaplı Türk işi bir sedir ve dün aceleyle çıkarıp tortop halde sedirin üzerine attığı giysileri gözüne gayet tanıdık geldi. Ve son olarak loş penceresinden kızgın ve ekşi bir suratla kendisine bakan gri, sisli, kirli sonbahar günü, Bay Golyadkin'in bir masal ülkesinde değil, başkent Peterburg'da, Şestilavoçnoy Sokağı'nda, büyük sıra binalardan birinin dördüncü katındaki dairesinde olduğundan kesinlikle emin olmasını sağladı. Bu önemli keşfi yapan Bay Golyadkin, uyandığına pişman olmuş ve gördüğü rüyaya tekrar dönmek istermiş gibi gözlerini hemen yeniden kapattı. Ama bir dakika içinde, muhtemelen o ana kadar düzene girmemiş, dağınık düşüncelerinin etrafında döndüğü fikri nihayet sabitlediği için yatağından fırladı. Yataktan kalkar kalkmaz konsolun üzerindeki küçük, yuvarlak aynaya koştu. Aynada beliren uykulu, iyi göremeyen, saçları oldukça seyrelmiş yansıma, kimsenin ilk bakışta dikkatini çekmeyecek kadar silik bir görüntü olmasına rağmen bu görüntünün sahibi halinden son derece memnundu. "Tanrı'ya şükür, dedi Bay Golyadkin sessizce, – Tanrı'ya şükür bugünkü işlerimi aksatacak bir şey görünmüyor, ya bir aksilik olsaydı, – yüzümde bir sivilce çıksaydı ya da başka bir terslik olsaydı; şimdilik her şey yolunda." Her şeyin yolunda gitmesine oldukça sevinen Bay Golyadkin aynayı aldığı yere koydu, ayakları çıplak ve üzerinde yatarken giydiği giysi olmasına rağmen pencereye koştu ve odasının baktığı iç avluyu, büyük bir ilgiyle, bir şeyler arayan bakışlarla taradı. Avluda gördüğü şey, onu oldukça memnun etmişe benziyordu; yüzü aradığını bulmuş olmanın gülümsemesiyle aydınlanmıştı. Ardından – uşağı Petruşka'nın küçük bölmesine baktıktan ve Petruşka'nın orada olmadığından iyice emin olduktan sonra, – parmak uçlarına basarak masaya yaklaştı, masanın çekmecesini açtı, elini çekmecenin uzak köşesine daldırıp rengi artık iyice sararmış kâğıtların ve bir sürü ıvır zıvırın altından eski, rengi solmuş yeşil bir cüzdan çıkardı, dikkatle açtı, – ve büyük bir dikkatle ve zevkle cüzdanın en iç kısmındaki gizli bölmeye göz attı. Yeşil, gri, mavi, kırmızı ve çeşitli renklerdeki kâğıtlar<sup class="calibre3"><a href="../Text/Oteki_split_016.html#footnote-100-1" id="footnote-100-1-backlink">[1]</a></sup> dostça ve takdirle Bay Golyadkin'e bakıyordu: Açık cüzdanı güleç bir yüzle önündeki masaya koydu ve büyük bir zevkle ellerini ovuşturdu. Sonunda, içini ferahlatan paraları aldı ve dünden beri yüz kere saymış olmasına rağmen, her birini baş ve işaret parmakları arasında özenle düzelterek tekrar saymaya başladı. "Yedi yüz elli ruble! – saymayı bitirince hafifçe fısıldadı. – Yedi yüz elli ruble... az para değil! Güzel bir miktar, – elindeki paraları sıkarak ve gülümseyerek, zevkten hafifçe titreyen ve zayıflayan bir sesle devam etti, – gerçekten güzel bir miktar! Bu kadar para herkesin hoşuna gider! Bu kadar parayı göz ardı edebilecek biri var mıdır acaba? Bir insan bu kadar parayla uzun süre idare edebilir..."</p>

  <p class="normal">"Yine de bunun ne anlamı var ki? – diye düşündü Bay Golyadkin – Hem Petruşka nerede?" Üzerindeki kıyafeti değiştirmeden bir kez daha diğer bölmeye baktı. Petruşka hâlâ gelmemişti, odanın ortasında dumanlar saçarak bir başına kaynamakta olan semaver taşmak üzereydi ve sanki Bay Golyadkin'e kendine has, anlaşılmayan, peltek bir sesle sesleniyordu, – Daha ne bekliyorsunuz iyi insanlar, suyum kaynadı, hazırım, alın beni artık.</p>

  <p class="normal">"Şeytanlar götürsün seni! – diye düşündü Bay Golyadkin. – Bu tembel hergele insanı çileden çıkarır; nerede sürtüyor yine?" Haklı bir kızgınlıkla, ucunda girişe açılan bir kapı olan küçük bir koridordan ibaret antreye girdi, bu kapıyı hafifçe araladı ve uşağını evin hizmetlilerinden, dışarıdan gelen ayaktakımından oluşan kalabalığın arasında buldu. Petruşka bir şeyler anlatıyor, diğerleri de dinliyordu. Petruşka'nın ne anlattıkları ne de konuşma biçimi Bay Golyadkin'in hoşuna gitmişti anlaşılan. Hemen Petruşka'ya seslendi ve keyfi tamamen kaçmış, hatta üzülmüş bir halde odasına geri döndü. "Bu düzenbaz yarım kapiğe efendisini bile satar, – diye düşündü, – ve satmış, kesinlikle satmış, bahse girerim bir kapiğe satmış."</p>

  <p class="normal">— Ne yapıyordun orada?</p>

  <p class="normal">— Uşak giysisini getirmişler beyefendi.</p>

  <p class="normal">— Giy ve buraya gel.</p>

  <p class="normal">Elbiseyi giyen Petruşka, yüzünde aptal bir gülümsemeyle efendisinin odasına girdi. Kıyafeti son derece garipti. Altın rengi şeritleri yıpranmış, ikinci el olduğu belli olan yeşil uşak elbisesinin Petruşka'dan bir arşın uzun birine göre yapıldığı belliydi. Elinde yeşil tüylü, kenarı aynı şeritle çevrili bir şapka, belinde ise deriden bir kının içinde, uşaklara mahsus bir kılıç vardı. Üstüne başına dikkat etmemek gibi bir alışkanlığı olan Petruşka'nın çıplak ayakları bu resmi tamamlıyordu. Bay Golyadkin, Petruşka'nın çevresinde dolanıp kılığını iyice inceledi ve görünüşe göre memnun da kaldı. Bu giysinin önemli bir olay için kiralandığı belliydi. Bu inceleme sırasında Petruşka'nın garip bir beklentiyle efendisine baktığı, her hareketini tuhaf bir merakla izlediği ve bunun da Bay Golyadkin'i oldukça mahcup ettiği görülebiliyordu.</p>

  <p class="normal">— Araba geldi mi?</p>

  <p class="normal">— Geldi.</p>

  <p class="normal">— Tüm gün için tuttun, değil mi?</p>

  <p class="normal">— Bütün gün. Yirmi beş kâğıt.</p>

  <p class="normal">— Peki çizmelerim geldi mi?</p>

  <p class="normal">— Onlar da geldi.</p>

  <p class="normal">— Aptal şey! Daha "geldi efendim" demeyi bile öğrenememişin. Çizmeleri getir, çabuk!</p>

  <p class="normal">Gönderilen çizmeleri beğendiğini belli eden Bay Golyadkin çayını, yıkanmak ve tıraş olmak için de su istedi. Büyük bir özenle yıkandı ve tıraş oldu, aceleyle çayını içti ve sıra en son ve en önemli şeye, giysilere geldi: Önce, neredeyse yepyeni sayılabilecek bir pantolon giydi; ardından bronz düğmeli bir göğüslük ve üzerinde parlak, gayet hoş çiçek desenleri olan bir yelek giydi; boynuna alacalı bir ipek kravat taktı ve son olarak oldukça yeni, dikkatle fırçalanmış redingotunu giydi. Giyinirken, ikide bir önce sağ sonra sol ayağını kaldırarak hayranlıkla çizmelerine bakıyor, modellerine hayran kalıyor, kendi kendine mırıldanıyor ve sık sık küçük baş yastığına göz kırparak, çeşitli mimikler yapıyordu. Bununla birlikte, o sabah oldukça dalgın olan Bay Golyadkin, giyinmesine yardım eden Petruşka'nın ona güldüğünün, çeşitli mimikler yaptığının farkında değildi. Sonunda her şeyi düzgün bir biçimde halleden ve giyinmesini tamamlayan Bay Golyadkin cüzdanını cebine koydu, çizmelerini giymiş, hazır bekleyen Petruşka'ya son bir kez hayranlıkla baktı ve her şeyin hazır olduğuna, beklemelerini gerektiren bir durum olmadığına kanaat getirdikten sonra hızla ve telaşla, kalbi heyecandan yerinden çıkacakmış gibi merdivenlerden aşağı koşturdu. Üzerinde ne anlama geldiği belli olmayan bir arma taşıyan kiralık mavi kupa arabası büyük bir gürültüyle kapının önüne yanaştı. Petruşka, sürücüye ve onları ağzı açık seyreden birkaç aylağa göz kırparak efendisinin kupa arabasına binmesine yardım etti; garip bir sesle ve aptalca gülüşünü zar zor bastırarak, "Yürrüü!" diye bağırdı, kupa arabasının basamağına atladı ve kupa arabası gürültü ve patırtıyla, tıngırdaya çatırdaya, Nevski Caddesi'ne doğru hızla yol aldı. Bay Golyadkin, mavi kupa arabası avlunun kapısından çıkar çıkmaz ellerini sıkıca ovuşturdu, güzel bir şaka yapmış ve bu şakadan kendisi de son derece hoşnut olmuş keyifli bir insan edasıyla sessizce güldü. Ama bu neşesi uzun sürmedi ve Bay Golyadkin'in yüzünde endişeli bir ifade belirdi. Hava nemli ve kapalı olmasına rağmen kupa arabasının iki penceresini de açmış, sağa sola bakarak yoldan geçenleri izliyor, birisinin ona baktığını fark eder etmez hemen kibar, ağırbaşlı bir tavır takınıyordu. Liteyni Caddesi'nden Nevski Caddesi'ne dönülen noktaya gelince büyük bir rahatsızlık duyarak irkildi, birisi nasırına basmış gibi yüzünü buruşturdu, telaşla, hatta korkuyla arabanın en karanlık köşesine büzüldü. Aynı dairede çalıştığı iki iş arkadaşını, iki genç memuru görmüştü. Bay Golyadkin'e iki genç memur da kendisini bu durumda gördükleri için oldukça şaşırmışlar gibi gelmişti; hatta bir tanesi parmağıyla Bay Golyadkin'i işaret etmişti. Ayrıca biri, sokakta pek de hoş karşılanmayacak bir biçimde, yüksek sesle ismini söylemiş gibi gelmişti. Kahramanımız saklandı ve yanıt vermedi. "Bunların yaptığı da çocukluk! – diye kendi kendine söylenmeye başladı – Bunun nesi garip? Kupa arabasına binmiş bir insan; bir insanın kupa arabasına ihtiyacı varsa, kupa arabası kiralar. İşe yaramaz şeyler! Tanıyorum onları – Babalarından yeterince dayak yememiş iki cahil! Yazı tura oynayıp maaş alıyorlar, başka bir şey yaptıkları yok. Bir şey derdim ama hadi neyse..." Bay Golyadkin lafını bitiremeden kalakaldı. Bay Golyadkin'in gayet iyi tanıdığı, bir çift Kazan atı koşulu, son derece zarif bir araba, hızla kupa arabasının sağından geçti. Arabadaki beyefendi, boş bulunup başını arabanın penceresinden uzatan ve bu beklenmedik karşılaşmaya oldukça şaşıran Bay Golyadkin'in yüzünü görmüştü ve arabadan mümkün olduğunca sarkıp kahramanımızın saklanmaya çalıştığı köşeye büyük bir merak ve ilgiyle baktı. Drojkadaki beyefendi, Bay Golyadkin'in masa şefi yardımcısı olduğu dairenin bölüm şefi Andrey Filippoviç'ti. Bay Golyadkin, Andrey Filippoviç'in onu tanıdığını, büyük bir dikkatle ona baktığını ve saklanmasının olanaksız olduğunu anlayınca kulaklarına kadar kızardı. "Selam versem mi, vermesem mi? Sesimi çıkartsam mı, sussam mı? Tanıdığımı belli etsem mi, etmesem mi? – kahramanımız tarif edilemez bir sıkıntıyla aklından bunları geçirdi, – yoksa üstüme alınmayıp, bana çok benzeyen başka birisiymişim gibi mi davransam? Ben değilim, ben değilim efendim! – Bay Golyadkin gözlerini Andrey Filippoviç'e dikip, selam vermek için şapkasını çıkardı, – iyiyim, bir şeyim yok – zorlukla mırıldandı, – ben değilim, bu kesinlikle ben değilim Andrey Filippoviç, kesinlikle değilim, işte o kadar." Araba kısa sürede kupa arabasını geçti ve bölüm şefinin bakışlarının büyülü etkisi dağıldı. Ama Bay Golyadkin'in yüzünün kızarıklığı geçmemişti, gülümsüyor, kendi kendine bir şeyler mırıldanıyordu... "Ses çıkarmayarak aptallık ettim, – diye düşündü sonunda, – cesaretimi toplayıp, kibarlığı elden bırakmadan şöyle demeliydim: Böyleyken böyle Andrey Filippoviç, bu akşamki yemeğe ben de davetliyim!" Konuşurken ne kadar afalladığını hatırlayan kahramanımız kor gibi kızardı, kaşlarını çattı, tüm düşmanlarını yakıp küle çevirecek korkunç bakışlarını kupa arabasının ön köşesine dikti. Aniden aklına bir şey geldi ve arabacının koluna bağlı ipi çekti, kupa arabasını durdurdu ve arabacıya Liteyni Caddesi'ne geri dönmesini emretti. Bay Golyadkin'in, muhtemelen tekrar sakinleşebilmesi için, doktoru Krestyan İvanoviç'e çok ilginç bir şey söylemesi gerekiyordu. Krestyan İvanoviç'le henüz yeni tanışmış olmasına ve sadece bir kere, geçen hafta bir şey danışmak için gitmiş olmasına rağmen doktorlara, hani nasıl denir, papaz gözüyle bakıldığı için – bir doktordan bir şey gizlemek aptallık olurdu, onlar da hastasını tanımalıydı – hastasını dinlemek onun göreviydi. "Bu yaptığım doğru mu acaba, – kahramanımız, kupa arabasının durmasını emrettiği Liteyni Caddesi'ndeki beş katlı bir binanın önünde arabadan inerken düşünmeye devam ediyordu, – Doğru mu yapıyorum? Acaba hata mı ediyorum? Uygun olur mu acaba? Nasıl olur ki, – diye aklından geçirerek ve yabancı bir evin merdivenlerinden çıkarken duyduğu çarpıntıya engel olmaya çalışarak nefes nefese merdivenleri tırmandı. – Ne olacak ki? Kendi sorunumu danışmaya gidiyorum ve bunda ayıplanacak bir şey yok... Bunu saklamak aptallık olur. Yine de bir şeyim yokmuş, geçerken uğramış gibi davransam iyi olur... Bunun normal olduğunu anlayacaktır."</p>

  <p class="normal">Bay Golyadkin kafasından bunları geçirerek ikinci kata çıktı, beş numaralı dairenin kapısının önünde durdu, kapının üzerindeki güzel, bakır plakada şu yazı vardı:</p>

  <p class="indentmetinitalik">Krestyan İvanoviç Rutenşpits</p>

  <p class="indentmetinitalik">Tıp doktoru ve cerrah</p>

  <p class="normal">Kahramanımız aceleyle duruşunu düzeltti, rahat ve kibar bir tavır takınarak zilin kordonunu çekmeye hazırlandı. Daha kordona dokunmadan, ziyaretini mutlaka o gün yapmasa da olacağını aklından geçirdi ve ertesi gün gelmesinin daha uygun olacağına karar verdi. Ama Bay Golyadkin merdivenden ayak sesleri geldiğini duyunca fikrini yeniden değiştirdi ve kararlı bir biçimde zilin kordonuna asıldı.</p>
</body>
</html>
