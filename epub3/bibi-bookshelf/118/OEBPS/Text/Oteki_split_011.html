<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">IX. Bölüm</h1>

  <p class="normal">Anlaşılan her şey, hatta doğa bile Bay Golyadkin'e karşı silahını çekmişti; ama o yine de yıkılmamış ve teslim olmamıştı; teslim olmadığını hissediyordu. Savaşmaya hazırdı. Bay Golyadkin'in ilk şaşkınlığı üzerinden attıktan sonra ellerini büyük bir heyecan ve enerjiyle ovuşturması mücadeleyi bırakmayacağının bir işaretiydi. Ama tehlike burnunun dibindeydi, açıkça ortadaydı; Bay Golyadkin bunu hissediyordu; bununla, bu tehlikeyle nasıl başa çıkacaktı? Cevaplanması gereken soru buydu. Hatta bir an için Bay Golyadkin'in kafasından "Acaba vazgeçip, öylesine bıraksam mı? Ne olacak ki? Önemli bir şey değil zaten," düşünceleri geçti. "Sanki böyle bir şey yaşanmamış gibi davranırım, – diye düşündü – bu olaya hiç değinmem; ben değildim der geçerim; o da unutur, belki geri çekilir; o namussuz unutmaz, bir an için geri çekilse bile dönüp dolaşıp yine hatırlatır. Kesin böyle olur! O zaman ben de alttan alırım. Hem bunun tehlikesi nerede? Nasıl bir tehlikesi olabilir? Bir tehlike olduğunu kim iddia edebilir? Önemsiz bir mesele! Sıradan bir olay!.." Bay Golyadkin burada duraksadı. Sözcükler dilinin ucunda kaldı; hatta böyle düşündüğü için kendine küfretti; bu düşünceleri yüzünden kendini alçaklıkla, korkaklıkla suçladı; ama yine de bu mesele konusunda bir ilerleme sağlayamadı. Ne yapacağına o an karar vermesi gerektiğini hissetti; bu konuda ne yapması gerektiğini söyleyecek kişiye her istediğini verebileceğini de hissetti. Ama ne yapması gerektiğini nasıl bulabilirdi? Üstelik bunu düşünecek vakti de yoktu. Vakit kaybetmemek için bir araba tuttu ve eve doğru yola koyuldu. "Ee? Şimdi kendini nasıl hissediyorsun? – diye kendi kendine düşündü. – Şimdi kendini nasıl hissedeceksin? Ne yapacaksın? Alçak, namussuz herif, şimdi ne yapacaksın? Bu belaya kendin bulaştın, şimdi de ağlayıp, sızlanıyor musun!" Bay Golyadkin yıkık dökük arabasının içinde sallana sallana giderken kendisiyle böyle dalga geçiyordu. Bay Golyadkin kendisiyle dalga geçmekten ve yaralarını deşmekten o an için büyük bir haz, hatta şehevi bir haz duyuyordu. "Şimdi bir sihirbaz ya da böyle şeylerle ilgilenen bir aziz gelse – diye düşündü – ve şöyle dese: Ey Golyadkin, sağ elinin bir parmağını ver, – ben de karşılığında sana bir şey vereyim; diğer Bay Golyadkin'i ortadan kaldırıp seni mutlu edeyim, ama parmağın karşılığında, – parmağımı verirdim, kesinlikle verirdim, gözümü bile kırpmadan verirdim. Şeytan götürsün hepsini! – 9. dereceden memur sonunda çaresizce bağırdı, – ama bütün bunların nedeni ne? Belki de hepsinin olması gerekiyordu; kesinlikle olması gerekiyordu, özellikle olması gerekiyordu, başka türlü olamazdı! İlk başta her şey iyiydi, herkes mutlu ve memnundu; her şey illa tersine dönecek, başka türlü olamazdı zaten! Artık konuşarak bir yere varamazsın, harekete geçmek zorundasın."</p>

  <p class="normal">Neredeyse bir karara varmış olan Bay Golyadkin eve gelir gelmez piposuna sarıldı, tüm gücüyle içine çekerek dumanını sağa sola üflemeye ve odanın içinde büyük bir heyecanla, bir ileri bir geri dolaşmaya başladı. Bu arada Petruşka sofrayı hazırlamaya başlamıştı. Sonunda Bay Golyadkin kesin kararını verdi, aniden piposunu bir kenara attı, paltosunu üzerine geçirdi, yemeği dışarıda yiyeceğini söyledi ve koşarak çıktı. Petruşka onu merdivenlerde yakaladı ve unuttuğu şapkayı nefes nefese uzattı. Bay Golyadkin şapkayı aldı, Petruşka'nın gözünde temize çıkmayı, olağandışı bir şeyler – yani şapkasını almayı unutturacak kadar olağandışı bir şeyler – olduğunu düşünmemesini istiyordu, ama Petruşka yüzüne bile bakmadan döndü gitti ve Bay Golyadkin de hiçbir açıklama yapmaya gerek duymadan şapkasını taktı, baştan ayağa ürpermesine rağmen, her şeyin iyi olacağını ve meselenin bir şekilde çözüleceğini kendi kendine tekrarlayarak merdivenlerden koşar adım indi, bir araba tuttu ve hızla Andrey Filippoviç'e gitti. "Yarını beklesem daha mı iyi olur acaba? – Bay Golyadkin, Andrey Filippoviç'in kapı zilinin kordonuna uzanırken böyle düşünüyordu, – hem ona ne söyleyeceğim? Söyleyecek öyle önemli bir şey yok. Üstünde durulmaya değmeyecek bir mesele, evet gerçekten de üstünde durulmaya değmeyecek, önemsiz bir mesele, yani önemsiz sayılabilecek bir mesele... aslında sıradan bir olay..." Bay Golyadkin zilin kordonunu aniden çekti; zil çalmaya başladı ve içeriden ayak sesleri geldi... Bay Golyadkin aceleciliği ve cüreti yüzünden kendi kendine küfretti. Bay Golyadkin'in aklına bu mesele yüzünden son yaşadığı ve unutmakta zorlandığı sorunlar, Andrey Filippoviç'le arasındaki fikir ayrılığı geldi. Ama artık çok geçti: Kapı açılmıştı. Bay Golyadkin'in şansına Andrey Filippoviç'in henüz işten dönmediği ve akşam yemeğini dışarıda yiyeceği söylendi. "Nerede yiyeceğini biliyorum: İzmailovski Köprüsü'nün yakınında bir yerde yiyecek," – diye düşündü kahramanımız ve son derece rahatladı. Uşağın beyefendi gelince ne diyeceği sorusuna önemli bir şey olmadığını, sonra tekrar uğrayacağını söyleyerek yanıt verdi. Hatta gözle görülür bir neşeyle, koşar adım merdivenlerden indi. Caddeye indikten sonra parasını ödeyip arabacıyı göndermeye karar verdi. Arabacı ek ücret isteyince, – uzun süre beklemişti ve ona acımıyorsa bile en azından atına acımalıydı, – beş kapik daha verdi, hatta bunu seve seve yaptı; sonra yürümeye başladı.</p>

  <p class="normal">"Bu mesele gerçekten de – diye düşündü Bay Golyadkin – bir kenara atılacak mesele değil; yine de bu mesele hakkında şöyle bir düşünüp, aklıselimle karar verecek olursam, bence böyle çaba harcamamın hiçbir anlamı yok. İnsanlara neden bu kadar çaba harcadığımı anlatsam mı acaba? Neden koşturayım, mücadele edeyim, acı çekeyim, kendimi paralayayım ki? Birincisi olan oldu, bunu değiştirme şansı yok... hem de hiç yok! Şöyle düşünelim: Birisi ortaya çıkıyor, – referansları güçlü, iyi huylu, yetenekli olduğu söylenen ama fakir ve geçmişte çok sıkıntı çekmiş, – başına türlü türlü bela gelmiş, – bir memur – olabilir, fakirlik suç değil ya; sırf böyle biri olduğu için bile bu işi büyütmemeliyim. Hem bunda ne gariplik olabilir? Geldi bir kere, bir oyunun içine düştü, doğa adama öyle bir oyun oynadı ki kendisine aynı suyun damlalarıymış gibi tıpatıp benzeyen başka bir adamın yanına düştü: Sırf birine benziyor diye adamı bu işe kabul etmeyecekler miydi?! Kaderi buysa, kaderi böyle yazılmışsa, tek suçlu kör talihse, – adama bir paçavra gibi davranmaya, onu işe almayı reddetmeye kimin, ne hakkı var... hangi yasaya sığar bu? Zaten fakir, kimi kimsesi olmayan, yılgın bir adamcağız; insanın içi acıyor, merhamet duygusu kabarıyor! Evet! Sefahatine düşkün amirler de keşke benim gibi düşünse! Ne kadar da aptalım! On kişiye yetecek aptallık var bende! Hayır, tabii ki onlar da iyi davrandılar ve zavallı, talihsiz adamcağıza böyle davrandıkları için teşekkürü hak ediyorlar... Bir an için ikiz olduğumuzu, ikiz çocuklar gibi aynı ana babadan doğduğumuzu varsayalım – şimdiki durumumuz aynı böyle! Ne var bunda? Ne olacak, hiçbir şey! Bütün memurlar buna alışabilir... Ve bizim bölüme giren herhangi bir yabancı bu durumda hiçbir yakışıksız bir şey ve hakaret bulamaz. Hatta bu durumda dokunaklı bir yan da var; şöyle düşünülebilir örneğin: Yüce Tanrı birbirinin aynısı iki kişi yaratmış ve Tanrı'nın bu hikmetini gören yetkililer de bu ikizleri koruyorlar. Ama tabii ki, – Bay Golyadkin derin bir nefes alıp sesini alçaltarak devam etti, – keşke... keşke ne böyle dokunaklı bir durum ne de böyle bir benzerlik olsaydı... Lanet olsun! Ne gerek vardı? Böyle bir durumun böyle çabuk ortaya çıkmasına ne gerek vardı?! Yüce Tanrım! İşe şeytan karıştı! Ayrıca öyle bir karakteri var ki, oyuncu, kötü, – öyle namussuz, öyle oynak, yaltakçı, dalkavuk bir adam ki, tam bir Golyadkin! Benim soyadımı da kirletecek namussuz. Onu izlemem ve ilgilenmem gerekecek! Çok kötü bir ceza! Neden böyle bir şey yapayım? Hiç gerek yok! Namussuzun teki, – o namussuzsa, dengelemek için diğerinin dürüst olması gerekiyor. O namussuz olsun, ben dürüst olurum, – bu Golyadkin namussuz, onu dikkate almayın ve diğeriyle karıştırmayın derler; diğeri dürüst, namuslu, kibar, iyi huylu, işini düzgün yapıyor ve terfii hak ediyor derler; Böyle olur! İyi de olur... olur da... ama ya... ya bizi karıştırırlarsa! Herkes ondan yana olur! Tanrım, yardım et!.. Hemen yerime geçer namussuz, – bu adam böyle davranılmayı hak ediyor mu etmiyor mu diye düşünmeden paçavra gibi çiğner beni. Yüce Tanrım, sen bana acı! Nereden geldi bu bela!.."</p>

  <p class="normal">Bay Golyadkin, böyle düşünüp sızlanarak, nereye gittiğine dikkat etmeden ilerliyordu. Nevski Caddesi'ne kadar gelmişti ve ancak yoldan geçen birisine, gözlerinde şimşekler çaktıracak kadar sert bir şekilde çarpınca kendine gelebildi. Bay Golyadkin kafasını kaldırmadan, mırıldanarak özür diledi ve ancak pek de hoş olmayan şeyler söyleyen yabancı belli bir mesafe gittikten sonra kafasını kaldırdı ve nerede olduğuna, buraya nasıl geldiğine baktı. Etrafına bakan ve Olsufiy İvanoviç'in evindeki akşam yemeğine gitmeden önce oturup beklediği lokantanın yakınlarında olduğunu fark eden kahramanımız midesinin kazındığını hissetti, akşam yemeği yemediğini, yemek için de hiçbir yere davetli olmadığını hatırladı ve değerli vaktini kaybetmemek için elinden geldiğince hızlı bir biçimde merdivenleri tırmandı. Çok pahalı bir lokantaydı ama bu durum bu seferlik Bay Golyadkin'i durdurmadı; böyle ufak ayrıntıları düşünecek zamanı yoktu. İyi aydınlatılmış odadaki, üzerinde zengin, kibar müşterilerin beğeneceği tarzda her çeşit yiyecekten bol bol bulunan masanın önünde bir kalabalık toplanmıştı. Masadaki garson bardakları doldurmaya, servis yapmaya, para almaya ve üstünü vermeye zar zor yetişiyordu. Bay Golyadkin sırasını bekledi ve sıra ona gelince kibarca elini uzatıp bir poğaça aldı. Köşeye çekilip, sırtını kalabalığa dönüp iştahla poğaçasını yedikten sonra masanın başına döndü, tabağını koydu, fiyatına daha önceden baktığı için cebinden gümüş bir on kapik çıkarıp masaya bıraktı ve "işte bir poğaçanın parası" der gibi garsona baktı.</p>

  <p class="normal">— Borcunuz bir ruble on kapik, – dedi garson dişlerinin arasından.</p>

  <p class="normal">Bay Golyadkin çok şaşırmıştı.</p>

  <p class="normal">— Bana mı söylüyorsunuz?.. Ben... ben sadece bir poğaça aldım.</p>

  <p class="normal">— On bir tane aldınız, – garson büyük bir güvenle karşı çıktı.</p>

  <p class="normal">— Siz... sanırım... sanırım siz yanılıyorsunuz... Ben gerçekten, sanırım, bir poğaça aldım.</p>

  <p class="normal">— Ben saydım, on bir tane aldınız. Aldınız mı parasını ödemeniz gerekir; biz burada bedavaya bir şey vermiyoruz.</p>

  <p class="normal">Bay Golyadkin çok şaşırmıştı. "Nedir bu, bir tür sihir mi, ne yapmam gerekiyor?" diye düşündü. Bu arada garson Bay Golyadkin'in aklını toplamasını bekliyordu; Bay Golyadkin'in çevresine insanlar toplanmaya başlamıştı; Bay Golyadkin parayı bir an önce ödeyip daha fazla dikkat çekmemek için elini cebine sokmuş gümüş rubleyi çıkarmıştı bile. "On birse on bir – diye düşündü, ıstakoz gibi kızarmıştı, – insan on bir tane poğaça yiyemez mi? Acıktıysa yer tabii; bırakın yesin, sağlığına dikkat etsin; bunda şaşılacak, gülünecek ne var..." Aniden sanki bir şey Bay Golyadkin'i dürttü; kafasını kaldırdı ve – bu bilmeceyi, tüm sihri hemen çözdü; tüm sıkıntılarından bir anda kurtuldu... Kahramanımızın o ana kadar ayna olduğunu düşündüğü, yandaki salona açılan kapıda, garsonun tam arkasında ve yüzü Bay Golyadkin'e dönük bir biçimde bir adam duruyordu, – o duruyordu, İkinci Bay Golyadkin duruyordu, – Bay Golyadkin değil, öykümüzün kahramanı değil, İkinci Bay Golyadkin, diğer Bay Golyadkin duruyordu. Görünüşe bakılırsa, diğer Bay Golyadkin'in keyfi yerindeydi. Bay Golyadkin'e gülümsedi, başıyla selam verdi, göz kırptı, birkaç küçük adım attı ve öyle bir baktı ki – sanki yandaki odada gözden kaybolacak ve sonra belki de çıkıp gidecekti... ve peşinden gitme çabaları hiçbir sonuç vermeyecekti. Elinde aldığı on poğaçanın sonuncusu duruyordu ve Bay Golyadkin'in gözlerinin içine bakarak onu da ağzına attı, zevkle dudaklarını yaladı. "Namussuz herif, burada da benmiş gibi davrandı! – Bay Golyadkin utançtan kıpkırmızı kesilmişti, – Etraftaki insanlardan da utanmıyor! Gören oldu mu acaba? Kimse fark etmişe benzemiyor..." Bay Golyadkin istemeye istemeye bir rubleyi uzattı ve garsonun yüzündeki, kazandığı zaferi ve rahatça sergilediği kudreti gösteren küstah gülümsemeyi fark etmeden hızla kalabalığın arasından sıyrıldı ve arkasına bile bakmadan oradan ayrıldı. "Kimsenin itibarına zarar gelmeden bittiği için şükretmeliyim! – diye düşündü Bay Golyadkin. – Her şey iyi bittiği için hem o soyguncuya hem de kaderime şükretmeliyim. Sadece garson küstahlık etti. O da aslında kendi açısından haklı! Bir ruble on kapik alması gerekiyordu, bu yüzden kendi açısından doğru olanı yaptı. Bedavaya bir şey vermiyorlarmış! Ama serseri herif en azından biraz daha kibar olabilirdi!.."</p>

  <p class="normal">Bay Golyadkin merdivenlerden kapıya inerken bunları söylüyordu. Ama yine de son basamağa gelince mıhlanmış gibi kaldı ve gururunun çiğnenmesi nedeniyle tutulduğu sinir nöbeti yüzünden o kadar kızardı ki gözünden yaş geldi. Bu halde yarım dakika kaldıktan sonra aniden kararlı bir adım attı, merdivenlerden kaldırıma atladı, sağına soluna bakmadan, soluk soluğa kalmış olmasına rağmen, yorgunluğunu hissetmeden eve, Şestilavoçnoy Sokağı'na koştu. Eve gidince her zamanki alışkanlığını bir kenara bırakıp kaputunu çıkarmadan, piposunu bile yakmadan hemen sedire oturdu, mürekkep hokkasını önüne çekti, kalemini aldı, bir mektup kâğıdı aldı ve heyecandan titreyen eliyle şu notu yazdı:</p>

  <p class="normal">"Sayın beyefendi Yakov Petroviç!</p>

  <p class="normal">Sizin tavırlarınız ve bu yüzden içine düştüğüm durum beni buna zorlamasaydı, sayın beyefendi, elime kalemi almazdım. Sadece tek bir neden size bu açıklamayı yapmamı zorunlu kıldı ve her şeyden önce, sayın beyefendi, bu mektubu bir hakaret olarak değil, çeşitli olaylar neticesinde aramızda oluşan bağın kaçınılmaz sonucu olarak görmenizi rica ediyorum."</p>

  <p class="normal">"Fena olmadı galiba, düzgün, kibar, ama aynı zamanda güçlü ve sert... Gücendirecek bir şey yok. Bu kadarına da hakkım var herhalde," – Bay Golyadkin yazdıklarını tekrar okurken aklından bunlar geçiyordu.</p>

  <p class="normal">"Şu anda aramızda yaşanan yanlış anlaşılmanın tohumları sayın beyefendi, adlarını anmayı bile gereksiz gördüğüm düşmanlarımın bana karşı kaba ve yakışıksız davranışlar sergilediği fırtınalı gecede, sizin hiç beklenmedik ve garip bir şekilde ortaya çıkmanızla atıldı. Bununla birlikte sayın beyefendi, tavırlarınızda ısrar etmeniz ve benim çevreme, günlük yaşamdaki ilişkilerime zorla girmek istemeniz terbiye ve en basit toplum kurallarına sığmaz. Sırf amirlerinizin – hak etmediğiniz halde – gözüne girmek için benim raporumu ve dürüst ismimi çalmanızdan bahsetmeye gerek yok sanırım sayın beyefendi. Bu konu hakkında gerekli açıklamayı yapmaktan maksatlı bir biçimde ve hakaret eder gibi kaçmanızdan bahsetmeye de gerek görmüyorum. Son olarak ve aklımdaki her şeyi aktarmış olmak için şunu da söyleyeyim, lokantadaki şu garip, hatta anlaşılmaz davranışınıza da değinmeyeceğim. Boş yere bir gümüş ruble harcadığıma üzüldüğüm için değil, ama benim yakın çevremden olmasalar da iyi yetişmiş insanların önünde onuruma leke düşürmek için yaptığınız kasıtlı hareket aklıma geldikçe sayın beyefendi, öfkelendiğimi söylemeden geçemeyeceğim..."</p>

  <p class="normal">"Fazla mı ileri gidiyorum acaba? – diye düşündü Bay Golyadkin. – Dozunu kaçırmış olmayayım, hakarete kaçmayayım, – örneğin şu iyi yetişmiş insanlar iması?.. Ne önemi var, boş ver! Ne kadar sert bir karakterim olduğunu anlasın. Yine de mektubun sonunu biraz yumuşatabilirim, biraz gururunu okşayıp iyi şeyler yazarım. Bakacağız artık."</p>

  <p class="normal">"Yüreğinizdeki asil duyguların ve dürüst, açıkyürekli kişiliğinizin bütün hataları düzeltme ve her şeyi eski haline döndürme konusunda size yol göstereceğinden emin olmasaydım sayın beyefendi, bu mektupla sizi rahatsız etmezdim.</p>

  <p class="normal">Mektubumu şahsınıza karşı bir hakaret olarak değerlendirmeyeceğinizi ve aynı zamanda bu konu hakkındaki düşüncelerinizi bir an önce mektuba dökmeyi reddetmeyeceğinizi ve bu mektubu da benim mektubumu getiren kimseyle göndereceğinizi tüm kalbimle ümit etme cüretini gösteriyorum.</p>

  <p class="normal">Mektubunuzu beklemek benim için bir onurdur sayın beyefendi.</p>

  <p class="sagnormal">Saygılarımla,<br class="chapter"/>
  Y. Golyadkin."</p>

  <p class="normal">"Neyse, fena olmadı. Yapılabilecek her şey yapıldı; sıra mektuplaşmaya geldi. Ama kimin suçu bu? Onun suçu: İnsanı yazılı bir belge hazırlamak zorunda bırakıyor. Ben de hakkımı kullanıyorum..."</p>

  <p class="normal">Bay Golyadkin mektubu son bir defa daha okuduktan sonra katladı, mühürledi ve Petruşka'yı çağırdı. Petruşka her zamanki gibi uykulu gözlerle ve bir şeye oldukça kızmış bir halde geldi.</p>

  <p class="normal">— Oğlum bu mektubu al... anladın mı?</p>

  <p class="normal">Petruşka karşılık vermedi.</p>

  <p class="normal">— Mektubu al ve bizim daireye götür, orada nöbetçi kâtip Vahrameyev'i bul. Bugün Vahrameyev nöbetçi. Dediklerimi anladın mı?</p>

  <p class="normal">— Anladım.</p>

  <p class="normal">— Anladımmış! Anladım efendim bile diyemiyorsun. Memur Vahrameyev'i sor ve ona efendinin selamı olduğunu ve ondan bizim bölümün adres defterine bakmasını – 9. dereceden memur Golyadkin'in nerede oturduğunu söylemesini, – rica ettiğimi söyle.</p>

  <p class="normal">Petruşka karşılık vermedi ama Bay Golyadkin'e bir şeye gülümsemiş gibi geldi.</p>

  <p class="normal">— Adresi soracaksın ve yeni gelen memur Golyadkin'in nerede oturduğunu öğreneceksin anladın mı Pyotr?</p>

  <p class="normal">— Evet.</p>

  <p class="normal">— Adresi soracaksın ve bu mektubu o adrese götüreceksin; anladın mı?</p>

  <p class="normal">— Anladım.</p>

  <p class="normal">— Eğer orada... mektubu götüreceğin yerde, – mektubu vereceğin bey, yani Golyadkin... Ne gülüyorsun aptal herif?</p>

  <p class="normal">— Niye güleyim ki? Bana ne! Hiçbir şey yapmıyordum efendim. Gülmek bizim gibilere göre değil...</p>

  <p class="normal">— Peki, tamam... eğer o bey "Efendin nasıl, neler yapıyor" diye sorarsa... efendin... neyse, herhangi bir şey sorarsa, – dilini tut ve sadece "Beyefendi çok iyi ve sizden yazılı bir cevap bekliyor" de. Anladın mı?</p>

  <p class="normal">— Anladım efendim.</p>

  <p class="normal">— Efendim dersin, iyi dersin, sağlığı yerinde ve bir yere gitmek için hazırlanıyor dersin, ve sizden de dersin, mektubuna bir cevap yazmanızı bekliyor. Anladın mı?</p>

  <p class="normal">— Anladım.</p>

  <p class="normal">— Hadi, git o zaman.</p>

  <p class="normal">"Bu kalın kafalıyla uğraşmak da ayrı bir dert! Kendi kendine gülüyor ve bu konuda yapacak hiçbir şey yok. Neden gülüyor ki? Bu talihsizliğe kadar bir sürü şey yaşadım, başıma bir sürü talihsizlik geldi. Yine de belki bu işin sonu hayırlı biter... Bu namussuz bir yerlere takılır, iki saatten önce gelmez. Bir yere göndermeye gelmiyor. Ne büyük talihsizlik!.. Nedir bu başıma gelen!"</p>

  <p class="normal">Başına büyük bir talihsizlik geldiğini hisseden kahramanımız iki saat hiçbir şey yapmadan Petruşka'yı beklemeye karar verdi. Bir saat boyunca odanın içinde dolaştı, piposunu içti, sonra piposunu bir kenara atıp kitap okudu, sonra biraz sedirde uzandı, sonra yeniden piposunu aldı, sonra yeniden odanın içinde dolaşmaya başladı. Bir şeyler düşünmek istedi, ama aklını belli bir konuya veremedi. Sonunda hiçbir şey yapmadan durmanın verdiği sıkıntı dayanılmaz boyutlara ulaştı ve Bay Golyadkin bir adım atmaya karar verdi. "Petruşka bir saatten önce gelmez, – diye düşündü, – anahtarı kapıcıya bırakırım ve ben de bu arada... bu meseleyi soruştururum, kendi yöntemlerimle meseleyi soruştururum." Meseleyi soruşturmak için acele eden ve zaman kaybetmek istemeyen Bay Golyadkin şapkasını aldı, odadan çıktı, kapıyı kilitledi, kapıcıya uğradı, anahtarın yanında bir de on kapik verdi, – Bay Golyadkin garip bir biçimde oldukça cömertleşmişti, – ve adamı son gördüğü yere gitmek için çıktı. Bay Golyadkin önce yürüyerek İzmailovski Köprüsü'ne gitti. Oraya ulaşması yarım saatini almıştı. Yürümeye başlarken koyduğu hedefe ulaşınca, tanıdığı evlerden birinin avlusuna girdi ve 5. dereceden memur Berendeyev'in dairesinin pencerelerine baktı. Kırmızı perdeli üç pencere hariç hepsi karanlıktı. "Olsufiy İvanoviç'in bugün misafiri yok, – diye düşündü Bay Golyadkin, – hepsi bugün kendi evlerinde herhalde." Bir süre avluda oyalanan kahramanımız ne yapacağına karar vermeye çalıştı. Ama açıkçası bir karara varabilecek durumda değildi. Bay Golyadkin fikrini değiştirdi, elini şöyle bir sallayıp tekrar caddeye çıktı. "Hayır, buraya gelmemeliydim. Burada ne yapacaktım ki?.. Ben şimdi en iyisi... meseleyi kendim soruşturayım." Bu kararı veren Bay Golyadkin çalıştığı dairenin yolunu tuttu. Yolu oldukça uzundu, üstelik yollar felaket çamurlu ve geniş sulu kar yığınlarıyla kaplıydı. Ama o anda hiçbir zorluk kahramanımızı durdurabileceğe benzemiyordu. Sırılsıklam olmuş, çamura bulanmıştı ama, "hedefime ulaşayım da hiçbir şeyin önemi yok" diyordu. Ve Bay Golyadkin nihayet hedefine ulaşmıştı. Büyük resmi binanın karanlık kütlesi gözlerinin önünde simsiyah duruyordu. "Dur! – dedi kendi kendine, – Nereye geldim ve burada ne yapacağım? Diyelim nerede oturduğunu öğrendim; bu arada Petruşka eve dönmüş ve bana cevabı getirmiş olabilir. Sadece çok değerli zamanı kaybediyorum, burada zamanımı boşa harcıyorum. Neyse çok da önemli değil; bunların hepsi hâlâ telafi edilebilir. Yalnız, gelmişken gidip şu Vahrameyev'i görsem mi acaba? Boş ver! Sonra giderim... Eh! Gitmeye hiç gerek yok zaten. Tabii ki yok, hep şu karakterim yüzünden geldim buralara! Benimki de iş yani, gerekli olsun olmasın her şeyin peşinden koşuyorum... Hmm... Saat kaç oldu acaba? Dokuza gelmiş olmalı. Petruşka eve gitmiş ve beni bulamamış olabilir. Dışarı çıkmakla büyük aptallık ettim... Bravo bana, çok iyi bir iş becerdim!"</p>

  <p class="normal">Aptalca bir iş yaptığını açıkça kabul eden kahramanımız büyük bir hızla Şestilavoçnoy Sokağı'na döndü. O kadar çok koşmuştu ki yorgunluktan ölmüş, ayakta duramayacak hale gelmişti. Kapıcıdan Petruşka'nın hâlâ dönmediğini öğrendi. "Demek hâlâ dönmemiş! Böyle olacağı tahmin etmiştim zaten, – diye düşündü kahramanımız, – saat de dokuz olmuş. Namussuz herif! Kim bilir nerede içiyordur! Ulu Tanrım! Ne talihsiz bir gün!" Bay Golyadkin düşünceli ve sıkıntılı bir halde dairesinin kapısını açtı, mumu buldu, üzerindekileri çıkardı, piposunu yaktı ve tükenmiş, yorulmuş, bitkin bir halde sedire uzanıp Petruşka'yı beklemeye başladı. Mumun alevi duvarlarda titreşiyor, odaya loş bir ışık veriyordu... Bay Golyadkin etrafına bakına bakına, düşüne düşüne kendinden geçti ve sonunda yorgunluktan sızdı kaldı.</p>

  <p class="normal">Uyandığında saat oldukça ilerlemişti. Mum neredeyse tamamen bitip tütmeye başlamıştı ve sönmek üzereydi. Bay Golyadkin hemen doğruldu, ayağa kalktı ve her şeyi, kesinlikle her şeyi hatırladı. Diğer bölmeden Petruşka'nın gür horultusu geliyordu. Bay Golyadkin pencereye koştu – hiçbir yerde tek bir ışık bile yoktu. Vasistası açtı – her yer sessizdi, şehir ölü gibi uyuyordu. Saat iki ya da üç olmalıydı; yanılmamıştı: Diğer bölmedeki saat tüm gücünü toplayarak ikiyi vurdu. Bay Golyadkin diğer bölmeye koştu.</p>

  <p class="normal">Uzun uğraşlardan sonra Petruşka'yı uyandırmayı ve yatağında oturtmayı başardı. Tam bu anda mum tamamen söndü. Bay Golyadkin yeni bir mum bulup yakana kadar on dakika geçti. Bu arada Petruşka yeniden uyumuştu. "Alçak herif, namussuz herif! – Bay Golyadkin onu tekrar uyandırmaya çalışıyordu, – uyanıp kalkacak mısın, yoksa ben mi uyandırayım?" Bay Golyadkin yarım saatlik bir uğraştan sonra uşağını kaldırıp diğer bölmeye taşıyabildi. Kahramanımız Petruşka'nın, nasıl derler, kütük gibi sarhoş ve ayakta duramayacak halde olduğunu ancak burada fark edebildi.</p>

  <p class="normal">— Seni işe yaramaz herif! – diye bağırdı Bay Golyadkin. – Seni haydut! Ölümüm senin yüzünden olacak! Tanrım, kim bilir mektubu ne yaptı? Yüce Tanrım, mektubu... zaten o mektubu niye yazdım sanki? Ne gerek vardı! Gururumdan aptal gibi davranıp karalayıverdim! Gururum yüzünden bu işe bulaştım! Al sana gurur, aptal herif, al sana gurur!.. Sana gelince, Petruşka! Mektubumu ne yaptın, haydut? Kime verdin mektubu?..</p>

  <p class="normal">— Kimseye bir şey vermedim ve mektup falan da görmedim... işte o kadar!</p>

  <p class="normal">Bay Golyadkin ümitsizlikle ellerini ovuşturdu.</p>

  <p class="normal">— Bana bak Pyotr... dediklerimi iyice dinle...</p>

  <p class="normal">— Dinliyorum...</p>

  <p class="normal">— Nereye gittin? – cevap ver...</p>

  <p class="normal">— Nereye gittim... iyi insanların yanına gittim! Ne olacak!</p>

  <p class="normal">— Tanrım, sen bana sabır ver! İlk önce nereye gittin? Daireye gittin mi? Dinle Pyotr; sarhoş musun yoksa?</p>

  <p class="normal">— Ben mi? Ağzıma tek damla içki koyduysam şuradan kalkmak nasip olmasın – işte o kadar...</p>

  <p class="normal">— Hayır canım, sarhoş olman mesele değil... öylesine sordum; sarhoş olmanın bir sakıncası yok; beni ilgilendirmez Petruşka, beni ilgilendirmez... Belki her şeyi bu yüzden unutmuşsundur ama hatırlarsın elbet. Vahrameyev'e, memura gidip gitmediğini hatırlamaya çalış, – gittin mi gitmedin mi?</p>

  <p class="normal">— Gitmedim hem öyle bir memur da yok. Şuradan kalkmak...</p>

  <p class="normal">— Hayır Pyotr, hayır! Kızmadım. Görüyorsun, hiç kızgın değilim... Hem ne var bunda! Hava soğuk, nemli, insan birkaç kadeh içebilir, önemli değil... Hiç kızmadım. Bugün ben de birkaç kadeh içtim oğlum... biraz düşün ve hatırlamaya çalış oğlum: Memur Vahrameyev'e gittin mi?</p>

  <p class="normal">— Neyse, o zaman, madem böyle diyorsun, işin doğrusu gittim, şuradan kalkmak...</p>

  <p class="normal">— Tamam Petruşa, gitmen iyi olmuş. Görüyorsun kızmıyorum... neyse, – kahramanımız daha sevecen bir biçimde, uşağının omzunu sıvazlıyor, ona gülümsüyordu, – biraz içmişsin namussuz... on kapiklik mi içtin? Seni düzenbaz! Ama hiç önemli değil; görüyorsun kızmıyorum... hiç kızgın değilim oğlum, hiç...</p>

  <p class="normal">— Hayır, ben düzenbaz değilim... sadece iyi insanların yanına gittim, ama düzenbaz değilim, hiçbir zaman da olmadım.</p>

  <p class="normal">— Tabii ki değilsin Petruşa; beni iyi dinle Pyotr: Seni azarlamak için düzenbaz demedim. Şaka olsun diye, iyi anlamda söyledim. Bazen Petruşka, birine karşı düzenbaz, seni küçük sahtekâr gibi ifadeler kullanmak iltifat yerine geçer ve onun cin gibi kurnaz olduğu ve kimsenin onu kandıramayacağı anlamına gelir. Bazı insanlar bundan hoşlanır... neyse, önemli bir şey değil! Şimdi bana hiçbir şeyi saklamadan, bir dostunla konuşur gibi açıkça söyle Petruşa... Memur Vahrameyev'e gittin mi, sana adresi verdi mi?</p>

  <p class="normal">— Adresi verdi, hatta adresi de verdi. Çok iyi bir memur! Senin beyin dedi, iyi bir insan dedi, çok iyi bir insan; ona dedi, selam söyle dedi, teşekkür et dedi, onu sevdiğimi dedi, ve saydığımı söyle dedi! Senin beyin dedi, iyi bir insan olduğu için dedi, sen de iyi bir insansın Petruşa dedi, – işte böyle dedi...</p>

  <p class="normal">— Tanrım, ben seninle ne yapacağım! Adres, peki ya adresi aldın mı Yahuda? – Bay Golyadkin son sözcüğü fısıltıya yakın bir sesle söylemişti.</p>

  <p class="normal">— Adres... adresi de verdi.</p>

  <p class="normal">— Verdi mi? Peki bu Golyadkin, 9. dereceden memur Golyadkin nerede oturuyormuş?</p>

  <p class="normal">— Golyadkin'i dedi, Şestilavoçnoy Sokağı'nda bulabilirsin. Şestilavoçnoy Sokağı'na gir dedi, sağ taraftaki merdivenlerden dördüncü kata çık dedi. Golyadkin'i orada bulabilirsin dedi...</p>

  <p class="normal">— Şarlatan herif! – sabrı tükenen kahramanımız sonunda bağırdı. – Haydut! Bu benim, benden bahsediyorsun, başka bir Golyadkin daha var, ben diğer Golyadkin'i soruyorum, şarlatan!</p>

  <p class="normal">— Madem öyle istiyorsunuz! Bundan bana ne! Siz öyle diyorsanız! Ama benim söyleyeceğim...</p>

  <p class="normal">— Peki ya mektup, mektuba ne oldu?..</p>

  <p class="normal">— Hangi mektup? Mektup yoktu, ben mektup falan görmedim.</p>

  <p class="normal">— Mektubu ne yaptın, deyyus?</p>

  <p class="normal">— Mektubu verdim. Selam söyle dedi, teşekkür etti; senin bey iyidir dedi; beyine benden selam söyle dedi...</p>

  <p class="normal">— Bunu kim söyledi? Golyadkin mi söyledi?</p>

  <p class="normal">Petruşka hiçbir şey söylemedi ve efendisinin gözlerinin içine baktı, tüm ağzını yayarak sırıttı.</p>

  <p class="normal">— Beni iyi dinle haydut! – öfkeden nefesi kesilen, kendini kaybeden Bay Golyadkin söze başladı, – nedir senden çektiğim! Söyle, nedir senden bu çektiğim! Beni mahvettin hain herif! Öldürdün beni, Yahuda!</p>

  <p class="normal">— Nasıl isterseniz öyle olsun! Bana ne! – Petruşka kendi bölmesine giderken son derece kararlı bir ses tonuyla konuşmuştu.</p>

  <p class="normal">— Gel buraya, gel buraya haydut!..</p>

  <p class="normal">— Artık sizin yanınıza gelmeyeceğim ve buradan kesinlikle ayrılıyorum. Bana ne! İyi insanların yanına gideceğim... İyi insanlar dürüst yaşar, iyi insanlar hilesiz yaşar ve hiçbir zaman benzerleri olmaz...</p>

  <p class="normal">Bay Golyadkin'in elleri, ayakları buz kesti ve nefesi kesilecek gibi oldu.</p>

  <p class="normal">— Evet beyim, – Petruşka devam etti, – benzerleri olmaz, Tanrı dürüst insanların yanındadır...</p>

  <p class="normal">— Sarhoşsun sen, namussuz herif! Git yat artık haydut! Esas yarın görüşeceğiz seninle – Bay Golyadkin'in sesi zorlukla duyuluyordu. Petruşka da hâlâ bir şeyler mırıldanıyordu; kendini yatağa bırakınca yatağın gıcırtısı duyuldu, uzun uzun esnedi, gerindi ve sonunda horlamaya başladı ve deyim yerindeyse, günahsız bir masum gibi uyudu. Bay Golyadkin ne ölüye ne diriye benzer bir haldeydi. Petruşka'nın tavrı, özellikle sarhoş bir adam tarafından söylendikleri düşünülecek olursa, kızmayı gerektirmeyecek kadar garip, hatta ilgisiz imaları ve ayrıca meselenin dönüştüğü kötü durum, – bütün bunlar Golyadkin'i derinden sarsmıştı. "Beni ne dürttü de gecenin bir yarısı onu böyle azarladım, – kahramanımızın tüm vücudu acı bir hisle titriyordu. – hangi şeytana uyup sarhoş bir adamla uğraştım! Sarhoş bir adamdan ne gibi bir beklentim olabilirdi ki! Söylediklerinin hepsi yalan. Neyi ima ediyordu acaba haydut? Yüce Tanrım! O mektubu niye yazdım ki, kendi kendime kurşun sıktım; intihar ettim! Çenemi tutamıyorum! Saçmalamadan duramıyorum! Ne olacak şimdi! Mahvolacaksın, bir paçavra haline geleceksin, hâlâ onurun için endişeleniyorsun, onurum kırıldı diyorsun, bakalım şimdi onurunu nasıl kurtaracaksın! Kendi kendimi öldürdüm ben!"</p>

  <p class="normal">Sedirin üzerine oturmuş, korkudan yerinden bile kıpırdayamayan Bay Golyadkin bunları söylüyordu. Gözleri birdenbire son derece ilgisini çeken bir şeye takıldı. Elini korkuyla – dikkatini çeken şeyin bir hayal ya da göz yanılgısı olmadığından emin değildi, – umutla, çekine çekine ve tarif edilemez bir merakla uzattı. Hayır, göz yanılgısı değildi! Hayal değildi! Bir mektup, gerçek bir mektup, kesinlikle bir mektuptu ve ona gönderilmişti... Bay Golyadkin mektubu masadan aldı. Kalbi yerinden fırlayacak gibiydi. "Bizim şarlatan getirdi herhalde, – diye düşündü, – buraya bıraktı, sonra da unuttu; kesin böyle oldu, adım gibi eminim böyle oldu..." Mektup Bay Golyadkin'in hem meslektaşı hem de bir zamanlar arkadaşı olan genç memur Vahrameyev'den gelmişti. "Böyle olacağını önceden hissetmiştim, – diye düşündü kahramanımız, – ve mektupta neler yazdığını da tahmin edebiliyorum..." Mektup şöyleydi:</p>

  <p class="normal">"Sayın beyefendi Yakov Petroviç,</p>

  <p class="normal">Uşağınız sarhoştu ve aklı başında bir iş yapması beklenemezdi, bu yüzden mektupla cevap vermeyi uygun buldum. Her şeyden önce, bana verdiğiniz bu mektubu tanıdığınız olan belirli bir şahsa iletme görevini büyük bir özen ve sadakatle yerine getireceğimi belirtmek isterim. Sizin de gayet iyi tanıdığınız ve benim arkadaşlarım arasında yerini alan, adını burada anmak istemediğim (bunun nedeni tamamen masum bir insanın ismini boş yere lekelemek istemeyişimdir) bu kişi, bizimle birlikte Karolina İvanovna'nın dairesinde, sizin bizimle kaldığınız dönemde Tambov'dan gelen piyade subayının kaldığı odada kalıyor. Üstelik bu kişiyi dürüst ve temiz kalpli insanların olduğu her yerde bulabilirsiniz ki bunu bazı kişiler için söylemek mümkün değil. Bugünden itibaren sizinle olan tüm ilişkimi kesmek niyetindeyim; ayrıca arkadaş kalabilmemiz ve eskisi gibi dost olabilmemiz artık imkânsız ve bu nedenle değerli beyefendi, hatırlar mısınız bilmem, yedi ay önce, siz de tüm kalbimle saygı duyduğum Karolina İvanovna'nın dairesinde kalırken, benden aldığınız ithal malı usturanın iki rublelik ücretini, açıkyüreklilikle yazdığım bu mektubu alır almaz göndermenizi rica ederim. Bu şekilde hareket etmemin nedeni, bazı aklı başında kimselerden duyduğuma göre, onurunuzu ve saygınlığınızı kaybetmeniz ve masum, temiz yürekli insanların ahlakları için bir tehlike haline gelmiş olmanızdır ki bazı insanlar dürüst bir yaşam sürmezler ve söyledikleri – samimiyetsiz ve güvenilmeyecek cinstendir. Bu arada Karolina İvanovna'yı da savunmak adına onun daima ahlaklı davranışlar sergilediğini söyleyebilirim, üstelik dürüst bir hanım, pek genç olmamasına rağmen iyi bir yabancı aileden gelen namuslu bir kızdır, – çok sayıda insanın bu mektupta bahsetmemi istediği ve benim de aynı kanaati taşıdığım üzere böyle erdemli insanlara her zaman her yerde rastlanabilir. Bazı aklı başında insanlardan duyduğuma göre, adınızı başkentin bir ucundan diğerine kötüye çıkartmış olmanıza rağmen bunu hâlâ duymadınızsa zamanı gelince nasıl olsa duyacaksınız ve görünüşe göre pek çok yerde kendiniz hakkında bilgi edinebileceksiniz sayın beyefendi. Mektubumu bitirirken size şunu söyleyeyim değerli beyefendi, sizin de tanıdığınız ve bazı saygın nedenlerden ötürü adını burada anmadığım beyefendi pek çok aklı başında kişi tarafından büyük saygı görmektedir; ayrıca neşeli ve cana yakın bir karaktere sahiptir, işine olduğu kadar sağduyulu insanlara da vakit ayırabilmektedir, sözüne ve arkadaşlarına sadıktır ve insanların yüzlerine karşı dostça davranıp arkalarından hakaret etmez.</p>

  <p class="normal">Her şeye rağmen saygılarımla,</p>

  <p class="sagnormal">N. Vahrameyev</p>

  <p class="normal">Not: Uşağınızı kovmanızı öneririm: Sarhoşun biri ve muhtemelen başınıza bir sürü dert açıyordur, yerine daha önce burada çalışan ve şu anda işsiz olan Yevstafiy'i alın. Şimdiki uşağınız sadece sarhoş değil, ayrıca hırsızın teki; daha geçen hafta Karolina İvanovna'ya yarım kilo şekeri normalden düşük fiyata sattı; bence bu şekeri sizden çeşitli zamanlarda azar azar çalarak biriktirmiştir. Bazılarının tek bildiği herkese, özellikle dürüst ve iyi huylu insanlara hakaret etmek ve onları aldatmak olsa da bunu sizin iyiliğinizi düşündüğüm için yazıyorum; üstelik bu bazıları sadece kıskançlıktan, dürüst ve iyi huylu insanların seviyesine ulaşamadıkları için onları sırtlarından bıçaklıyorlar ve yanlış tanıtıyorlar.</p>

  <p class="sagnormal">V."</p>

  <p class="normal">Vahrameyev'in mektubunu okuyan kahramanımız oturduğu sedirde uzun süre hareket etmeden kaldı. İki gündür etrafını sarmış olan muğlâk ve gizemli sis perdesinin arasından yeni bir ışık sızıyordu. Kahramanımız kısmen de olsa bir şeyler anlamaya başlamıştı... Odanın içinde dolaşmak, kendine gelmek, darmadağınık düşüncelerini toplayıp belli bir konuya yoğunlaştırmak, bir parça ayılıp durumunu etraflıca düşünmek için sedirden kalkmayı denedi. Ama kalkar kalkmaz halsizlik ve güçsüzlükten tekrar olduğu yere çöktü. "Bunların olacağını önceden hissetmiştim; böyle yazmış ama bu sözlerin gerçek anlamı ne? Sanırım ne demek istediğini anladım, ama bundan ne çıkacak? Açık açık anlatabilirdi: Bunu bunu istiyorum diyebilirdi ve bende yapabilirdim. İşler öyle bir tournure<sup class="calibre3"><a href="../Text/Oteki_split_016.html#footnote-100-21" id="footnote-100-21-backlink">[21]</a></sup>, öyle bir değişim gösterdi ki hiç hoş olmayan bir hale geldi! Keşke hemen gün doğsa da ben de hemen bu meseleyle ilgilensem! Ne yapacağımı biliyorum artık. Ortaya koyduğu nedenleri kabul edebileceğimi, onurumu satmayacağımı söyleyeceğim ama... belki de; acaba şu hepimizin bildiği, uygunsuz insan bu işe nasıl bulaştı? Ve neden özellikle burada bulaştı? Bir an önce gün doğsa! O zamana kadar beni karalayacaklar, entrika çevirecekler, inadına yapacaklar! En önemli şey – zaman kaybetmemek ve hemen şimdi bir mektup yazıp böyle böyle oldu ve şunu şunu kabul edebilirim demek. Ve gün doğar doğmaz mektubu göndermek ve... ve diğer taraftan karşı atak yapıp sevgili dostlarımı uyarmak... Yoksa beni rezil edecekler!"</p>

  <p class="normal">Bay Golyadkin kâğıdı önüne çekti, kalemi aldı ve kâtip Vahrameyev'in mektubuna cevaben şu mektubu yazdı:</p>

  <p class="normal">"Sayın beyefendi Nestor İgnatyeviç,</p>

  <p class="normal">Hakaret dolu mektubunuzu derin bir hayretle okudum, çünkü mektubunuzda bazı uygunsuz insanlar ve iyi niyetleri sahte olanlar derken beni kastettiğiniz gayet açık. Refahıma, onuruma ve temiz ismime zarar getirecek bir iftiranın bu kadar kısa sürede, başarıyla ve bu kadar geniş bir alanda kök saldığını görünce çok üzüldüm. Ama en üzücü ve yaralayıcı olan, gerçekten soylu bir bakış açısına, hepsinden önemlisi açıksözlü ve açıkyürekli karaktere sahip dürüst insanların, soylu alışkanlıklarını bir kenara bırakmaları ve o iyi yürekleriyle kötü bir çürüme sürecine girmiş olmalarıdır, – maalesef içinde bulunduğumuz bu zorlu ve ahlaksız dönemde, bu tür kötü niyetli insanların sayısı oldukça arttı. Son olarak şunu söyleyeyim, hatırlattığınız iki gümüş rublelik borcumu ödemeyi kutsal bir görev sayıyorum.</p>

  <p class="normal">İyi tanınan bir bayanla ilgili, bu bayanın niyetleri, hesapları ve çeşitli tasarıları ile ilgili imalarınıza gelince sayın beyefendi, sadece bu imalardan pek bir şey anlayamadığımı söyleyebilirim. Asil bakış açımı ve dürüst adımı korumama izin verin sayın beyefendi. Bununla birlikte, yüz yüze görüşmeyi mektuplaşmaktan daha uygun gördüğüm için, karşılıklı oturup konuşma tenezzülünü göstermeye ve ayrıca barış antlaşmasına, tabii ki karşılıklı iyi niyete dayanan bir antlaşmaya hazırım. Ayrıca sayın beyefendi, sizden rica ediyorum, lütfen bu hanımefendiye, barışmaya hazır olduğumu ve buluşma yeriyle zamanını belirlemesini talep ettiğimi bildirin. Size hakaret ettiğim, eski dostluğumuzu bozduğum ve hakkınızda kötü şeyler söylediğim imasını taşıyan sözlerinizi okumak bana acı verdi sayın beyefendi. Bütün bu yanlış anlaşılmayı, haklı nedenlerle baş düşmanlarım olarak adlandırabileceğim bazı kişilerin iğrenç iftiralarına, kıskançlıklarına ve kötü niyetlerine bağlıyorum. Ama bu kişiler temiz vicdanlıların en önemli gücünün temiz vicdanları olduğunu, bazı insanların utanmazlıklarının, küstahlıklarının ve can sıkıcı laubaliliklerinin er ya da geç evrensel hor görülme damgasını yiyeceğini ve bu insanların kendi değersizlikleri ve çürüyen yürekleri yüzünden yok olacaklarını bilmeliler. Son olarak sayın beyefendi, sizden bu kişilere, garip taleplerinin, başka insanların sahip oldukları mevkileri, sırf bu dünyada var olmaları nedeniyle, bu insanların ellerinden alıp yerlerine kendileri geçmek için duydukları aşağılık ve olağandışı tutkunun hayretle, nefretle, esefle karşılanacağını ve onları ancak tımarhanenin paklayacağını söylemenizi rica ediyorum; üstelik bu tür davranışlar kesinlikle kanuna aykırıdır ve bence de herkes kendi mevkiiyle yetinmek zorunda olduğu için, kanuna aykırı olması son derece doğrudur. Herkes yerini bilmelidir ve bu kişilerin yaptıkları bir şakaysa çok yakışıksız bir şakadır, şunu da ekleyeyim: Kesinlikle ahlakdışıdır ve sayın beyefendi, <span class="ideitalik">herkesin yerini bilmesi</span> konusunda yukarıda belirttiğim görüşlerimin ahlaka uygun olduğunu söyleme cüretini de gösterebilirim.</p>

  <p class="normal">Her şeye rağmen saygılarımı sunarım,</p>

  <p class="sagnormal">Y. Golyadkin"</p>
</body>
</html>
