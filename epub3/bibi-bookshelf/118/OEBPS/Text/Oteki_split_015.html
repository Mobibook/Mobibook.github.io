<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">XIII. Bölüm</h1>

  <p class="normal">... Hava biraz düzeleceğe benziyordu. Bulut kümelerinden dökülen karla karışık yağmur yavaş yavaş dinmeye başlamış ve en sonunda neredeyse tamamen kesilmişti. Gökyüzü açılmış ve küçük küçük yıldızlar parlamaya başlamıştı. Hafif yağmurlu, kirli, nemli bir hava vardı ve zaten güçlükle nefes alan Bay Golyadkin'i boğuyordu. Yağmur suyunu çekmiş ve iyice ağırlaşmış kaputunun rahatsız edici, sıcak nemi içine işlemişti ve tüm ağırlığıyla hal kalmamış bacaklarına baskı yapıyordu. Hummalı bir titreme tüm vücudunu, sert iğneli ısırgan karıncalar gibi sarmıştı; Bay Golyadkin soğuk terler döküyordu ve o kadar bitkindi ki sertliğini ve kararlılığını gösterdiği zamanlarda kullandığı, her şeyin sonunun hayırlı bitmesini dilediği sözleri bile aklına gelmiyordu. "Yine de şu an için bunların önemi yok," – hâlâ sağlam duran ve yüreğindeki cesareti kaybetmemiş olan kahramanımız, artık su çekemeyecek kadar ıslanmış şapkasından yüzüne akan soğuk damlaları silerken bu sözü tekrarlıyordu. Bunların önemli şeyler olmadığını da ekleyen kahramanımız, Olsufiy İvanoviç'in avlusundaki odun yığınının yanında duran kalınca bir kütüğün üzerine oturmaya çalıştı. İspanyol serenatlarını ve ip merdivenleri düşünecek halde kesinlikle değildi; çok sıcak olmasa da rahat ve korunaklı bir köşeyi düşünmesi gerekiyordu. Laf aramızda, kahramanımız bu gerçek öykünün başlarında, Olsufiy İvanoviç'in evinin arka kapısında, dolabın ve eski paravanların arasında, bir sürü gereksiz ev eşyasının arasında, çöplerin ve ıvır zıvırların ortasında geçirdiği iki saati özlemle anıyordu. Şu işe bakın ki Bay Golyadkin bu sefer de Olsufiy İvanoviç'in evinin avlusunda iki saattir dikilmiş bekliyordu. Ama geçen seferki gizli ve rahat köşesiyle karşılaştırdığında, geçen sefer olmayan bazı olumsuzluklar vardı. Birinci olumsuzluk – geçen sefer saklandığı köşe muhtemelen fark edilmişti ve Olsufiy İvanoviç'in evindeki son balodan sonra gerekli önlemler alınmıştı; ikinci olumsuzluk, böyle durumlarda kesinlikle bir işaret verileceği için Klara Olsufyevna'nın işaretini beklemek zorundaydı. Böyle durumlarda hep böyle olmuştu ve "böyle gelmiş böyle gider"di. Bay Golyadkin'in aklına uzun süre önce okuduğu bir romandaki aynı böyle bir durum, sevgilisinin Alfred'e işaret vermek için penceresine pembe bir kurdele asması geldi. Ama yağmuruyla ve kararsız havasıyla ünlü St. Peterburg'da, gece karanlığında pencereye pembe kurdele asmak pek uygun olmazdı ve kesinlikle işe yaramazdı. "Hayır, burada ip merdiven de olmaz, – diye düşündü kahramanımız, – ben en iyisi burada kendimi belli etmeden, sessizce bekleyeyim... örneğin burada dursam daha iyi olur," – ve kendine avluda, odun yığınının yanında, pencereyi görebileceği bir yer seçti. Tabii ki avluda bir sürü insan, seyisler, arabacılar dolanıyordu; dönen tekerleklerin, soluk alan atların sesleri geliyordu; ama yine de yeri iyiydi: Diğerleri farkında olsa da olmasa da en azından gölgeden faydalanıyordu ve kimse Bay Golyadkin'i görmüyordu; o ise her şeyi rahatlıkla görebiliyordu. Pencerelerin hepsi ışıl ışıldı; Olsufiy İvanoviç'in evinde bir çeşit kutlama vardı. Ama henüz müzik sesi duyulmuyordu. "Herhalde balo değil, başka bir nedenle toplanmışlar – yarı ölü vaziyetteki kahramanımız böyle düşünüyordu. – Yoksa bugün değil miydi? – kafasından bu düşünce geçti. – Tarihi mi karıştırdım acaba? Olabilir, her şey olabilir... Evet, kesinlikle her şey mümkün... Belki mektup dün yazıldı ve benim elime geçmedi, belki de o aptal Petruşka işe karıştığı için geçmedi! Belki de yarın yazılmıştır, aman yani benim... arabayla yarın gelip beklemem gerekiyordur..." Kahramanımız üşümeye başlamıştı ve mektuba bakıp emin olmak için elini cebine attı. Ama mektubun cebinde olmadığını görünce çok şaşırdı. "Nasıl olur? – Bay Golyadkin zar zor fısıldayabilmişti, – Nerede bıraktım? Kayıp mı ettim acaba? – bir bu eksikti! – sonunda inleyerek söylenmeye başlamıştı. – Ya münasebetsiz birinin eline geçerse! (Belki de geçmiştir bile!) Tanrım! Kim bilir neler olur! Neler olacak... Ah kader, gene oynadın oyununu!" Bay Golyadkin'in aklına, beş para etmez ikizinin, düşmanlarından aldığı bir tüyoyla kaputu kafasına mektubu çalmak için geçirdiği düşüncesi gelince, kahramanımız yaprak gibi titremeye başladı. "Belki de eline geçirdi saklıyor, – diye düşündü kahramanımız, – delil olarak... kesinlikle delil olarak saklıyor!.." Bay Golyadkin ilk korku nöbetiyle donakaldıktan sonra beynine kan hücum etti. İnleyerek ve dişlerini gıcırdatarak ateş gibi yanan başını tuttu, kütüğün üzerine çöktü ve bir şeyler düşünmeye başladı... Ama kafasının içindeki düşünceleri bir türlü toparlayamıyordu. Aklına bazı insanlar geliyor, uzun süre önce olmuş olayları ilkönce hayal meyal, sonra tüm ayrıntılarıyla hatırlıyor, bazı aptalca şarkıların melodileri kafasına doluşuyordu... Hüzünlendi, içini garip bir hüzün kapladı! "Tanrım! Tanrım! – kahramanımız biraz kendine gelmiş, göğsünde sesini boğan hıçkırığı bastırmıştı, – bu bitmez tükenmez felaketlere dayanma gücü ver! Tükendim, dayanacak gücüm kalmadı – şüphesiz her şey olması gerektiği gibi oldu, zaten başka türlü olamazdı. İlk olarak işimi kaybettim, kesinlikle kaybettim, kaybetmemiş olmama imkân yok... Varsayalım her şey bir şekilde yoluna girdi. Varsayalım her şeye en baştan başlayacak kadar param var; o zaman – yeni bir daire tutmam, yeni eşyalar almam gerekirdi... Petruşka'yı almazdım. O düzenbaz olmadan da idare edebilirdim... diğer kiracılar yardım ederdi; ne iyi olurdu! İstediğim saatte girer çıkardım, Petruşka geç geldiğim için söylenmezdi, – işte böyle bir hayatım olurdu; başka kiracılarla birlikte oturmanın iyi yanı da bu; her şey iyi olurdu; ama şimdi bunları düşünmenin sırası değil!" Mevcut durumunu düşünmesi Bay Golyadkin'in hafızasını yerine getirmişti. Etrafına bakındı. "Tanrım! Yüce Tanrım! Neler diyorum böyle?" – yine iyice sersemlemiş, ateş gibi yanan başını ellerinin arasına almıştı.</p>

  <p class="normal">— Daha gitmeyecek misiniz beyefendi? – Bay Golyadkin'in başının üzerinden bir ses gelmişti; Bay Golyadkin irkildi; sırılsıklam olmuş, üşümüş, sabırsızlanmaya başladığı ve bir şeyler yapmaya karar verdiği için odunların yanına, Bay Golyadkin'e bakmaya gelmiş arabacı karşısında duruyordu.</p>

  <p class="normal">— Ben... bir şeyim yok dostum, iyiyim... hemen, şimdi geliyorum, sen bekle...</p>

  <p class="normal">Arabacı söylene söylene geri döndü. "Neden söyleniyor ki? – Bay Golyadkin'in gözleri yaşarmıştı. – Ben onu bütün gece için tuttum, aslında... bu benim hakkım... işte o kadar! Bütün gece için tuttum ve istediğim kadar beklerim. Ben bekliyorsam, sen de bekleyeceksin. Benim isteklerim geçerli. İster giderim, ister beklerim. Hem benim bu odunların yanında beklememin kesinlikle hiçbir şeyle alakası yok... bir şey söylemeye de kalkma... beyefendi odunların yanında beklemek istiyorsa odunların yanında bekler... ve kimsenin gururuyla da oynamıyor, – işte bu kadar! Bilmek istiyorsanız size de anlatayım hanımefendi. Günümüzde kimse kulübede yaşamıyor hanımefendi. Hiç kimse! Ve günümüzün sanayi çağında hanımefendi, ahlak olmadan hiçbir yere varamazsınız ki siz de bunun zararlı bir örneğisiniz... mahkeme kalemi olarak çalışırız, deniz kenarında bir kulübede yaşarız diyorsunuz. Birincisi hanımefendi, deniz kenarında mahkeme kalemi olmaz ve ikincisi bizi mahkeme kalemi yapmazlar. Diyelim mahkeme kalemi olmak için dilekçe verdim – böyle böyle, mahkeme kalemi olarak başvurumu arz ediyorum... bir de beni düşmanımdan korursanız... size ne derler hanımefendi, biliyor musunuz... burada bir sürü mahkeme kalemi var derler ve burası da bu zararlı hale gelmenize neden olan ahlakı aldığınız göçmen Falbala'nın yatılı okulu değil derler... Ahlak, hanımefendi, evde oturmak, babaya saygı göstermek ve zamanı gelmeden evliliği düşünmemektir. Zamanı gelince talipleriniz olacaktır – buna şüphe yok! Tabii ki bazı becerileriniz olmalı: Biraz da olsa piyano çalabilmeli, Fransızca konuşabilmeli, tarih, coğrafya, aritmetik ve kutsal kitabı bilmelisiniz, – ama bu kadar! – daha fazlasına gerek yok. Bir de mutfak; ahlaklı bir kızın kesinlikle mutfak bilgisi de olmalı. Peki kaçarsak ne olur? İlk olarak hanımefendi, güzel leydim, kaçıp gitmenize izin vermezler, peşinize düşerler ve sizi manastıra kapatırlar. Sonra ne olur hanımefendi? Sonra benim ne yapmamı emredersiniz? Kötü Alman yazarlarının ve şairlerinin izinden gidip, bazı aptal romanlarda olduğu gibi manastırın karşısındaki tepeye çıkmamı ve manastır hapishanenizin soğuk duvarlarına bakarak ağlamamı, sonunda da ölmemi mi emredersiniz? İstediğiniz bu mu hanımefendi? Birincisi size dostça şunu söyleyeyim, bu işler böyle olmuyor, ikincisi hem size hem de okumanız için Fransız kitapları veren ailenize güzel bir sopa çekmek lazım; çünkü Fransız kitapları iyi şeyler öğretmez. Onlarda zehir... tehlikeli bir zehir vardır hanımefendi. İzninizle bir şey soracağım, yoksa bu işten ceza almadan kurtulabileceğimizi mi sanıyorsunuz, böyle mi düşünüyorsunuz... deniz kenarında küçük bir kulübede yaşayıp gideceğiz; çifte kumrular gibi olacağız, birbirimizi ne kadar sevdiğimizi söyleyeceğiz ve hayatımızın sonuna kadar mutlu, mesut yaşayacağız; sonra çocuğumuz olacak... meclis üyesi babanız Olsufiy İvanoviç'e gidip, size torununuzu getirdik, lütfen bizi bağışlayın diyeceğiz; sizce böyle mi olacak? Hayır hanımefendi, tekrar söyleyeyim, işler böyle yürümüyor ve ayrıca kumrular gibi cıvıldaşacağımı aklınıza bile getirmeyin. Günümüzde hanımefendi, evin reisi erkektir ve aile terbiyesi almış iyi bir eş kocasını memnun etmek için her şeyi yapmalıdır. Ama günümüz sanayi çağında romantik duygular pek hoş karşılanmıyor hanımefendi; Jean-Jacques Rousseau'nun zamanı geçti. Örneğin kocanız işten eve aç geliyor, – Hayatım, atıştıracak bir şeyler, bir kadeh votka, bir parça ringa balığı yok mu? Siz de hanımefendi, votka ve ringa balığını hazırlamış olmak zorundasınız. Kocanız bunları afiyetle atıştıracak ve yüzünüze bile bakmadan şöyle diyecek: Hadi çabuk mutfağa koş, akşam yemeğini hazırla ve belki, o da belki, haftada bir kere sizi öpecek ve bu da öylesine, kayıtsız bir öpücük olacak... İşte bizim evliliğimiz de böyle olacak hanımefendi! Aynı böyle olacak!.. eğer düşünecek olursanız, meseleye bu yönden bakacak olursanız siz de böyle olacağını görürsünüz... Ben bu işe nasıl girdim? Beni kaprislerinize nasıl alet ettiniz? ‘Sizin uğrunuzda acı çeken ve sonsuza dek kalbinizde olacak bu adamı' nasıl alet ettiniz? Ama ilk olarak hanımefendi, ben size uygun değilim, iltifat etmeyi pek beceremem, hanımların karşısında süslü cümleler kurmayı sevmem, kadınların peşinde koşmaktan hoşlanmam ve siz de biliyorsunuz, çok yakışıklı da sayılmam. Bizde kendini beğenmişlik ve sahte bir gurur da bulamazsınız, ama size dürüstçe şunu söyleyebiliriz. Yani düzgün ve açıksözlü bir karakter, sağduyulu bir akıldan başka bir özelliğimiz yok; entrika çevirmeyiz. Entrikacı değilim ve bununla gurur duyarım, – işte böyle hanımefendi!.. İyi insanların arasında yüzümde maske olmadan dolaşırım ve size şunu da söyleyeyim..."</p>

  <p class="normal">Bay Golyadkin birden irkildi. Arabacının sular damlayan kızıl sakalı odun yığınına doğru uzanmıştı...</p>

  <p class="normal">— Ben... şimdi dostum; ben... dostum, biliyorsun, hemen; ben... dostum, hemen şimdi, – Bay Golyadkin sıkıntılı ve titreyen bir sesle cevap verdi.</p>

  <p class="normal">Arabacı ensesini kaşıdı, sakalını sıvazladı ve bir adım ilerledi... durdu ve kuşkulu gözlerle Bay Golyadkin'e baktı.</p>

  <p class="normal">— Şimdi dostum; ben, görüyorsun... dostum... ben, biraz dostum, görüyorsun, sadece birkaç saniye... görüyorsun dostum...</p>

  <p class="normal">— Gelmeyecekseniz söyleyin bari de... – Arabacı Bay Golyadkin'e kararlı bir şekilde yaklaşıp sordu.</p>

  <p class="normal">— Hayır dostum, şimdi geliyorum. Görüyorsun dostum, bekliyorum...</p>

  <p class="normal">— Görüyorum da...</p>

  <p class="normal">— Dostum, görüyorsun... hangi köydensin evladım?</p>

  <p class="normal">— Biz derebeyinin serfiyiz...</p>

  <p class="normal">— İyi bir adam mı?</p>

  <p class="normal">— Fena değil...</p>

  <p class="normal">— Evet dostum; biraz dur burada dostum; uzun süredir mi Peterburg'dasın dostum?</p>

  <p class="normal">— Geleli bir yıl oldu...</p>

  <p class="normal">— İyi kazanıyor musun bari dostum?</p>

  <p class="normal">— Fena değil.</p>

  <p class="normal">— İyi dostum, ne güzel. Tanrı'ya şükret dostum. Düzgün insanları bulmaya çalış dostum. Günümüzde düzgün insan pek kalmadı evladım; iyi insan sana bakar, yedirir, içirir evladım... ama sen de görüyorsun dostum, bazen altın uğruna gözyaşı dökülüyor... işte bak evladım, karşında acı bir örneği duruyor...</p>

  <p class="normal">Arabacı Bay Golyadkin'e acımış gibi duruyordu.</p>

  <p class="normal">— Neyse beyefendi, biraz daha bekleyeyim. Daha uzun süre bekleyecek misiniz efendim?</p>

  <p class="normal">— Hayır dostum, hayır; ben, artık, biliyorsun... ben artık beklemeyeceğim evladım. Sen ne dersin oğlum? Sana güveniyorum. Burada daha fazla beklemeyeyim...</p>

  <p class="normal">— Hiç gitmeyecek misiniz?</p>

  <p class="normal">— Hayır dostum, hayır; teşekkür ederim... hak ettin bunu. Sana borcum ne kadar evladım?</p>

  <p class="normal">— Anlaştığımız kadar beyefendi. Uzun süre de bekledik beyefendi; bu fakirin kalbini kırmayın beyefendi.</p>

  <p class="normal">— Tabii evladım, al bakalım hakkını. – Bay Golyadkin arabacıya altı gümüş ruble verdi ve daha fazla zaman kaybetmemeye, yani başını daha fazla belaya sokmamaya, üstelik kesin yargıya vardığı ve arabacıyı gönderdiği için orada daha fazla oyalanmamaya karar verdi, avluyu geçip kapıdan çıktı, sola döndü, hiçbir şeye dikkat etmeden, nefesi kesilircesine ve büyük bir neşe içinde koşmaya başladı. "Belki bu işin sonu hayırlı biter, – diye düşündü, – ve kesinlikle büyük bir felaketten kurtuldum." Aslında Bay Golyadkin'in yüreği birdenbire ferahlamıştı. "Ah, her şey yoluna bir girse, – diye düşündü, ama bunun olacağına kendisi de pek inanmıyordu, – Ne yapacağımı biliyorum... – diye düşündü. – Hayır, en iyisi başka bir yol izlemeli... yoksa böyle yapsam daha mı iyi olur?.." Ne yapacağına karar veremeyen ve şüphelerini gidermek için bir yol arayan kahramanımız Semyonovski Köprüsü'ne doğru koştu ve Semyonovski Köprüsü'ne doğru koşarken aklı başına geldi ve kesin olarak dönmeye karar verdi. "Dönsem daha iyi olacak – diye düşündü. – Başka bir yol izlesem daha iyi olacak. Şöyle yaparım – bir kenarda durur izlerim, böylece mesele kapanır; bir yabancı gibi izlerim – ne olursa olsun başka bir şey yapmam, – böylece kimse beni suçlayamaz. Evet, böyle yapacağım! Bundan sonra böyle."</p>

  <p class="normal">Dönmeye karar veren kahramanımız gerçekten de döndü; bir izleyici gibi kalmaya karar verdiği için oldukça mutluydu. "En iyisi bu: Olanları görsen bile hiçbir şeye cevap vermemek... evet, en iyisi bu!"</p>

  <p class="normal">Hesapları doğruydu ve mesele kapanacaktı. Kendine biraz geldikten sonra yeniden sakinleştirici ve koruyucu odun yığınının güvenli sığınağına çekildi ve dikkatle pencerelere bakmaya başladı. Bu sefer uzun süre bakması ve beklemesi gerekmedi. Aniden bütün pencerelerde garip bir hareketlenme oldu, birileri görünüp kayboldu, perdeler açıldı, Olsufiy İvanoviç'in evindeki herkes pencerelere üşüştü ve bir şey arar gibi dışarıya bakmaya başladı. Odun yığınının arkasında siper alan kahramanımız da merak içinde bu hareketlenmeye katıldı ve kafasını odun yığınının gölgesinin izin verdiği kadar çıkarıp sağa sola baktı. Birdenbire afalladı, irkildi ve korkudan çömeldi. Ona öyle geldi ki – daha doğrusu şunu anladı ki – herhangi bir şeyi ya da herhangi bir kişiyi aramıyorlardı: Doğrudan doğruya onu, Bay Golyadkin'i arıyorlardı. Herkes onun olduğu tarafa bakıyor, herkes onun olduğu tarafı işaret ediyordu. Kaçamazdı: Görürlerdi... Afallayan Bay Golyadkin odun yığınına mümkün olduğu kadar sokuldu ve gölgenin de ona ihanet edip tamamen saklayamadığını fark etti. Eğer mümkün olsaydı, kahramanımız odun yığınının arasındaki bir fare deliğine büyük bir zevkle girmeye dünden razıydı. Ama bu kesinlikle imkânsızdı. Sonunda büyük bir acı içinde, kararlılıkla ve cesurca pencerelere bakmaya başladı; yapılacak en iyi şey buydu... Ve sonunda bir anda utançtan kıpkırmızı kesildi. İyice fark edilmişti, herkes onu fark etmişti, herkes eliyle onu çağırıyor, herkes başıyla ona işaret ediyor, herkes ona sesleniyordu; birkaç vasistasın açılma sesi geldi; ona bir şeyler söyleyen birkaç ses duyuldu... "Bu kızlar çocukken hiç dayak yememişler herhalde," – kahramanımız kendini tamamen kaybetmiş bir halde kendi kendine mırıldanıyordu. Birdenbire <span class="ideitalik">onun</span> (kim olduğu malum) başında şapkası olmadan, üzerinde sadece redingotuyla, nefes nefese, ellerini ovuşturarak, uygun adımlarla seke seke ve nihayet Bay Golyadkin'i gördüğü için haince gülerek merdivenlerden koştuğunu gördü.</p>

  <p class="normal">— Yakov Petroviç, – işe yaramazlığıyla bilinen malum kişi oldukça keyifliydi, – Yakov Petroviç, burada mısınız? Üşüyeceksiniz. Burası soğuk Yakov Petroviç. İçeriye buyurun.</p>

  <p class="normal">— Yakov Petroviç! Gerek yok beyefendi, ben iyiyim Yakov Petroviç. – Kahramanımız ürkek, mahcup bir sesle mırıldanmıştı.</p>

  <p class="normal">— Hayır, imkânı yok Yakov Petroviç: Herkes gelmenizi rica ediyor, bizi bekliyorlar. "Lütfen gidin ve Yakov Petroviç'i getirin" dediler. Herkes bekliyor.</p>

  <p class="normal">— Gelemem Yakov Petroviç; siz de halimi görüyorsunuz, ben en iyisi... ben en iyisi eve gideyim Yakov Petroviç... – kahramanımız aynı anda hem küçük bir ateşin üzerinde yanıyor, hem de utançtan ve korkudan donuyormuş gibi hissediyordu.</p>

  <p class="normal">— Yo-yo-yo-yo! – iğrenç herif yine oldukça keyiflenmişti, – Yo-yo-yo, dünyada olmaz! Hadi gidiyoruz! – büyük bir kararlılıkla konuşmuştu ve Bay Golyadkin'i merdivenlere doğru sürüklemeye başladı. Bay Golyadkin kesinlikle gitmek istemiyordu, ama herkesin onlara baktığını gören ve karşı koyup direnmenin aptallık olduğunu anlayan kahramanımız sonunda gitti, – yine de kendi kendine gittiğini söylemek doğru olmaz, çünkü o anda nasıl götürüldüğünün farkında değildi. Zaten farkında olsa da bir şey değişmezdi!</p>

  <p class="normal">Kahramanımız kendine gelmeye ve üstünü başını toparlamaya fırsat bile bulamadan salona girmişti. Sararmış, üstü başı dağılmış, parçalanmıştı ve herkes donuk gözlerle ona bakıyordu – korkunç bir durumdu! Salon, bütün odalar – hepsi ağzına kadar doluydu. Sayısız insan vardı, kadınlar çiçek bahçesi gibi duruyordu; bütün bu insanlar Bay Golyadkin'in yanında toplanmıştı, bütün bu insanlar hızla Bay Golyadkin'in üzerine geliyordu, bütün bu insanlar omuzlarını Bay Golyadkin'e dayamışlardı ve Bay Golyadkin, kendisini bir yere doğru sürüklediklerini anlamıştı. "Kapıya doğru sürüklemiyorlar," – Bay Golyadkin'in kafasından bu düşünce geçti. Gerçekten de onu kapıya doğru değil, Olsufiy İvanoviç'in rahat koltuğuna doğru sürüklüyorlardı. Koltuğun bir yanında solgun, mahmur, üzgün, ama muhteşem giyinmiş Klara Olsufyevna ayakta duruyordu. Siyah saçına taktığı beyaz çiçekler olağanüstü bir etki yaratıyordu ve görür görmez Bay Golyadkin'in dikkatini çekmişti. Koltuğun diğer yanında siyah frakına taktığı yeni nişanıyla Vladimir Semyonoviç vardı. Bay Golyadkin doğruca, Olsufiy İvanoviç'e getirildi, – bir tarafında son derece terbiyeli ve adaba uygun bir halde, ki bu hali kahramanımızı fazlasıyla memnun etmişti, İkinci Bay Golyadkin, diğer tarafında da yüzünde en resmi ifadesiyle Andrey Filippoviç vardı. "Bunun ne anlamı olabilir?" – diye düşündü Bay Golyadkin. Olsufiy İvanoviç'e doğru götürüldüğünü görünce aniden yıldırım çarpmış gibi aydınlandı. Mektubu kaybettiği düşüncesi bir anda aklında yanıp söndü. Kahramanımız bitmek tükenmek bilmeyen ıstırabı içinde Olsufiy İvanoviç'in koltuğunun önünde durdu. "Şimdi ne yapacağım? – kendi kendine düşünüyordu, – Tabii ki her şeyi büyük bir cesaretle, açıksözlülükle ve şerefime leke sürülmeyecek bir biçimde anlatmalıyım; efendim böyle böyle oldu diye açıklamalıyım." Ama kahramanımızın korktuğu başına gelmedi. Olsufiy İvanoviç Bay Golyadkin'i çok sıcak karşıladı, elini uzatmasa da en azından kahramanımıza bakarak ak saçlı, saygı uyandıran başını salladı, – ciddi, üzgün ama aynı zamanda teveccühle salladı. En azından Bay Golyadkin'e öyle geldi. Hatta Olsufiy İvanoviç'in donuk gözlerinde birkaç damla yaş parıldamış gibi geldi. Hatta kafasını kaldırdı ve orada duran Klara Olsufyevna'nın kirpiklerinde de birkaç damla yaşın parladığını gördü, – Vladimir Semyonoviç'in gözleri de pek farklı görünmüyordu, – sonunda sert ve sakin yaradılışlı Andrey Filippoviç de gözü yaşlılar arasında yerini aldı, – ve en sonunda önemli bir danışmanı andıran delikanlı bile bu durumdan etkilenip acı acı, hıçkıra hıçkıra ağlamaya başladı... Ya da bunların hepsi belki de sadece Bay Golyadkin'in gözüne böyle görünmüştü, çünkü kendisinin de gözleri yaşarmıştı ve soğuk yanaklarına düşen sıcak yaşları hissediyordu. Sesli sesli, hıçkıra hıçkıra ağlayan, insanlarla ve kaderiyle barışan ve o anda sadece Olsufiy İvanoviç'i, sadece orada toplanmış misafirleri değil, gözüne zararsız ve ikizi değilmiş, tamamen başka ve son derece nazik bir insan gibi görünen zararlı ikizini bile sevmeye başlayan kahramanımız, yüreğindeki dokunaklı duyguları dökmek için Olsufiy İvanoviç'e yöneldi; ama o kadar dolmuş, içinde o kadar çok şey birikmişti ki hiçbir şey söyleyemedi sadece anlamlı bir jestle sessizce kalbini gösterdi... Sonunda Andrey Filippoviç, muhtemelen ak saçlı ihtiyarı fazla üzmemek için Bay Golyadkin'i biraz uzaklaştırdı ve sanki kendi haline bıraktı. Kahramanımız gülümseyerek, kendi kendine bir şeyler mırıldanarak, biraz şaşırmış ama yine de kaderiyle ve insanlarla tamamen barışmış bir halde kalabalığın arasında dolaşmaya başladı. Herkes ona yol veriyor, herkes garip bir merakla ve anlaşılmaz, gizemli bir ilgiyle bakıyordu. Kahramanımız diğer odaya geçti – her yerde aynı ilgiyle karşılaşıyordu; herkesin onu takip ettiğinin, her adımını izlediğinin, kendi aralarında gizlice çok ilgi çekici bir şeyi yorumladıklarının, kafalarını salladıklarının, konuştuklarının, fikir yürüttüklerinin, değerlendirme yaptıklarının ve fısıldaştıklarının az çok farkındaydı. Bay Golyadkin insanların hangi konuda fikir yürüttüklerini, değerlendirme yaptıklarını ve fısıldaştıklarını öğrenmeyi çok isterdi. Etrafına şöyle bir bakınca İkinci Bay Golyadkin'in yanında durduğunu fark etti. Onu elinden tutup bir kenara çekmesi gerektiğini hisseden Bay Golyadkin, diğer Yakov Petroviç'ten gelecekteki bütün teşebbüslerinde yardım etmesini ve önemli anlarda onu yalnız bırakmamasını ısrarla rica etti. İkinci Bay Golyadkin ciddiyetle başını salladı ve Bay Golyadkin'in elini kuvvetlice sıktı. Kahramanımızın kalbi duygu yoğunluğundan hızlı hızlı çarpmaya başlamıştı. Boğulacak gibi oluyor, kalbinin iyice sıkıştığını hissediyordu; üzerine dikilmiş bütün gözler sanki onu sıkıştırıyor, eziyordu... Bay Golyadkin'in gözüne kafasında peruk olan danışman takıldı. Danışman Bay Golyadkin'e gösterilen ilgiye aldırmadan sert, sorgulayıcı gözlerle bakıyordu... Kahramanımız yüzüne karşı gülümseyebilmek ve durumunu anlatmak için adama doğru ilerlemeye karar verdi; ama bunu bir türlü başaramadı. Bay Golyadkin bir an için her şeyi unutmuş, hafızasını ve duygularını kaybetmişti... Kendisine gelince çevresini saran geniş konuk çemberinin ortasında kaldığını fark etti. Birdenbire diğer odadan Bay Golyadkin'in ismini seslendiler; bu ses bir anda tüm kalabalığı hareketlendirdi; herkes heyecanlandı, herkes bir şeyler söylemeye başladı, herkes ilk salonun kapısına koştu; kahramanımızı sanki ellerinin üzerinde taşıyorlardı ve üstelik peruklu, sert bakışlı danışman Bay Golyadkin'in yanında bitmişti. Sonunda kahramanımızı kolundan yakaladı ve Olsufiy İvanoviç'in karşısına, belli bir uzaklığa oturttu. Odada bulunan herkes Bay Golyadkin ile Olsufiy İvanoviç'i çevreleyerek birkaç sıra halinde oturdu. Herkes susmuş ve sakinleşmişti, herkes saygılı bir sessizlik içindeydi, herkes Olsufiy İvanoviç'e bakıyor, açıkça olağandışı bir şeyler olmasını bekliyordu. Bay Golyadkin, Olsufiy İvanoviç'in koltuğunun yanında, danışmanın tam karşısında diğer Bay Golyadkin ve Andrey Filippoviç'in durduğunu fark etti. Sessizlik sürüyordu; gerçekten bir şeyler bekliyorlardı. "Aynı bir ferdini uzak bir yere gönderen bir aile gibi; bir ayağa kalkıp dua etmemiz eksik" – diye düşündü kahramanımız. Aniden garip bir hareketlenme oldu ve Bay Golyadkin'in düşünceleri dağıldı. Uzun süredir beklenilen şey gerçekleşmişti. "Geliyor, geliyor!" – kalabalığın arasından sesler duyuldu. "Kim bu gelen?" – Bay Golyadkin'in kafasından bu soru geçti ve garip bir duyguyla ürperdi. "Tam zamanında!" – dedi danışman, dikkatle Andrey Filippoviç'e bakarak. Andrey Filippoviç de Olsufiy İvanoviç'e baktı. Olsufiy İvanoviç vakar ve ciddiyetle başıyla onayladı. "Ayağa kalkalım lütfen," – dedi danışman ve Bay Golyadkin'i kaldırdı. Herkes ayağa kalktı. Danışman Bay Golyadkin'in, Andrey Filippoviç de İkinci Bay Golyadkin'in elinden tuttu ve birbirinin aynı bu iki insanı ciddiyetle, beklenti içindeki kalabalığa doğru götürdü. Kahramanımız şaşkınlık içinde çevresine baktı, ama ona hemen engel oldular ve elini uzatmış olan İkinci Bay Golyadkin'i işaret ettiler. "Bizi barıştırmak istiyorlar," – diye düşündü kahramanımız ve büyük bir duygusallık içinde elini İkinci Bay Golyadkin'e uzattı; sonra, sonra ise başını uzattı. Diğer Bay Golyadkin'de aynı şeyi yaptı... Bay Golyadkin'e arkadaşı haince gülümsüyormuş, çevrelerini saran kalabalığa hızlıca ve kurnazca göz kırpmış, beş para etmez İkinci Bay Golyadkin'in yüzünde hayırsız bir ifade varmış ve Yahuda öpücüğünü<sup class="calibre3"><a href="../Text/Oteki_split_016.html#footnote-100-32" id="footnote-100-32-backlink">[32]</a></sup> verirken suratını ekşitmiş gibi geldi... Bay Golyadkin'in başı zonklamaya, gözleri kararmaya başlamıştı; odanın her kapısından büyük bir gürültüyle, sel gibi Golyadkin benzerleri akıyormuş gibi gelmişti; ama artık çok geçti... hain öpücüğün çınlaması duyuldu, ve...</p>

  <p class="normal">Hiç beklenmedik bir şey oldu... Salonun kapıları gürültüyle açıldı ve eşikte Bay Golyadkin'in donup kalmasına neden olan bir adam göründü. Olduğu yere mıhlandı kaldı. Çığlığı göğsünde tıkandı. Zaten Bay Golyadkin bunların olacağını biliyordu ve uzun süre önce hissetmişti. Yabancı vakar ve ciddiyetle Bay Golyadkin'e yaklaştı... Bay Golyadkin bu kişiyi çok iyi tanıyordu. Onu görmüş, sık sık görmüş, hatta daha o gün görmüştü... Yabancı siyah fraklı, göğsünde önemli bir nişan olan, kalın, kapkara favorili, uzun boylu ve topluca bir adamdı; bir tek ağzında sigarası eksikti... Bu kişinin bakışları, daha öncede belirtildiği gibi, Bay Golyadkin'in korkudan donup kalmasına neden olmuştu. Bu korkunç adam vakar ve ciddiyetle öykümüzün acınacak haldeki kahramanına yaklaştı... Kahramanımız elini adama uzattı; yabancı eli tuttu ve kahramanımızı arkasına katıp götürdü... Kahramanımız şaşkın, çaresiz bir ifadeyle etrafına bakıyordu.</p>

  <p class="normal">— Bu beyefendi tıp doktoru ve cerrah, sizin eski arkadaşınız Krestyan İvanoviç Rutenşpits, Bay Golyadkin! – iğrenç bir ses Bay Golyadkin'in kulağına fısıldadı. Dönüp kim olduğuna baktı; Bay Golyadkin'in acımasız, kötü kalpli ikiziydi. Yüzünde iğrenç, şeytani bir gülümseme parlıyordu; sevinçle ellerini ovuşturuyor, sevinçle başını çevirip etrafına bakıyor, sevinçle herkesi dolaşıyordu; sevinçten dans etmeye hazır gibiydi; sonunda ileri atıldı, uşakların birinin elinden mumu kaptı, Bay Golyadkin ve Krestyan İvanoviç'in yollarını aydınlatmak için önlerine geçti. Bay Golyadkin salondaki herkesin peşine takıldığını, kalabalığın içinde birbirlerini ittirdiklerini ve arkasından tek bir ağızdan "ciddi bir şey değil; korkmayın Yakov Petroviç, eski dostunuz, ahbabınız Krestyan İvanoviç Rutenşpits'ten başkası değil..." dediklerini duyuyordu. Sonunda oldukça iyi aydınlatılmış merdivenlere çıktılar; merdivenlerde de bir insan yığını vardı; verandaya çıkan kapı gürültüyle açıldı ve Bay Golyadkin, Krestyan İvanoviç'le birlikte verandaya çıktı. Girişte beklemekten huysuzlanıp, burunlarından solumaya başlamış dört atın koşulu olduğu bir araba duruyordu. İntikam sevinci yaşayan İkinci Bay Golyadkin üç sıçrayışta merdivenlerden indi ve arabanın kapısını açtı. Krestyan İvanoviç kibar bir el hareketiyle Bay Golyadkin'den oturmasını rica etti. Aslında bu harekete hiç gerek yoktu; oturmasına yardım edecek bir sürü kişi vardı zaten. Korkudan ölmek üzere olan Bay Golyadkin dönüp arkasına baktı; oldukça iyi aydınlatılmış merdivenler insan kaynıyordu; her tarafta ona bakan meraklı gözler vardı; Olsufiy İvanoviç bile merdivenlerin üst tarafında koltuğunda oturuyor ve bütün olup biteni dikkatle, büyük bir ilgiyle izliyordu. Herkes bekliyordu. Bay Golyadkin arkasına dönüp baktığında kalabalık sabırsızlıkla bir şeyler mırıldıyordu.</p>

  <p class="normal">— Yoksa bir şey... ayıplanacak bir şey... ya da kaba... ve resmi ilişkilerimde herkesin dikkatini çeken bir şey mi yaptım? – kahramanımız kendini kaybetmişti. Çevresindeki kalabalıktan konuşmalar ve uğultular yükseldi; herkes hayır anlamında kafasını sallıyordu. Bay Golyadkin'in gözlerinden yaşlar boşandı.</p>

  <p class="normal">— Öyleyse hazırım... Krestyan İvanoviç'e güveniyorum... kaderimi onun ellerine teslim ediyorum...</p>

  <p class="normal">Bay Golyadkin, kaderini Krestyan İvanoviç'in ellerine teslim ettiğini söyler söylemez çevresindeki kalabalıktan müthiş, kulakları sağır eden bir çığlık koptu ve beklenti içindeki kalabalığın arasında yankılandı. Bir koluna Krestyan İvanoviç, diğer koluna ise – Andrey Filippoviç girdi ve Bay Golyadkin'i arabaya bindirdi; öteki ise, her zamanki kötü huyuyla, Bay Golyadkin'in arkasından binmesine yardım ediyordu. Talihsiz Bay Golyadkin dönüp her şeye, herkese son bir kez baktı ve, – tabiri caizse, – soğuk suya düşmüş bir kedi yavrusu gibi titreyerek arabaya bindi; Krestyan İvanoviç de hemen arkasından bindi. Arabanın kapısı hızla kapandı; atların sırtına inen kamçının sesi duyuldu, atlar arabayı, yerden koparırcasına kaldırdılar... herkes Bay Golyadkin'in peşinden koştu. Tüm düşmanlarının tiz, azgın çığlıkları hayırlı yolculuk dilekleri olarak peşinden geldi. Bay Golyadkin'i götüren arabanın etrafında bir süre daha insanlar görüldü; ama yavaş yavaş geride kaldılar ve sonunda tamamen gözden kayboldular. En sona Bay Golyadkin'in beş para etmez ikizi kalmıştı. Elleri yeşil, resmi pantolonunun yan ceplerinde, halinden son derece memnun bir halde koşuyor, arabanın bir sağ yanına bir sol yanına geçiyordu; bazen arabanın penceresini tutuyor ve pencereye asılıyor, kafasını pencereden içeri sokuyor ve Bay Golyadkin'e veda öpücükleri gönderiyordu; ama sonunda o da yorulmaya, daha seyrek görülmeye başladı ve sonunda tamamen gözden kayboldu. Bay Golyadkin'in kalbi birden sızlamaya başladı; beynine yükselen sıcak kan başının zonklamasına neden oldu; nefesi daralıyor, düğmelerini açıp çıplak göğsüne kar serpiştirmek ya da soğuk su dökmek istiyordu. Sonunda bayılmış gibi kendinden geçti... Kendine gelince, atların onu hiç bilmediği bir yoldan götürdüklerini gördü. Sağında ve solunda ormanın karaltısı uzanıyordu; ıssız ve boş bir yoldu. Birdenbire donakaldı: Ateş gibi yanan iki göz karanlığın içinden ona bakıyordu ve bu gözlerin içinde uğursuz, şeytani bir sevinç parlıyordu. Krestyan İvanoviç değildi! Kimdi? Ya da o muydu? Oydu! Krestyan İvanoviç'ti, ama önceki değil, başka bir Krestyan İvanoviç'ti! Tüyler ürpertici bir Krestyan İvanoviç!..</p>

  <p class="normal">— Krestyan İvanoviç, ben... benim bir şeyim yok sanırım. Krestyan İvanoviç, – kahramanımız uysallığının ve itaatkârlığının tüyler ürpertici Krestyan İvanoviç'i yumuşatmasını ümit ederek, çekingen ve titreyen bir sesle konuşuyordu.</p>

  <p class="normal">— Hak etmediğiniz halde yakacak odun, licht<sup class="calibre3"><a href="../Text/Oteki_split_016.html#footnote-100-33" id="footnote-100-33-backlink">[33]</a></sup> ve uşağı olan bir lojman alacaksınız, – Krestyan İvanoviç'in bir hâkimin hükmü kadar sert ve korkunç olan cevabı duyuldu.</p>

  <p class="normal">Kahramanımız bir çığlık attı ve başını ellerinin arasına aldı. Ne yapabilirdi! Böyle olacağı uzun süre önce içine doğmuştu.</p>

  <div class="calibre1" id="calibre_pb_16"/>
</body>
</html>
