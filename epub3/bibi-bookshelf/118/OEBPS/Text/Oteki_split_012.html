<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">X. Bölüm</h1>

  <p class="normal">Önceki günün olaylarının Bay Golyadkin'i derinden sarstığını söyleyebiliriz. Kahramanımız çok kötü bir gece geçirdi, yani beş dakika bile tam anlamıyla uyuyamadı: Sanki şakacının biri yatağına kıllarını kesip dökmüştü. Tüm geceyi yarı uyur yarı uyanık bir halde, sağa sola, bir o tarafa bir bu tarafa dönerek, oflayıp puflayarak, inleyerek, bir dakikalığına dalıp bir dakika sonra tekrar uyanarak ve garip bir hüzün, bulanık hatıralar, çirkin hayaller eşliğinde geçirdi, – kısacası hoşa gitmeyecek ne varsa onu buldu... Gözlerinin önünde, garip, gizemli bir alacakaranlığın içinde Andrey Filippoviç'in görüntüsü belirdi, – soğuk, sert bakışları ve nazik ama duygusuz azarları olan soğuk, kızgın bir görüntüydü... Bay Golyadkin de kendini savunmak ve düşmanlarının söylediği gibi biri olmadığını, hatta kendine has son derece normal, Tanrı vergisi nitelikleri olduğunu kanıtlamak için Andrey Filippoviç'e yaklaşmaya çalışıyordu; ama uygunsuz davranışlarıyla tanınan o malum kişi ortaya çıkıyor ve Bay Golyadkin'in çabalarını, insanı çileden çıkaracak bir biçimde boşa çıkarıyor ve hatta Bay Golyadkin'in gözleri önünde adına leke sürüyor, şerefini iki paralık ediyor, dairedeki ve toplumdaki mevkiini hemen eline geçiriyordu. Kısa süre önce yediği ve alçalarak sineye çektiği, günlük hayatta ya da iş yaşamında maruz kaldığı ve karşı çıkmasının zor olduğu fiske de Bay Golyadkin'in başını ağrıtıyordu. Ve Bay Golyadkin böyle basit bir fiskeye bile karşı çıkmasının neden bu kadar zor olduğu konusunda kafa patlatmaya başlamışken, – fiske hakkındaki düşünceleri farkında olmadan değişik bir biçime, fiskenin, gördüğü, işittiği, hatta kendi yaptığı önemsiz ya da oldukça önemli sayılabilecek bir rezillik olduğu düşüncesine dönüştü; fiske – kötülük, hatta rezil bir hedefe hizmet amaçlı olmasa da – bazen nezaket gösterisi, bazen de kendini korumak için mükemmel bir yöntemdi, hem ayrıca... ayrıca <span class="ideitalik">neden</span> yapıldığını Bay Golyadkin gayet iyi biliyordu! Bu noktada Bay Golyadkin'in yüzü uykuda kızardı ve yüzünün kızarmasına engel olarak, kendi kendine ne kadar sert bir karakteri olduğunu gösterebileceğini, sert bir karakteri olduğunu gösterebilmesinin bu meselede önemli olduğunu mırıldandı... sonra da "sert karakter de ne demek oluyor!.. neden şimdi aklıma geliyor!.." diyerek mırıldanmayı sona erdirdi. Ama Bay Golyadkin'i en çok kızdıran ve rahatsız eden şey, malum kişinin davetsiz bir misafir gibi tam bu anda ortaya çıkması ve çözülmüş gibi duran meseleye iftiralarıyla müdahale etmesi oldu, – pis pis sırıtıyor ve "Sert karaktere ne gerek var! Senin ve benim nasıl sert karakterimiz olabilir Yakov Petroviç!.." diyordu. Bay Golyadkin bir başka düşünde kendini bir grup insanın arasında soylu davranışları ve nükteleri ile dikkat çeken biri olarak görüyordu; Bay Golyadkin nezaketi ve nükteleri ile o kadar ilgi görüyordu ki herkes, hatta orada bulunan bazı düşmanları bile ondan hoşlanıyor ve bu da Bay Golyadkin'in çok hoşuna gidiyordu; herkes ona öncelik veriyor ve Bay Golyadkin, ev sahibinin konuklardan birini kenara çekip kendisini methettiğini duyunca çok mutlu oluyordu... derken aniden, hiç sırası değilken haince ve hunharca tahrikleriyle nam salmış bir şahıs, İkinci Bay Golyadkin görünümünde geliyor ve gelir gelmez Bay Golyadkin'in kazandığı zaferi ve tüm başarıyı alaşağı ediyor, Bay Golyadkin'i gölgede bırakıyor, Bay Golyadkin'i çamura buluyor ve sonunda Bay Golyadkin'in gerçek Golyadkin olmadığını, – kesinlikle gerçek değil sahte olduğunu, gerçek Golyadkin'in kendisi olduğunu, Bay Golyadkin'in göründüğü gibi biri olmadığını ve bu yüzden onurlu ve iyi insanların arasında yeri olmadığını kanıtlıyordu. Ve bunu öyle çabuk yapıyordu ki, Bay Golyadkin ağzını açacak zaman bulamıyordu ve orada bulunan herkes, gerçek ve masum Bay Golyadkin'e büyük bir aşağılamayla sırt çeviriyor, tüm yürekleri ve bedenleriyle münasebetsiz sahte Bay Golyadkin'in etrafını sarıyorlardı. Münasebetsiz Bay Golyadkin'in fikrini anında değiştirmediği kimse kalmıyordu. Beş para etmez ve sahte Bay Golyadkin'in en tatlı halini takınarak dalkavukluk etmediği, karşısına geçip piponun dumanını üfler gibi en tatlı en hoş sözleri söylemediği, bu dumanı yüzünde hissedip de memnuniyetinin ifadesi olarak ağlamayan tek bir kişi bile kalmıyordu. Ve hepsinden önemlisi her şey bir anda oluyordu: Şüpheli ve beş para etmez Bay Golyadkin'in hızı inanılmazdı! Örneğin bir kişiyi yıkayıp yağlayıp teveccühünü kazandıktan sonra göz açıp kapayıncaya kadar başka birine sokuluyordu. Kimseye sezdirmeden başka birini yıkayıp yağlıyor, güler yüzünü sergiliyor, kısa, toparlak, tahta gibi bacağını kıvırıyordu, – üçüncüye geçmişti bile, üçüncüye yalakalık yapıyor, samimi tavırlarla kendini sevdiriyordu; ağzınızı açmaya, şaşırmaya bile fırsat bulamıyordunuz, – dördüncüye geçmiş oluyordu ve dördüncüde de aynı şeyler yaşanıyordu, – korkunçtu: Büyücülükten bir farkı yoktu! Ve herkes ondan memnundu, herkes onu sevmişti, herkes onu övüyordu ve herkes koro halinde nezaketinin ve hiciv yeteneğinin gerçek Bay Golyadkin'in nezaketi ve hiciv yeteneğinden daha iyi olduğunu söylüyor, bu yüzden gerçek, masum Bay Golyadkin'i ayıplıyor, doğru sözlü Bay Golyadkin'i yanından uzaklaştırıyor ve Bay Golyadkin'i dışlıyor, dürüst Bay Golyadkin'in hamlelerini savuşturuyor ve dostlarını kendinden çok sevmesiyle tanınan gerçek Bay Golyadkin'e fiske vuruyordu. Büyük bir eziyete maruz kalan Bay Golyadkin üzüntü, korku, sinirle sokağa fırlıyor ve doğruca ekselanslarına, ekselansları olmasa da en azından Andrey Filippoviç'e gitmek için araba aramaya başlıyordu, ama – korkunç bir şey oluyordu! Hiçbir arabacı Bay Golyadkin'i götürmeyi kabul etmiyordu. "Birbirine tıpatıp benzeyen iki kişiyi götüremem beyim; iyi bir insan dürüstçe yaşamaya çalışır ve benzeri olmaz beyefendi." Dürüstlük timsali Bay Golyadkin utançtan ne yapacağını bilemez halde etrafına bakıyor ve arabacıların, onlarla birlik olmuş Petruşka'nın haklı olduğunu kendi gözleriyle görüyordu; ahlaksız Bay Golyadkin oraya, yanı başına, çok yakınına gelmişti ve bu önemli durumda da her zamanki alçakça tavrını sergileyerek uygunsuz bir şeyler yapmaya hazırlanıyor ve iyi yetişmiş insanların sahip olduğu asil karakteri – iğrenç İkinci Bay Golyadkin'in eline her fırsat geçtiğinde gösterdiği asil karakteri – sergilemiyordu. Utanç ve ümitsizlik içinde kendini kaybeden, mahvolmuş ve son derece dürüst Bay Golyadkin kaderinin kendisini götüreceği yere doğru koşuyordu; ama attığı her adımda, kaldırımın taşına vuran her ayak darbesinde birbiri ardına, kendisine benzeyen ve ahlaksızlıklarıyla içini kaldıran bir Bay Golyadkin yerden fırlıyordu. Ve bütün bu benzerler ortaya çıkar çıkmaz koşmaya başlıyor, bir kaz sürüsü gibi art arda diziliyor, Bay Golyadkin'in ardından badi badi geliyorlardı ve bu benzerlerden kaçacak yer kalmıyordu, – ve acınacak hale düşen Bay Golyadkin'in korkudan nefesi kesiliyordu, – ve sonunda benzerlerden oluşan sayılamayacak kadar büyük bir kitle oluşuyordu, – ve sonunda bu benzerler tüm başkenti istila ediyor, huzurun bozulduğunu gören bir polis memuru bütün bu benzerleri enselerinden yakalayıp yakınlardaki bir nöbetçi kulübesine tıkıyordu... Kahramanımız, korkudan soğuk terler dökmüş ve buz kesmiş bir halde uyandı ve korkudan soğuk terler dökmüş ve buz kesmiş bir halde gerçek hayatın da bu düşten pek farklı olmadığını hissetti... gerçek hayat da zorlu, ıstıraplıydı... biri göğsünden kalbini söküyormuşçasına acı çekiyordu...</p>

  <p class="normal">Sonunda Bay Golyadkin daha fazla dayanamadı. Yatağında büyük bir kararlılıkla doğrularak, "Böyle olamaz!" diye bağırdı ve bu bağırmanın ardından tamamen kendine geldi.</p>

  <p class="normal">Vakit epey ilerlemişe benziyordu. Odada alışılmadık bir aydınlık vardı; buz tutmuş camların arasından sızan güneş ışınları odanın içinde yayılıyor ve Bay Golyadkin'i oldukça şaşırtıyordu, çünkü odası sadece öğlenleri güneş görürdü; Bay Golyadkin'in hatırladığı kadarıyla bu gök cismi bu saatte, birkaç istisna hariç, neredeyse hiç görünmezdi. Kahramanımız, diğer bölmedeki saatin vurmak üzereyken çıkardığı vızıltıyı duyunca dikkatini odanın aydınlığından saate çevirdi. "Şimdi vuracak!" – diye düşündü Bay Golyadkin ve hüzünlü bir beklentiyle dinlemeye hazırlandı... Ama Bay Golyadkin son ve mutlak hezimetini saatinin tüm gücünü toplayıp sadece bir kere vurmasıyla aldı. Kahramanımız "Ne demek oluyor bu?" diye bağırdı ve yataktan dışarı fırladı. Kulaklarına inanamıyordu, hemen Petruşka'nın bölmesine koştu. Saat tam biri gösteriyordu. Bay Golyadkin Petruşka'nın yatağına baktı; ama Petruşka'nın kokusu bile yoktu: Görünüşe göre saatler önce yatağı toplamış ve çıkmıştı; çizmeleri de ortada görünmüyordu, – bu durum Petruşka'nın evde olmadığının kesin kanıtıydı. Bay Golyadkin kapıya koştu: Kapı kilitliydi. "Nerede bu Petruşka?" – büyük bir heyecan içinde ve tüm vücudunun ürperdiğini hissederek fısıldamıştı... Birden aklına bir düşünce geldi... Bay Golyadkin masasına koştu, masayı gözden geçirdi, etrafa göz gezdirdi, – her şey meydandaydı: Önceki gece Vahrameyev'e yazdığı mektup yerinde değildi... Petruşka da kendi bölmesinde değildi; duvardaki saat biri gösteriyordu ve Vahrameyev'in önceki günkü mektubundaki bazı yeni noktalar, ilk bakışta muğlâk duran noktalar tamamen açıklığa kavuşmuştu. Petruşka'ya gelince, – Petruşka da kesinlikle rüşvet almıştı. Evet, evet, kesinlikle böyleydi!</p>

  <p class="normal">"Demek meselenin asıl düğümü böyle atılmış! – Bay Golyadkin alnına vurarak ve gözlerini iyice açarak bağırdı, – bütün kirli güçler şu pinti Alman karısının dairesinde yuvalanmış demek! Demek bana İzmailovski Köprüsü'nü işaret etmesi sadece stratejik bir şaşırtma hamlesiymiş, – meğer gözümü boyuyormuş, beni kuşkuya düşürüyormuş (bunak cadı!) ve böylece altımı oyuyormuş!!! Evet, kesinlikle böyle! Meseleye bu yönden bakacak olursak, her şeyin nedeni bu! Ve o alçağın ortaya çıkmasının nedeni de anlaşılıyor: Hepsi aynı oyunun parçası. Onu uzun süre saklamışlar ve bu kara gün için hazırlamışlar. İşte şimdi her şey ortaya çıktı! Her şey çözüldü! Neyse, çok da önemli değil! Bunların hepsi hâlâ telafi edilebilir! Bay Golyadkin dehşet içinde saatin ikiye geldiğini fark etti. "Peki şimdiye kadar ilerleme sağladılarsa... – göğsünden bir inleme yükseldi... – hayır, yalan söylüyorlar, daha bir adım bile atamadılar, – Göreceğiz bakalım..." Üzerine bir şeyler geçirdi, kalemi kâğıdı aldı ve çalakalem şu mektubu yazdı:</p>

  <p class="normal">"Sayın beyefendi Yakov Petroviç,</p>

  <p class="normal">Ya siz ya ben, ikimizden biri fazla! Bu yüzden benim ikizim olarak görünmek ve kendinizi öyle görmek konusundaki garip, saçma ve aynı zamanda gerçekleşmesi olanaksız isteğinizin, hezimet ve şerefinizi yitirmekle sonuçlanacağını söylemek isterim. Ve bu yüzden kenara çekilmenizi ve dürüst amaçları olan, gerçekten soylu insanlara yol vermenizi rica ediyorum. Aksi halde en sert tedbirleri almaya hazırım. Kalemimi bırakıyor ve beklemeye başlıyorum... Size minnettar kalmaya da hazırım – silaha da.</p>

  <p class="sagnormal">Y. Golyadkin"</p>

  <p class="normal">Kahramanımız mektubu bitirince heyecanla ellerini ovuşturdu. Kaputunu giydikten ve şapkasını taktıktan sonra yedek anahtarla kapıyı açtı ve daireye gitmek için çıktı. Daireye gitti, ama içeri girip girmemeye karar veremedi, çok geç kalmıştı; Bay Golyadkin'in saati iki buçuğu gösteriyordu. Aniden, pek de önemliye benzemeyen bir olay Bay Golyadkin'i şüphelendirdi: Binanın köşesinden nefes nefese kalmış, yüzü kıpkırmızı olmuş biri göründü ve gizli gizli, fare gibi yürüyerek kapının eşiğine sokuldu ve oradan da hemen girişe yöneldi. Bay Golyadkin'in gayet iyi tanıdığı ve on kapiğe elinden gelen her şeyi yapabilecek kâtip Ostafyev'di bu. Ostafyev'in zayıf damarını bilen ve kendi ihtiyacını görmek için ortadan kaybolduğundan on kapiği her zamankinden çok isteyeceğini fark eden kahramanımız on kapiği feda etmeye karar verdi ve hemen Ostafyev'in ardından kapının eşiğine ve oradan da girişe yöneldi, Ostafyev'e seslendi, gizemli bir tavırla kocaman demir sobanın arkasındaki bir köşeye çekti. Kahramanımız hemen soruşturmaya başladı.</p>

  <p class="normal">— Buradaki işler ne âlemde dostum... ne demek istediğimi anlıyor musun?</p>

  <p class="normal">— Evet efendim, Tanrı sizi korusun efendim.</p>

  <p class="normal">— Tamam dostum, sağ ol; ben de seni memnun etmek isterim sevgili dostum; ne demek istediğimi anlıyor musun dostum?</p>

  <p class="normal">— Ne öğrenmek istiyorsunuz efendim? – Ostafyev ağzını eliyle, sanki farkında olmadan yapmış gibi kapattı.</p>

  <p class="normal">— Ben aslında dostum, anlarsın ya... ama aklına bir şey gelmesin... Andrey Filippoviç'in burada olup olmadığını soracaktım.</p>

  <p class="normal">— Burada efendim.</p>

  <p class="normal">— Memurlar burada mı?</p>

  <p class="normal">— Memurlar da her zamanki gibi burada efendim.</p>

  <p class="normal">— Ekselansları da burada mı?</p>

  <p class="normal">— Ekselansları da burada. – Kâtip bir kez daha ağzını kapattı ve meraklı, garip bir bakışla Bay Golyadkin'i süzdü. Hiç değilse kahramanımıza öyle geldi.</p>

  <p class="normal">— Olağandışı bir şeyler var mı dostum?</p>

  <p class="normal">— Hayır efendim, her şey normal.</p>

  <p class="normal">— Benim hakkımda da, sevgili dostum, bir şey yok mu, herhangi bir şey... hı? Anlıyor musun dostum?</p>

  <p class="normal">— Hayır efendim, şimdiye kadar bir şey duymadım. – Kâtip tekrar ağzını kapattı ve yeniden garip bir bakışla Bay Golyadkin'i süzdü. Kahramanımız Ostafyev'in yüzünü inceliyor, bir şeyler okumaya, bir şeyler saklayıp saklamadığını anlamaya çalışıyordu. Ve gerçekten de bir şey saklıyormuş gibi bir hali vardı; Ostafyev'in tavrının giderek kabalaştığı ve soğuklaştığı Bay Golyadkin'in dikkatinden kaçmamıştı. "Pek de haksız sayılmaz aslında, – diye düşündü Bay Golyadkin, – Ben onun için kimim ki? Belki o da karşı taraftan rüşvet almıştır bile. Belki de bu yüzden ortadan kaybolmuştur. Ben de şunu bir deneyeyim..." Bay Golyadkin on kapiğin vaktinin geldiğini anlamıştı.</p>

  <p class="normal">— Al bakalım sevgili dostum...</p>

  <p class="normal">— Minnettarım efendim.</p>

  <p class="normal">— Daha fazlasını da vereceğim.</p>

  <p class="normal">— Emrinizdeyim efendim.</p>

  <p class="normal">— İş bitince daha fazlasını da alacaksın. Anladın mı?</p>

  <p class="normal">Kâtip karşılık vermedi, hazır ola geçti ve kıpırdamadan Bay Golyadkin'e baktı.</p>

  <p class="normal">— Söyle şimdi: Benim hakkımda bir şey duydun mu?..</p>

  <p class="normal">— Sanırım şu aralar... yani... şimdilik bir şey yok efendim. – Ostafyev de aynı Bay Golyadkin gibi gizemli bir tavırla, kaşını hafif kaldırarak, gözleri yerde, uygun tonu bulmaya çalışarak, kısacası aldığı ve vaat edilen parayı hak etmek için elinden geleni yaparak konuşuyordu.</p>

  <p class="normal">— Yani hiçbir şey bilmiyorsun?</p>

  <p class="normal">— Henüz bilmiyorum efendim.</p>

  <p class="normal">— Dinle... yani... belki sonra bir şey öğrenirsin?</p>

  <p class="normal">— Sonra, elbette, bir şeyler öğrenirim efendim.</p>

  <p class="normal">"Durum iyi değil!" diye düşündü kahramanımız.</p>

  <p class="normal">— Bak dostum, şunları da cebine koy.</p>

  <p class="normal">— Çok minnettarım efendim.</p>

  <p class="normal">— Dün Vahrameyev buraya geldi mi?..</p>

  <p class="normal">— Geldi efendim.</p>

  <p class="normal">— Başka gelen olmadı mı? Hatırlamaya çalış oğlum.</p>

  <p class="normal">Kâtip bir dakika düşündü ama işe yarar bir şey hatırlayamadı.</p>

  <p class="normal">— Hayır efendim, başka kimse gelmedi.</p>

  <p class="normal">— Hmm! – Bir sessizlik oldu.</p>

  <p class="normal">— Dinle oğlum, şu parayı da al; ne biliyorsan anlat.</p>

  <p class="normal">— Baş üstüne efendim. – Ostafyev ipek kadar yumuşamıştı: Tam Bay Golyadkin'in istediği kıvama gelmişti.</p>

  <p class="normal">— Şimdi söyle dostum, arkasında kim var.</p>

  <p class="normal">— Birileri efendim, sağlam birileri, – Kâtip gözlerini iyice açmış, Bay Golyadkin'e bakıyordu.</p>

  <p class="normal">— Yani nasıl sağlam?</p>

  <p class="normal">— Sağlam işte efendim. – Ostafyev anlamlı anlamlı kaşlarını oynattı. Ama çıkmaz bir sokağa girmişti ve daha fazla ne söyleyebileceğini bilmiyordu. "Durum iyi değil!" diye düşündü Bay Golyadkin.</p>

  <p class="normal">— Vahrameyev'le ilgili başka bir şey olmadı mı?</p>

  <p class="normal">— Yeni bir şey yok efendim.</p>

  <p class="normal">— İyi düşün.</p>

  <p class="normal">— Aslında bir şeyler söyleniyor efendim.</p>

  <p class="normal">— Ne diyorlar?</p>

  <p class="normal">Ostafyev eliyle ağzını kapattı.</p>

  <p class="normal">— Bana buradan mektup yok mu?</p>

  <p class="normal">— Bekçi Miheyev bugün Vahrameyev'in kaldığı yere, o Alman kadının dairesine gitti, isterseniz gidip ona sorayım.</p>

  <p class="normal">— Tanrı aşkına bana bu iyiliği yap oğlum!.. Ben sadece... aklına bir şey gelmesin oğlum, ben öylesine diyorum. Evet, sor oğlum, öğren bakalım, benimle ilgili bir şey hazırlıyorlar mı? Öğren bakalım o ne yapıyor; bunu bilmem gerekiyor, sen bunu öğren ben de seni memnun edeyim sevgili dostum...</p>

  <p class="normal">— Emredersiniz efendim, bu arada bugün masanıza İvan Semyonıç oturdu efendim...</p>

  <p class="normal">— İvan Semyonıç mı? A! Öyle mi! Gerçekten mi?</p>

  <p class="normal">— Oturmalarını Andrey Filippoviç söyledi efendim...</p>

  <p class="normal">— Gerçekten mi? Hangi sebeple? Bunu da öğren oğlum, Tanrı aşkına bunu da öğren; her şeyi öğren, – seni ödüllendiririm sevgili dostum; bunları öğrenmem gerekiyor... ama aklına bir şey gelmesin oğlum...</p>

  <p class="normal">— Peki efendim, emredersiniz, hemen şimdi gidiyorum. Bugün içeri girmeyecek misiniz beyefendi?</p>

  <p class="normal">— Hayır dostum; ben sadece, aslında sadece, bakmaya geldim sevgili dostum, seni sonra ödüllendireceğim evladım.</p>

  <p class="normal">— Peki efendim. – Kâtip hızla ve gayretle merdivenleri tırmandı ve Bay Golyadkin tek başına kaldı.</p>

  <p class="normal">"Kötü! – diye düşündü. – Kötü, çok kötü! Bizim iş... iyice sarpa sardı! Bütün bunlar ne anlama geliyor? Bu sarhoşun imaları ne anlama geliyor, örneğin, kimin işi bu? Aaa! Anladım kimin işi olduğunu? Her şey ortada. Muhtemelen her şeyi öğrenmişler ve yerime başkasını oturtmuşlar... Ama yine de – onlar mı oturttu acaba? Andrey Filippoviç oturtmuştur. İvan Semyonoviç demek; ama Andrey Filippoviç neden ve hangi amaçla İvan Semyonoviç'i yerime oturttu? Muhtemelen öğrenmişlerdir... Vahrameyev'in işidir bu, yoo Vahrameyev değildir, kavak kütüğü kadar aptaldır o; ve herkes onun hesabına çalıştı, hatta o deyyusu da bunun için getirdiler; o gözü bozuk Alman karısı da fitneledi! Bu entrikanın bir amacı olduğundan ve bu kocakarı dedikodusundan bir şeyler çıkacağından hep şüphelenmiştim zaten; Bir adamı – tabii ahlaki anlamda – boğazlayacaklarını, hatta bunun için Karolina İvanovna'yı kullanacaklarını Krestyan İvanoviç'e söylemiştim. Bu işte usta oldukları ortada! Bu işte Vahrameyev'in değil, usta bir elin parmağı var beyefendi. Vahrameyev'in aptal olduğunu söylemiştim zaten ve... artık kimlerin onlar için çalıştığını biliyorum: Şu yalancı deyyus çalışıyor. Yüksek sosyetede kazandığı ufak başarılara güveniyor. Ama arkasında kim olduğunu öğrenmeyi ne kadar isterdim... Onların arasında ne işi var? Hem İvan Semyonoviç'i neden aldılar? İvan Semyonoviç'i hangi şeytanlıkta kullanacaklar? Kesinlikle başka birini bulamadıkları içindir. Ama kimi oturtsalar fark etmezdi zaten; ama bir şey biliyorum, ben İvan Semyonoviç'ten uzun süredir şüpheleniyordum, uzun süre önce fark etmiştim: İğrenç, adi moruğun teki, – Yahudiler gibi faizle para verdiğini söylüyorlar. Aslında bunların hepsi o ayının marifeti. Ayı bu işe de burnunu iyice soktu. Her şey böyle başladı. İzmailovski Köprüsü'nde başladı; işte her şey böyle..." Muhtemelen pek de hoş olmayan bir şey hatırlayan Bay Golyadkin limon yemiş gibi yüzünü buruşturdu. "Şimdi bunun önemi yok! – diye düşündü. – Sadece kendi işimle ilgileneyim. Şu Ostafyev de nerede kaldı, muhtemelen bir yerlerde oturmuş ya da bir yerlere takılmıştır. Benim de entrika çevirmem ve birilerinin altını oymam kısmen iyi bir şey aslında. Ostafyev'e on kapik vermem yeter... hemen benim tarafıma geçer. Tek sorun şu: Gerçekten benim tarafımda mı? Onu da kendi yanlarına çekmiş olabilirler... onunla anlaşıp entrika çeviriyorlardır. Zaten haydut gibi bakıyor, dolandırıcı, tam bir haydut! Hin oğlu hin, bir şeyler gizliyor! Hiçbir şey söylemiyor ve güya kibar, boyuna efendim, minnettarım falan diyor. Dolandırıcının teki!"</p>

  <p class="normal">Bir ses geldi... Bay Golyadkin büzüldü ve hemen sobanın arkasına geçti. Birisi merdivenlerden indi ve dışarı çıktı. "Bu saatte kim çıkıyor olabilir?" – diye kendi kendine düşündü kahramanımız. Bir dakika sonra yeniden ayak sesleri duyuldu... Bay Golyadkin bu sefer merakına yenik düştü ve burnunun ucunu sığınağından usulca uzattı ve birisi burnuna iğne batırmış gibi hemen geri çekti. Bu sefer tanıdığı biri, yani o deyyus, entrikacı, ahlaksız herif geçmişti, – her zamanki gibi küçük, düzenli adımlarla ve bacaklarını birini tekmeleyecekmiş gibi kaldırıp savurarak yürüyordu. "Alçak!" – dedi kahramanımız kendi kendine. Ama Bay Golyadkin alçağın kolunun altında ekselanslarının büyük, yeşil çantası olduğunu fark etmeden geçemedi. "Yine özel göreve gidiyor," – Bay Golyadkin kıpkırmızı kesilmiş ve sıkıntıdan daha da büzülmüştü. İkinci Bay Golyadkin, Bay Golyadkin'i görmeden önünden geçtikten sonra üçüncü kez ayak sesleri duyuldu ve Bay Golyadkin bu ayak seslerinin kâtibin ayak sesleri olduğunu fark etti. Gerçekten de kâtip görünümlü biri onu görebilmek için sobaya doğru bakıyordu. Ama bu kişi Os-tafyev değil Pisarenko<sup class="calibre3"><a href="../Text/Oteki_split_016.html#footnote-100-22" id="footnote-100-22-backlink">[22]</a></sup> lakaplı başka bir kâtipti. Bu durum Bay Golyadkin'i şaşırtmıştı. "Neden başkalarını da bu sırra ortak ediyor? – diye düşündü kahramanımız. – Cahil herifler! Hiçbir kutsallıktan anlamıyorlar!"</p>

  <p class="normal">— Ne var dostum? – Pisarenko'ya dönüp konuşmaya başladı. – Kim gönderdi seni dostum?</p>

  <p class="normal">— Şey, sizin işinizle ilgili efendim.</p>

  <p class="normal">— Ostafyev nerede?</p>

  <p class="normal">— O gelemez beyefendi. Ekselansları iki kere bizim bölüme geldi, benim de fazla zamanım yok.</p>

  <p class="normal">— Teşekkürler evladım, sağ ol... Yalnız bana şunu söyle...</p>

  <p class="normal">— Tanrı şahidimdir, fazla zamanım yok efendim... Bizi her dakika çağırıyorlar... Ama isterseniz siz burada bekleyin, sizin işinizle ilgili bir bilgi gelirse size bildiririz efendim...</p>

  <p class="normal">— Hayır dostum, sadece şunu...</p>

  <p class="normal">— İzninizle efendim; hiç vaktim yok, – Pisarenko, ceketinin eteğini Bay Golyadkin'in elinden kurtarmaya çalışıyordu, – gerçekten hiç vaktim yok. Siz isterseniz burada bekleyin biz size bilgi veririz.</p>

  <p class="normal">— Bir dakika dostum, bir dakika! Bekle sevgili dostum! Dinle beni: Al şu mektubu dostum! Karşılıksız bırakmam evladım.</p>

  <p class="normal">— Baş üstüne efendim.</p>

  <p class="normal">— Mektubu Bay Golyadkin'e vermeye çalış evladım.</p>

  <p class="normal">— Golyadkin mi?</p>

  <p class="normal">— Evet dostum, Bay Golyadkin'e.</p>

  <p class="normal">— Peki efendim; işim biter bitmez götürürüm. Ama siz şimdilik burada kalın. Burada sizi kimse görmez...</p>

  <p class="normal">— Hayır dostum, ben aslında, aklına bir şey gelmesin... ben, kimse beni görmesin diye burada durmuyorum. Burada fazla kalmayacağım dostum... yan sokakta olacağım. Orada bir kafe var; orada bekleyeceğim, sen de bir şey duyarsan hepsini gel bana anlat, anladın mı?</p>

  <p class="normal">— Peki efendim, izin verin lütfen. Anladım...</p>

  <p class="normal">— Karşılıksız bırakmam evladım! – dedi nihayet kendini kurtarmış olan Pisarenko'nun arkasından... "Kerata, sonunda iyice kabalaştı, – kahramanımız sobanın arkasından gizlice çıkmaya çalışıyordu. – Bu işte hâlâ bir bit yeniği var. Bu açık... İlkin öyle, sonra böyle... Belki gerçekten de acelesi vardı; bir sürü iş yığılmış olabilir. Ekselansları da iki kere gelmiş... Ne oldu acaba?.. Amaaan! Boş ver! Belki de hiçbir şey olmamıştır, biz şimdi işimize bakalım..."</p>

  <p class="normal">Bay Golyadkin tam kapıyı açıp dışarı çıkmak üzereyken, tam bu anda birdenbire ekselanslarının arabasının sesi duyuldu. Bay Golyadkin toparlanmaya fırsat bulamadan arabanın kapısı açıldı ve birisi merdivenlere atladı. Gelen on dakika önce çıkan İkinci Bay Golyadkin'den başkası değildi. Bay Golyadkin müdürün evinin iki adım ötede olduğunu hatırladı. "Özel görevi buymuş demek," – diye kendi kendine düşündü kahramanımız. Bu arada İkinci Bay Golyadkin arabadan kalın yeşil çantayı alıp arabacıya bir şeyler söyledikten sonra Bay Golyadkin'i neredeyse iterek kapıyı açtı, inadına yapar gibi görmezden gelerek büyük bir hızla merdivenleri çıkmaya başladı. "Kötü! – diye düşündü Bay Golyadkin, – İşimiz bu duruma kadar gelmiş! Tanrım, adamın tavrına bak!" Kahramanımız birkaç dakika kıpırdamadan durdu; sonunda kararını verdi. Fazla düşünmeden, kalbinin heyecandan hızlı hızlı çarpmasına, tüm vücudunun titremesine rağmen dostunun arkasından merdivenleri çıktı. "İşte başlıyoruz; bana ne canım? Bu işle benim bir ilgim yok," – şapkasını, kaputunu ve galoşlarını çıkartırken böyle düşünüyordu.</p>

  <p class="normal">Bay Golyadkin kendi dairesine girdiği zaman hava biraz kararmıştı. Ne Andrey Filippoviç ne de Anton Antonoviç oradaydı. İkisi de ellerinde raporlarla müdürün odasındaydı; müdür de, söylenenlere göre, ekselanslarına gitmek için aceleyle hazırlanıyordu. Hem amirlerin bu durumu hem de mesai saatinin bitip havanın kararmış olmasının sonucunda bazı memurlar, özellikle genç olanlar, kahramanımız girdiğinde işle ilgili bir şey yapmıyor, toplanmış konuşuyor, birbirlerine bir şeyler anlatıyor, gülüyorlardı ve hatta bazı genç, en alt derecedeki memurlar bu gürültüden faydalanıp kimseye çaktırmadan pencerenin yanında bir köşeye çekilmiş, yazı tura oynuyorlardı. Görgü kurallarını bilen ve o anda yanaşacak ve "sığınacak" bir liman arayan Bay Golyadkin iyi günler dilemek, hatırlarını sormak için hemen daha yakın olduğu memurlara sokuldu. Ama iş arkadaşları Bay Golyadkin'in selamına garip karşılıklar verdiler. Gördüğü genel soğukluk, ilgisizlik ve hatta sertlik onu çok kötü etkilemişti. Kimse ona elini uzatmadı. Bazıları basit bir "merhaba" dediler ve dönüp gittiler; diğerleri başlarıyla selam verdi, birisi başını çevirdi ve fark etmemiş gibi davrandı; nihayet birkaç memur, – ve Bay Golyadkin'i en çok yaralayan, Bay Golyadkin'in bir yerlerde takılmaktan ve her fırsatta yazı tura oynamaktan başka bir şey bilmediğini söylediği alt dereceden bu genç memurlar, delikanlılar oldu, – yavaş yavaş Bay Golyadkin'in etrafını sardılar, çevresinde bir grup oluşturdular ve neredeyse yolunu kestiler. Hepsi de hakaret dolu bir merakla ona bakıyorlardı.</p>

  <p class="normal">İşaretler kötüydü. Bay Golyadkin bunu hissetti ve akıllıca bir tavırla bunları görmezden gelmeye hazırlandı. Aniden hiç beklenmedik bir olay Bay Golyadkin'i, nasıl derler, bitirdi ve yerle bir etti.</p>

  <p class="normal">Etrafını saran genç meslektaşlarının arasından aniden, sanki bilerek yapmış gibi Bay Golyadkin için en can sıkıcı anda, her zamanki neşesi, her zamanki gülümsemesi ve yine her zamanki oynaklığıyla İkinci Bay Golyadkin göründü: Kısacası her zamanki ve özellikle önceki gün Bay Golyadkin'e yaşattığı o çok tatsız andaki gibi şımarıklık yapıyor, atlayıp zıplıyor, yalakalık ediyor, kahkahalar atıyor, eline diline hâkim olamıyordu. Sırıtarak, yüzünde "iyi akşamlar" dileyen bir ifadeyle herkesi dönüp dolaşarak genç memur grubunun arasına daldı, birinin elini sıktı, diğerinin omzuna vurdu, üçüncüsüne hafifçe sarıldı, dördüncüsüne ekselanslarının ona ne görev verdiğini, nereye gittiğini, orada ne yaptığını, dönüşte neler getirdiğini anlattı; muhtemelen en iyi arkadaşı olan beşincisini yanaklarından öptü, – kısacası her şey aynen Bay Golyadkin'in rüyasında gördüğü gibi oldu. İkinci Bay Golyadkin iyice hoplayıp zıpladıktan, herkesi kendi yöntemleriyle elden geçirdikten, herkesi kendi tarafına çektikten, gerekli gereksiz herkese bol bol zaman ayırdıktan sonra, aniden ve yeterli inceleme vakti bulamadığı için muhtemelen yanlışlıkla elini en eski dostu Bay Golyadkin'e uzattı. Kahramanımız da, İkinci Bay Golyadkin'in aşağılık tavırlarını izlemek için yeterli vakti bulmuş olmasına rağmen, muhtemelen yanlışlıkla kendisine beklenmedik bir şekilde uzatılan eli kuvvetlice, dostça bir tavırla, içinden gelen garip, beklenmedik, göz yaşartıcı bir duyguyla sıktı. Kahramanımız ilk hareketin terbiyesiz düşmanından gelmesiyle mi ya da hazırlıksız yakalandığı için mi, yoksa ne kadar savunmasız olduğunu yüreğinin derinliklerinde hissedip farkına vardığı için mi bilinmez, aldanmıştı. Gerçek şu ki Bay Golyadkin ne yaptığının farkında olarak, kendi iradesiyle ve şahitlerin gözleri önünde can düşmanım dediği kişinin elini ağırbaşlılıkla sıkmıştı. Ama hasmı ve can düşmanı terbiyesiz İkinci Bay Golyadkin'in yaptığı hatayı fark edip, kendisi masummuş ve karşısındaki insan tarafından aldatılmış gibi utanmadan, duygusuzca, acıma ve vicdan azabı duymadan, büyük bir küstahlık ve terbiyesizlikle, aniden elini Bay Golyadkin'in elinden çekip, – ve hatta elini, kirlenmiş gibi sallayıp, – Bay Golyadkin'i korkutması ve utandırması büyük bir şaşkınlık ve öfke doğurdu. Elini sallamakla kalmadı – hakaret dolu bir tavırla bir kenara tükürdü; bununla da kalmadı, – mendilini çıkardı ve münasebetsizce Bay Golyadkin'in sıktığı elin bütün parmaklarını sildi. İkinci Bay Golyadkin bunları yaparken, herkesin ne yaptığını gördüğünden emin olmak için her zamanki kötü huyuyla etrafını inceliyor, herkesin gözüne bakıyor, Bay Golyadkin'le ilgili hiç de hoş olmayan bir izlenim bırakmaya çalışıyordu. Ama İkinci Bay Golyadkin'in bu iğrenç tavrı görünüşe göre çevrelerindeki memurlar arasında genel bir infial yarattı; akılları bir karış havada genç memurlar bile memnuniyetsizliklerini belli ettiler. Konuşmalar ve mırıldanmalar duyuldu. Bay Golyadkin de bu genel havayı fark etmişti; ama aniden İkinci Bay Golyadkin'in dudaklarından tam zamanında dökülen küçük şaka kahramanımızın son ümitlerini de kırdı, yıktı ve dengeyi yine beş para etmez can düşmanının lehine bozdu.</p>

  <p class="normal">— İşte bizim Rus Faublas'mız<sup class="calibre3"><a href="../Text/Oteki_split_016.html#footnote-100-23" id="footnote-100-23-backlink">[23]</a></sup> beyler; genç Faublas'yı takdim etmekten şeref duyarım, – İkinci Bay Golyadkin her zamanki küstahlığıyla memurların arasında dolaşarak ve onlara donakalmış ve aynı zamanda kendinden geçmiş gerçek Bay Golyadkin'i işaret ederek bağırmaya başladı. "Bir öpücük verir misin tatlım?" – dedi ve haince hakaret ettiği kişiye doğru eğilerek dayanılmaz laubaliliğine devam etti. Beş para etmez İkinci Bay Golyadkin'in küçük şakası, görünüşe göre, herkesçe bilinen bir olayı sinsice ima ettiği için yankı bulmuşa benziyordu. Kahramanımız düşmanlarının ellerinin ağırlığını omuzlarında hissediyordu. Ama kararını vermişti. Alev alev yanan gözlerle, sararmış bir yüzle, kaskatı bir gülümsemeyle kalabalığın arasından çıktı, düzensiz, sık adımlarla ekselanslarının odasına doğru yürüdü. Son odanın yanındaki odada ekselanslarının odasından çıkan Andrey Filippoviç'le karşılaştı ve o anda odada Bay Golyadkin'in hiç tanımadığı pek çok insan olmasına rağmen kahramanımız bu durumu dikkate almadı. Kararlılıkla, cesurca, gösterdiği cesarete kendi de şaşırarak ve içten içe hayran kalarak, zaman kaybetmeden, bu beklenmedik hamle karşısında oldukça şaşıran Andrey Filippoviç'e yanaştı.</p>

  <p class="normal">— A!.. Siz miydiniz... ne istiyorsunuz? – bölüm şefi Bay Golyadkin'in tereddütlerine kulak asmadan sordu.</p>

  <p class="normal">— Andrey Filippoviç, ben... ben, Andrey Filippoviç, şimdi, hemen, ekselanslarıyla özel olarak görüşebilir miyim? – kahramanımız kararlı bakışlarını Andrey Filippoviç'e dikerek düzgün ve açık açık konuşuyordu.</p>

  <p class="normal">— Ne dediniz? Tabii ki görüşemezsiniz. – Andrey Filippoviç Bay Golyadkin'i baştan ayağa süzdü.</p>

  <p class="normal">— Ben, Andrey Filippoviç, ona sadece, buradaki hiç kimsenin o yalancı ve namussuzu ifşa etmediğine ne kadar şaşırdığımı söyleyeceğim.</p>

  <p class="normal">— Nee?</p>

  <p class="normal">— Namussuzun teki Andrey Filippoviç.</p>

  <p class="normal">— Kimden bahsettiğinizi öğrenebilir miyim?</p>

  <p class="normal">— Malum kişiden Andrey Filippoviç; malum kişiyi ima ediyorum Andrey Filippoviç; bunu yapmaya hakkım var... Amirlerin de bu tür davranışları teşvik etmeleri gerektiğini düşünüyorum Andrey Filippoviç, – Bay Golyadkin açıkça kendini kaybetmiş bir halde devam etti, – Andrey Filippoviç... bu soylu davranışımın, sadakatimin bir göstergesi olduğunu siz de muhtemelen görüyorsunuzdur Andrey Filippoviç. – Şefimi bir baba gibi gördüğümün Andrey Filippoviç, saygıdeğer amirlerimi bir baba olarak gördüğümün ve kaderimi gözüm kapalı onların eline bıraktığımın bir göstergesi Andrey Filippoviç. Ve işte böyle... nasıl desem... – Bay Golyadkin'in sesi titremeye başladı, yüzü kızardı, kirpiklerinde iki damla yaş belirdi.</p>

  <p class="normal">Bay Golyadkin'i dinleyen Andrey Filippoviç o kadar şaşırmıştı ki farkında olmadan iki adım geriledi. Endişeyle etrafına bakındı... Durumun nereye varacağını kestirmek zordu... Ama tam o sırada ekselanslarının odasının kapısı açıldı ve ekselansları peşinde birkaç memurla birlikte çıktı. O sırada odada olan herkes de onların peşine takıldı. Ekselansları Andrey Filippoviç'i yanına çağırdı ve bazı iş meselelerini konuşarak birlikte yürümeye başladılar. Bay Golyadkin, herkes toplanıp odadan çıktıktan sonra kendine geldi. Sakinleşen Bay Golyadkin, odadan en son çıkan ve gözüne ciddi ve endişeli görünen Anton Antonoviç Setoçkin'e sığındı. "Yine saçmaladım ve işi berbat ettim, – diye düşündü kendi kendine – neyse, boş ver."</p>

  <p class="normal">— Umarım en azından siz beni dinlemeyi ve içinde bulunduğum durumu anlamayı kabul edersiniz Anton Antonoviç, – alçak sesle konuşuyordu ve sesi hâlâ heyecandan titriyordu. – Hepsi bana sırtını döndü, ben de size geldim. Andrey Filippoviç'in ne demek istediğini hâlâ anlayamadım Anton Antonoviç. Mümkünse siz açıklayabilir misiniz?..</p>

  <p class="normal">— Zamanı gelince her şey açıklanacak, – Anton Antonoviç sertçe, vurgulayarak cevap verdi ve Bay Golyadkin, Anton Antonoviç'in bu tavrından konuşmayı kesinlikle devam ettirmek istemediğini anladı. – Her şeyi kısa süre içinde öğrenirsiniz. Her şey bugün resmi olarak bildirilecek.</p>

  <p class="normal">— Resmi olarak ne demek Anton Antonoviç? Neden özellikle resmi olarak efendim? – Kahramanımız çekinerek sordu.</p>

  <p class="normal">— Amirlerin kararlarını tartışmak bizi düşmez Yakov Petroviç.</p>

  <p class="normal">— Neden amirlerimiz karar verecek Anton Antonoviç, – Bay Golyadkin daha da korkmuştu, – neden onlar? Amirlerimizi rahatsız etmeyi gerektirecek bir neden göremiyorum Anton Antonoviç... Dün olanlarla ilgili bir şey mi söylemek istiyorsunuz Anton Antonoviç?</p>

  <p class="normal">— Yoo, hayır, dünle ilgili değil beyefendi; başka kusurlarınız var.</p>

  <p class="normal">— Ne kusuru Anton Antonoviç? Ben hiçbir kusur işlemediğimi düşünüyorum Anton Antonoviç.</p>

  <p class="normal">— Peki ya çevirmeyi düşündüğünüz işler? – Anton Antonoviç afallayan Bay Golyadkin'in sözünü sertçe kesti. Bay Golyadkin irkildi ve yüzü kâğıt gibi bembeyaz kesildi.</p>

  <p class="normal">— Tabii ki Anton Antonoviç, – zar zor duyulur bir sesle konuşmaya başladı, – iftiralara kulak verir ve karşı tarafın savunmasını almadan düşmanlarımızı dinlersek, o zaman kesinlikle... kesinlikle Anton Antonoviç, masumlar hiçbir neden yokken zarar görür Anton Antonoviç.</p>

  <p class="normal">— Şüphesiz öyle beyefendi; peki velinimetiniz olan erdemli, saygıdeğer ve tanınmış bir ailenin asil kızlarının itibarını zedeleyen o münasebetsiz hareketinize ne demeli?</p>

  <p class="normal">— Hangi hareket Anton Antonoviç?</p>

  <p class="normal">— Bir de soruyorsunuz; fakir ama gururlu yabancı bir kıza karşı yaptığınız o pek takdire şayan hareketi de mi hatırlamıyorsunuz?</p>

  <p class="normal">— İzin verin Anton Antonoviç... rica ediyorum Anton Antonoviç, dinleyin lütfen...</p>

  <p class="normal">— Ya başkalarına haince iftira atmanız – kendi günahlarınızı başkalarına yüklemeniz? Bunlara ne diyeceksiniz?</p>

  <p class="normal">— Ben onu kovmadım Anton Antonoviç, – kahramanımızın sesi titriyordu, – Petruşka'ya, yani uşağıma da böyle bir şey yapmasını söylemedim... Benim ekmeğimi yedi Anton Antonoviç, misafirim oldu, – diye ekledi kahramanımız ve o kadar duygulanmıştı ki çenesi titremeye, gözleri dolmaya başladı.</p>

  <p class="normal">— Bir tek siz Yakov Petroviç, ekmeğinizi yediğini söylüyorsunuz, – Anton Antonoviç sırıtarak cevap verdi ve sesindeki hissedilir sinsilik Bay Golyadkin'in yüreğini acıttı.</p>

  <p class="normal">— İzin verirseniz Anton Antonoviç, naçizane bir şey sormak istiyorum: Ekselanslarının bu meseleden bütünüyle haberleri var mı?</p>

  <p class="normal">— Olmaz mı! Şimdi bana izin verin lütfen. Sizinle harcayacak vaktim yok... Bilmeniz gerekenleri bugün öğreneceksiniz beyefendi.</p>

  <p class="normal">— Tanrı aşkına bir dakika daha izin verin Anton Antonoviç...</p>

  <p class="normal">— Sonra söylersiniz...</p>

  <p class="normal">— Hayır Anton Antonoviç; ben, görüyorsunuz, sadece dinleyin lütfen Anton Antonoviç... Ben kesinlikle özgür düşünceli<sup class="calibre3"><a href="../Text/Oteki_split_016.html#footnote-100-24" id="footnote-100-24-backlink">[24]</a></sup> biri değilim Anton Antonoviç, özgür düşünceden uzak dururum; ben kendi açımdan bu fikri aklımdan çıkarmaya tamamen hazırım.</p>

  <p class="normal">— İyi, çok güzel beyefendi. Bunu daha önce de duymuştum...</p>

  <p class="normal">— Hayır, bunu duymadınız Anton Antonoviç. Bu başka Anton Antonoviç, bu güzel, gerçekten güzel, dinlemeye değer... Biraz önce de belirttiğim gibi Anton Antonoviç, ben yüce Tanrı'nın birbirine tıpatıp benzeyen iki insan yarattığı ve Tanrı'nın bu hikmetini gören hayırsever amirlerimizin bu ikizleri koruyacakları fikrini kabul ediyorum. Bu iyi bir şey Anton Antonoviç. Özgür düşünce fikrinden uzak olmamın ne kadar iyi bir şey olduğunu siz de anlıyorsunuzdur. Ben hayırsever amirlerime baba gözüyle bakarım. Evet efendim derim, siz nasıl isterseniz efendim derim... yani beyefendi... gençler amirlerine hizmet etmelidirler... Bana yardım edin Anton Antonoviç, benim tarafımda olun Anton Antonoviç... Ben hiçbir şey... Anton Antonoviç, Tanrı aşkına bir kelime daha... Anton Antonoviç...</p>

  <p class="normal">Ama Anton Antonoviç Bay Golyadkin'in yanından uzaklaşmıştı bile... Kahramanımızsa nerede olduğunu, ne duyduğunu, ne yaptığını, ona ne yapıldığını ve ne yapılacağını bilmiyordu, – duydukları ve olanlar onu bu kadar sarsmış, bu kadar şaşırtmıştı.</p>

  <p class="normal">Anton Antonoviç'in gözünde temize çıkmak, son derece iyi niyetli, oldukça asil ve kendisiyle ilgili hoş bir şeyler söylemek için memur kalabalığının içinde yalvaran gözlerle onu aradı... Bu arada Bay Golyadkin'in şaşkınlığının içinden yavaş yavaş yeni bir ışık, önünde aniden parlayan, o ana kadar hiç bilmediği her şeyi ve hatta hiç şüphelenmediği nedenleri aydınlatan yeni, müthiş bir ışık sızmaya başladı. Bu anda birisi, tamamen sersemlemiş kahramanımızın böğrünü dürttü. Başını çevirip baktı. Karşısında Pisarenko duruyordu.</p>

  <p class="normal">— Size mektup getirdim beyefendi.</p>

  <p class="normal">— A!.. Gidip döndün demek evladım.</p>

  <p class="normal">— Hayır, bu sabah saat onda buraya getirmişler. Bekçi Sergey Miheyev, kâtip Vahrameyev'in dairesinden getirmiş.</p>

  <p class="normal">— Tamam dostum, sağ ol, karşılıksız bırakmam evladım.</p>

  <p class="normal">Bay Golyadkin bunu söyledikten sonra mektubu redingotunun yan cebine koydu ve cebin bütün düğmelerini ilikledi; etrafına baktı ve dairesinin giriş koridorunda, mesai bittiği için çıkış kapısında toplanmış memurların arasında olduğunu görünce şaşırdı. Bay Golyadkin sadece bu durumu fark etmemekle kalmamış, nasıl bir anda paltosunun ve galoşlarının içine giriverdiğini ve şapkasını elinde tutuverdiğini de fark etmemişti ve bunları hangi ara yaptığını hatırlamıyordu. Bütün memurlar hareket etmeden ve saygılı bir şekilde bekliyorlardı. Bunun nedeni ekselanslarının merdivenlerin en alt basamağında, bir nedenle geç kalmış arabasını beklemesi, iki danışman ve Andrey Filippoviç'le çok ilginç bir konuşmaya dalmış olmasıydı. İki danışman ve Andrey Filippoviç'in biraz ilerisinde ekselanslarının şaka yaptığını ve güldüğünü görüp gülümseyen Anton Antonoviç Setoçkin ve birkaç memur duruyordu. Merdivenlerin en üst basamağında toplanmış olan memurlar da ekselanslarının yeniden gülmesi beklentisiyle gülümsüyorlardı. Gülümsemeyen tek kişi, hazır ol vaziyetinde kapının tokmağını tutan ve sabırsızlıkla, günlük eğlencenin kendine düşen tek kol hareketiyle kapılardan birini iyice açmaktan ve yarı beline kadar saygıyla eğilerek ekselanslarının geçmesini beklemekten oluşan payı almayı bekleyen şişman kapıcı Fedoseiç'ti. Ama herkesten daha memnun ve daha fazla zevk alıyormuş gibi görünen kişi Bay Golyadkin'in beş para etmez, aşağılık düşmanıydı. O anda bütün memurları bile unutmuş, her zamanki alışkanlığıyla aralarında pervane olup dolaşmayı bile bırakmış, hatta durumdan yararlanıp birine dalkavukluk etmeyi bile unutmuştu. Kulağını dört açmış, muhtemelen daha iyi duyabilmek için garip bir şekilde büzülmüş, gözlerini ekselanslarından ayırmadan dinliyor ve sadece ara sıra, uyuştuğu için için hareket ettirdiği kolları, bacakları ve kafası yüreğindeki gizli duyguları açığa vuruyordu.</p>

  <p class="normal">"Şunun haline bakın! – diye düşündü kahramanımız, – düzenbaz herif ekselanslarının gözdesi olmuş bile! Yüksek sosyeteye nasıl girdiğini öğrenmek isterdim doğrusu! Ne aklı, ne karakteri, ne eğitimi ne de duygusu var; şanslı kerata! Yüce Tanrım! Aslında birinin nasıl bu kadar çabuk yükseldiğini, bütün insanları nasıl etrafına "topladığını" düşünmek gerek! Ve bu adam, yemin ederim, daha da yükselecek, kerata, hedeflerine ulaşacak, – şanslı kerata! Kulaklarına ne fısıldadığını öğrenmek isterdim doğrusu. Bu insanlar ne gibi gizli işler planlıyor, acaba hangi sırlardan bahsediyorlar? Tanrım! Keşke bende böyle... onlarla biraz konuşabilsem, mesela bir şeyler sorabilsem, belki de... yani artık böyle davranmayacağım, diyebilsem; suçluyum ekselansları, ama bugünlerde genç bir adam devlete hizmet etmelidir; içinde bulunduğum karanlık durum çalışmama engel olmayacaktır. – İşte bunları söylesem! Hiçbir şeye karşı çıkmayacağım, her şeyi büyük bir sabır ve itaatle karşılayacağım – bunları da eklesem! Böyle mi davransam acaba?.. Ama herif vurdumduymazın teki, kimseyi dinlemez ki; bir karış havadaki aklı hiçbir şey almaz ki... yine de denemekte fayda var. Bakarsın iyi bir anına denk gelirim..."</p>

  <p class="normal">Başladığı işi yarım bırakamayacağını, önemli anın geldiğini, düşündüklerini birisine anlatması gerektiğini hisseden, sıkıntı, üzüntü ve şaşkınlık içindeki kahramanımız, beş para etmez, gizemli dostunun durduğu yere doğru kalabalığı yararak ilerlemeye başladı; ama tam bu anda ekselanslarının uzun süredir beklediği arabanın sesi duyuldu. Fedoseiç kapıyı hızla açtı ve ekselansları geçerken üç kere yarı beline kadar eğilerek selam verdi. Bütün bekleyenler bir anda kapıya akın ettiler ve Bay Golyadkin'in İkinci Bay Golyadkin'den uzaklaşmasına neden oldular. "Elimden kaçamayacaksın!" – diye homurdandı kahramanımız ve gözlerini peşinde olduğu adamdan ayırmadan kalabalığı yarmaya çalıştı. Sonunda kalabalık dağıldı. Kahramanımız kurtulduğunu hissetti ve düşmanının peşine düştü.</p>
</body>
</html>
