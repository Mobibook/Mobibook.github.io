<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">VII. Bölüm</h1>

  <p class="normal">Evine çıkan merdivenleri tırmanırken aklı başına geldi. "Aptal kafam! – içinden kendine küfretti, – Onu nereye götürüyorum? İlmeği boynuma kendim geçirdim. Petruşka bizi birlikte görünce neler düşünecek? Namussuzun aklından kim bilir neler geçecek? Şüpheci herifin teki zaten..." Pişman olsa da yapacak bir şey yoktu artık; Bay Golyadkin kapıyı çaldı, Petruşka açtı ve efendisiyle misafirinin kaputlarını aldı. Bay Golyadkin, Petruşka'nın hareketlerini gözlemek ve düşüncelerini tahmin edebilmek için göz ucuyla uşağı süzdü. Ama uşağının hiç şaşırmadığını, hatta tersine böyle bir şeyi bekliyormuş gibi davrandığını görünce büyük bir hayrete kapıldı. Avını gözleyen bir kurt gibi yan gözle bakıyordu. "Bugün herkes büyülenmiş gibi – diye düşündü kahramanımız – sanki şeytan hepsine bir uğramış! Bugün herkese bir şeyler olmuş. Cehennem azabı gibi yahu!" Aklından bunları geçiren Bay Golyadkin misafirini odasına götürdü ve oturması için kibarca yer gösterdi. Misafir oldukça şaşırmışa benziyordu, çekingen davranıyor, ev sahibinin tüm hareketlerini izliyor ve ne düşündüğünü anlamaya çalışıyordu. Tüm hareketlerinde, kendi giysisini kaybettiği için başkasının giysisini giymek zorunda kalmış bir insanın ezikliği, mazlumluğu ve çekingenliği vardı: Giysinin kolları dirseklerine, beli neredeyse ensesine geliyordu ve kısa kalan yeleğini ikide bir çekiştiriyor, oturduğu yerde sağa sola oynuyor, saklanmaya çalışıyor, kendisine gülen ya da kendisini ayıplayan var mı diye etrafına bakınıyor, kulak kesiliyordu, – ve ayrıca yüzü kızarıyor, sıkıntıdan ne yapacağını bilemiyor, özgüvenini kaybediyordu... Bay Golyadkin şapkasını pencerenin kenarına koydu; koyarken pek dikkat etmediği için şapka yere düştü. Misafir hemen şapkayı yerden kaldırdı, üzerindeki tozu silkeledi ve büyük bir dikkatle yeniden pencerenin kenarına koydu ve kendininkini de ucuna iliştiği sandalyenin ayağının hemen dibine koydu. Bu küçük olay Bay Golyadkin'in gözlerini biraz açtı; misafirinin ona ne kadar ihtiyacı olduğunu anladı ve ilk başta yaptığı gibi rahatsız etmekten vazgeçip kendi haline bıraktı. Misafir de belki çekindiğinden, belki utandığından, belki de ev sahibinden önce söze girip saygısızlık etmek istemediğinden bir türlü konuşmuyordu, – neden böyle davrandığını tahmin etmek de pek kolay görünmüyordu doğrusu. Tam bu anda Petruşka içeri girdi, kapının eşiğinde durdu ve gözlerini efendisi ile misafirinin oturduğu yerin tam aksi istikametine dikti.</p>

  <p class="normal">— Akşam yemeğini iki kişilik mi hazırlayayım? – umursamaz bir tavırla ve kısık bir sesle sordu.</p>

  <p class="normal">— Şey, bilmem... siz, – evet, iki kişilik getir oğlum.</p>

  <p class="normal">Petruşka çıktı. Bay Golyadkin misafirine baktı. Misafiri kulaklarına kadar kızardı. Bay Golyadkin iyi bir insandı ve hemen iyi niyetli bir tahminde bulundu: "Zavallı adam – diye düşündü – daha geleli bir gün oldu. Çok sıkıntı çekmiş herhalde. Belki de tek düzgün elbisesi sırtındaki ve yemek yiyecek parası bile yok. Ne kadar da ezik duruyor! Ama hiç önemli değil; hatta bir anlamda daha iyi..."</p>

  <p class="normal">— Affedersiniz, – diye söze girdi Bay Golyadkin, – isminizi sorabilir miyim?</p>

  <p class="normal">— Ben... benim adım... Yakov Petroviç, – misafiri, Yakov Petroviç'le aynı ismi taşıdığı için vicdan azabı duymuş, utanmış ve özür dilermiş gibi, duyulur duyulmaz bir fısıltıyla cevap verdi.</p>

  <p class="normal">— Yakov Petroviç mi! – kahramanımız şaşkınlığını gizleyemeden karşılık verdi.</p>

  <p class="normal">— Evet efendim... Sizinle adaşız, – Bay Golyadkin'in çekingen misafiri gülümsemeye ve şaka yapmaya çalışarak cevap verdi. Ama ev sahibinin şaka kaldıramayacak kadar ciddi ve biraz da şaşırmış olduğunu görünce eski haline döndü.</p>

  <p class="normal">— Siz... sizinle tanışma şerefine hangi nedenle...</p>

  <p class="normal">— Sizin ne kadar yüce gönüllü ve iyi yürekli biri olduğunuzu bildiğim için, – misafir oturduğu sandalyede hafifçe doğrularak hızlıca, ama utangaç bir sesle araya girdi, – size başvurmaya ve sizin... ilgi ve himayenizi istirhama cüret ettim... – misafir kendini ifade etmekte zorlanarak ve saygınlığına gölge düşürecek kadar dalkavukça ve alçaltıcı, aynı zamanda aralarındaki seviyeyi bozacak kadar cüretli sözcükleri kullanmamaya çalışarak konuşmasını tamamladı. Kısacası, Bay Golyadkin'in misafirinin, sırtında yamalı bir frak, cebinde asil bir kimlik olan ve el açmayı henüz beceremeyen soylu bir dilenciye benzediği söylenebilirdi.</p>

  <p class="normal">— Beni iyice şaşırttınız, – önce kendine, sonra duvarlara, sonra da misafirine bakarak cevap verdi Bay Golyadkin, – benim size nasıl... yani tam olarak ne yapmakla yardımım dokunabilir?</p>

  <p class="normal">— Size görür görmez ısındım Yakov Petroviç ve lütfen beni bağışlayın, ümidimi size bağladım, – ümidimi size bağlama cüretini gösterdim Yakov Petroviç. Ben... ben burada bir başımayım Yakov Petroviç, çok acı çekmiş, biçare bir adamım Yakov Petroviç ve burada kimseyi tanımıyorum. Çok iyi yürekli, temiz kalpli ve üstelik adaşım olduğunuzu...</p>

  <p class="normal">Bay Golyadkin yüzünü ekşitti.</p>

  <p class="normal">— Adaş ve hemşeri olduğumuzu öğrenince size gelmeye ve içinde bulunduğum zor durumu anlatmaya karar verdim.</p>

  <p class="normal">— İyi, çok güzel; açıkçası size ne diyeceğimi bilmiyorum, – Bay Golyadkin mahcup bir edayla karşılık verdi, – önce bir yemeğimizi yiyelim, sonra konuşuruz...</p>

  <p class="normal">Misafir başını eğdi; akşam yemeği geldi. Petruşka masayı hazırladı – ve misafir ev sahibiyle birlikte masaya oturdu. Yemek pek uzun sürmedi; ikisi de – ev sahibi hem kendini her zamanki kadar rahat hissetmediği, hem de yemeğin kötülüğünden utandığı için – kısmen de misafirine iyi bir yemek sunup fakir bir hayat sürmediğini göstermek istediği için – acele ediyordu. Misafir ise büyük bir mahcubiyet hissettiği ve son derece utandığı için acele ediyordu. Bir dilim ekmeği bitirdikten sonra ikincisine uzanmak için çekiniyor, yemeğin iyi parçalarını almaya utanıyor ve her seferinde aslında karnının pek de aç olmadığını, yemeğin mükemmel olduğunu, bu iyiliği ömrünün sonuna kadar unutmayacağını söylüyordu. Bay Golyadkin yemekten sonra piposunu yaktı ve dostları için ayırdığı pipoyu da misafirine ikram etti, – karşılıklı oturdular ve misafir hikâyesini anlatmaya başladı.</p>

  <p class="normal">İkinci Bay Golyadkin'in hikâyesi üç dört saat sürdü. Aslında hikâyesi, içi boş, önemsiz, olay demeye bin şahit isteyen olaylardan oluşuyordu. Taşrada çalıştığı bir adliyeyi, adliyedeki savcı ve başkanları, adliye içindeki entrikaları, adliyedeki memurlardan birinin ahlaksızlıklarını, müfettişi, amirlerinin aniden değişmesini ve İkinci Bay Golyadkin'in hiç suçu olmamasına rağmen bu işten zarar gördüğünü uzun uzun anlattı; ihtiyar teyzesi Pelageya Semyonovna'dan bahsetti; düşmanlarının çeşitli entrikaları yüzünden işinden olduğunu, yayan olarak Peterburg'a geldiğini anlattı; Peterburg'da büyük bir sefalet çektiğini, uzun süre iş arayıp bulamadığını, bütün parasını harcadığını, elinde avucunda hiçbir şey kalmadığını, sokaklarda yatacak duruma geldiğini, kuru ekmeğini gözyaşlarıyla yumuşatıp yediğini, yatacak yatağı bile olmadığını ve sonunda iyi bir insanın onunla ilgilenip referans verdiğini ve bu işe yerleştirdiğini söyledi. Misafir Bay Golyadkin anlatırken ağlıyor ve gözyaşlarını artık bir paçavraya dönmüş koyu mavi mendiliyle siliyordu. Bay Golyadkin'e içindekileri tamamen dökerek hikâyesini bitirdi ve sadece kalacak yeri değil, üzerine giyecek kıyafeti bile olmadığını söyledi; parası ancak ayağındaki eski püskü çizmelere yetmiş ve üzerindeki giysiyi de birkaç günlüğüne ödünç almıştı.</p>

  <p class="normal">Bay Golyadkin çok duygulanmış, gerçekten etkilenmişti. Misafirinin hikâyesi son derece önemsiz olmasına rağmen, tüm sözcükler ilahi bir mesaj gibi yüreğine işledi. Bay Golyadkin tüm şüphelerinden kurtuldu, kalbini özgürlüğe ve mutluluğa açtı ve sonunda budalanın teki olduğunu düşündü. Her şey o kadar doğaldı ki! Bu kadar sıkıntıya, telaşa ne gerek vardı! Gerçi şu nazik mesele hâlâ yerli yerindeydi, – ama çok da önemli değildi: Tabiat ananın uygun gördüğü, kendi kusuru olmayan bir benzerlik bir insanı kirletemez, onurunu lekeleyemez ve meslek hayatına zarar veremezdi. Üstelik sade görünümlü, hiçbir kini ya da açıkgözlülüğü olmayan, acınacak durumdaki, önemsiz misafiri ona sığınmış, ağlamış, kaderine isyan etmişti ve belki de ev sahibiyle arasındaki bu garip benzerlik yüzünden biraz utanıyordu. Güvenilir biri olduğunu gösterebilmek için, ev sahibini memnun etmek için uğraşıyor ve ev sahibine, bir suç işlediği için vicdan azabı çeken biri gibi bakıyordu. Örneğin, herhangi bir tartışmalı konuda hemen Bay Golyadkin'in görüşüne katılıyordu. Kazara Bay Golyadkin'in görüşüne karşı bir görüş söylerse hemen sözünü geri alıyor, hatasını düzeltiyor, ev sahibiyle kesinlikle aynı şekilde düşündüğünü, konuya onunla aynı açıdan baktığını söylüyordu. Kısacası misafir, Bay Golyadkin'in "gözüne girebilmek" için o kadar uğraştı ki sonunda Bay Golyadkin misafirinin her açıdan hoş, sevimli bir insan olduğuna karar verdi. Bu arada çay hazırlandı; saat dokuz olmuştu. Bay Golyadkin kendini çok iyi hissediyordu, neşelendi, heyecanlandı, yavaş yavaş açıldı ve sonunda konuğuyla canlı ve eğlenceli bir sohbete daldı. Bay Golyadkin keyifli olduğu zamanlarda ilginç şeyler anlatmayı severdi. O an da çok keyifliydi: Misafirine başkentten, başkentin eğlence yerlerinden ve doğal güzelliklerinden, tiyatrodan, kulüplerden, Bryulov'un tablosundan<sup class="calibre3"><a href="../Text/Oteki_split_016.html#footnote-100-14" id="footnote-100-14-backlink">[14]</a></sup> bahsetti; İki İngiliz'in Letniy Sad'ın<sup class="calibre3"><a href="../Text/Oteki_split_016.html#footnote-100-15" id="footnote-100-15-backlink">[15]</a></sup> parmaklıklarını görmek için İngiltere'den geldiklerini ve gördükten hemen sonra da geri döndüklerini anlattı; Olsufiy İvanoviç ve Andrey Filippoviç'ten söz açtı; Rusya'nın mükemmeliyet yolunda günden güne ilerlediğini söyledi ve şu dizeyi okudu:</p>

  <p class="normal">Bugün, dilbilimin gelişme günüdür;<sup class="calibre3"><a href="../Text/Oteki_split_016.html#footnote-100-16" id="footnote-100-16-backlink">[16]</a></sup></p>

  <p class="normal">"Severnaya Pçela"da okuduğu, Hindistan'daki dev boa yılanı hakkındaki haberi anlattı; Baron Brambeus'tan<sup class="calibre3"><a href="../Text/Oteki_split_016.html#footnote-100-17" id="footnote-100-17-backlink">[17]</a></sup> ve daha bir sürü şeyden bahsetti. Kısacası Bay Golyadkin'in keyfi iyice yerine gelmişti ve bunun ilk nedeni artık tamamen rahatlamış olmasıydı; ikinci nedeni düşmanlarından korkmak şöyle dursun, onlarla savaşmaya hazır duruma gelmesiydi; üçüncü nedeni ise artık bir koruyucu konumuna gelmiş ve nihayet iyi bir iş yapmış olmasıydı. Ama küçük de olsa bir kurt içini hâlâ kemirdiğinden tamamen rahatlamış da değildi. Önceki akşam Olsufiy İvanoviç'in evinde olanlar aklına geldikçe içini sıkıntı basıyordu. Önceki akşam olanları engellemek için her şeyini verirdi. "Aslında çok da önemli değil!" – diye düşündü sonunda kahramanımız ve ileride bir daha böyle şeyler yapmamaya ve benzer durumlara düşmemeye karar verdi. Bay Golyadkin bu meseleyi hallettiği için çok mutlu oldu, hatta canı eğlenmek istedi. Petruşka'ya rom getirmesini ve punç hazırlamasını söyledi. Misafir ve ev sahibi birinci bardaklarını bitirip ikincileri de istediler. Misafir daha da kibarlaşmıştı ve gerçek, tek koruyucusu olarak gördüğü Bay Golyadkin'in neşesine ortak olup onu memnun edebilmek için son derece samimi ve mutlu görünüyordu. Eline kalem ve kâğıt aldı, Bay Golyadkin'den yazdıklarına bakmamasını rica etti ve yazması bitince kâğıdı ev sahibine gösterdi. Oldukça duygulu, mükemmel bir üslup ve el yazısıyla yazılmış ve misafirin duygularını anlatan bir dörtlüktü. Dizeler şöyleydi:</p>

  <p class="indentmetin">Sen beni unutsan da,</p>

  <p class="indentmetin">Unutmayacağım ben seni;</p>

  <p class="indentmetin">Her ne olursa olsun,</p>

  <p class="indentmetin">Sen de unutma beni!</p>

  <p class="normal">Gözleri yaşaran Bay Golyadkin misafirini kucakladı ve duygularına engel olamayarak bazı sırlarını, özellikle Andrey Filippoviç ile Klara Olsufyevna hakkındaki sırlarını açıkladı. "Bundan sonra sizinle etle tırnak gibi olacağız Yakov Petroviç, – dedi kahramanımız, – aynı suyun içindeki iki balık gibi, kardeş gibi birlikte yaşayacağız; birlikte iş çevireceğiz dostum, birlikte yapacağız; entrikaları birlikte kuracağız... başkalarına karşı birlikte entrika çevireceğiz. Onların hiçbirine güvenme. Ben seni tanıyorum Yakov Petroviç, karakterini biliyorum; senin için o kadar temiz ki her şeyi anlatırsın! Sen onlardan uzak duracaksın kardeşim." Misafir Bay Golyadkin'e hak verdi, teşekkür etti ve sonunda o da biraz ağladı. "Beni dinle, Yaşa, – Bay Golyadkin zayıf, titrek bir sesle devam etti, – bak Yaşa, istersen bir süreliğine, istersen temelli, gel benim yanımda kal. Birlikte yaşarız. Ne dersin kardeşim? Aramızdaki şu garip durum yüzünden canını sıkma, şikâyet de etme: Şikâyet etmek günahtır kardeşim; doğanın bir hikmeti! Tabiat Ananın işine karışılmaz kardeşim Yaşa! Seni sevdiğim, kardeşim gibi gördüğüm için söylüyorum. El ele verirsek Yaşa, hepsine günlerini gösteririz." Bay Golyadkin üçüncü ve dördüncü bardak puncu içtikten sonra iki şey hissetmeye başladı: İlk olarak hiç olmadığı kadar mutluydu, ikincisi – artık ayaklarının üzerinde duramıyordu. Misafire geceyi orada geçirmesini teklif ettiğini söylemeye gerek yok. İki sandalye yan yana konularak bir yatak uyduruldu. İkinci Bay Golyadkin, bir dost çatısının altında olduktan sonra, kuru tahtanın bile yumuşak bir yatak gibi geleceğini, her nerede olursa olsun uyuyabileceğini büyük bir şükran ve minnettarlıkla söyledi; yaşadığı, göğüs gerdiği onca acı ve sıkıntıdan sonra artık cennette olduğunu – ve kim bilir? – ileride de belki yine aynı acı ve sıkıntıları yaşayacağını ekledi. Bay Golyadkin buna itiraz etti ve Tanrı'dan ümidi kesmemek gerektiğini söyledi. Misafir bu görüşe hak verdi ve Tanrı'dan başka kimseye güvenmediğini söyledi. Bay Golyadkin, uykularında bile Tanrı'nın adını ağızlarından düşürmeyen Türklerin bir anlamda doğruyu yaptığını söyledi. Bazı âlimlerin Türklerin peygamberi Muhammed hakkında attıkları iftiralara katılmadığını ve onun kendi çizgisinde önemli bir politikacı olduğunu söyleyen Bay Golyadkin, konuyu bir derlemede okuduğu Cezayir'deki ilginç berber dükkânına getirdi. Misafir ve ev sahibi Türklerin saflığına oldukça güldüler; ama afyonun etkisiyle şahlanan fanatikliklerini övmeden geçemediler... Yatma vakti gelince misafir giysilerini çıkarmaya başladı ve iyi yürekli Bay Golyadkin, adamcağızın içinde düzgün bir kıyafet olamayabileceğini düşünüp onu daha da utandırmamak ve kısmen de Petruşka'yı yoklamak, ağzını aramak ve eğer yapabilirse herkesi mutlu görmek için onu neşelendirmek amacıyla diğer bölmeye geçti. Bay Golyadkin'in içinin Petruşka konusunda hâlâ rahat olmadığını belirtmek gerek.</p>

  <p class="normal">— Sen de yat artık Pyotr, – Bay Golyadkin, uşağının bölmesine girip kibarca konuştu, – yat artık ve beni de yarın sabah sekizde kaldır. Anladın mı Petruşa?</p>

  <p class="normal">Bay Golyadkin alışılmadık bir yumuşaklıkta ve tatlılıkta konuşuyordu. Ama Petruşka karşılık vermedi. Yatağının başında bir şeylerle uğraşıyordu ve efendisine gerekli saygıyı gösterip başını o yana çevirme gereği bile duymamıştı.</p>

  <p class="normal">— Duydun mu Pyotr? – Bay Golyadkin konuşmasına devam etti. – Şimdi yat ve beni yarın sabah sekizde kaldır; anladın mı Petruşa?</p>

  <p class="normal">— Söylemenize gerek yok, bunu zaten biliyorum! – Petruşka kendi kendine mırıldandı.</p>

  <p class="normal">— Bildiğini biliyorum Petruşa; Ben bunu sadece seni rahatlatmak, mutlu etmek için söylüyorum. Hepimiz çok mutluyuz, seninde mutlu ve huzurlu olmanı istiyorum. Sana hayırlı geceler dilerim. Haydi, uyu artık Petruşa; hepimizin yapacak işleri var... Sakın aklına kötü bir şey...</p>

  <p class="normal">Bay Golyadkin sözünün devamını getirmedi. "Fazla mı konuştum – diye düşündü – çok mu ileri gittim acaba? Bunu hep yapıyorum zaten. Ölçüyü hep kaçırıyorum." Kahramanımız kendine kızmış bir halde Petruşka'nın odasından çıktı. Üstelik Petruşka'nın kabalığından ve aksiliğinden biraz alınmıştı. "Efendisi gururunu okşama nezaketinde bulunuyor, namussuzun aldırdığı yok, – diye düşündü Bay Golyadkin. – Uşak milletinin hepsi böyle zaten!" Hafifçe yalpalayarak odaya döndü ve misafirinin yattığını görünce bir dakika için yatağın kenarına oturdu. "Biliyor musun Yaşa, – Kafasını sallayarak, fısıltıyla konuşmaya başladı, – bana karşı suçlusun aslında. Benimle aynı ismi taşımak da ne oluyor..." – misafiriyle senlibenli şakalaşmaya devam etti. Bay Golyadkin bir süre sonra misafirine iyi geceler dileyip yatmaya gitti. Misafiri horlamaya başlamıştı bile. Bay Golyadkin yatmaya hazırlanırken ara ara gülüyor, kendi kendine konuşuyordu: "İyice sarhoş oldun Yakov Petroviç, namussuzun tekisin dostum – soyadını hak ediyorsun! Neden bu kadar sevindin ki? Yarın yine ağlamaya başlarsın, ne kadar sulu gözlü olduğunu unutma: Ben seninle ne yapacağım!" O an içini şüpheye ya da pişmanlığa benzer garip bir his kapladı. "Biraz fazla coştum, – diye düşündü, – iyice sarhoş oldum, başım uğulduyor; mahalle karıları gibi susmak bilmedin! Birlikte iş çevirmek de nereden çıktı, akılsız herif. Gerçi affetmek ve yapılan hataları unutmak erdemlerin en büyüğüdür, ama yine de yaptığım pek hoş kaçmadı! Kesinlikle hiç iyi olmadı!" Bay Golyadkin kalktı, bir mum aldı ve parmaklarının ucuna basarak uyuyan misafirine bakmaya gitti. Derin düşüncelere dalarak uzun süre öylece durdu. "Hiç hoş bir durum değil! Kötü, hatta çok kötü ve önemli olan da bu!"</p>

  <p class="normal">Sonunda Bay Golyadkin de yattı. Kafsının içinde sesler uğulduyor, vızıldıyor, çınlıyordu. Yavaş yavaş kendinden geçmeye başladı... bir şeyler düşünmeye, ilginç bir şeyler hatırlamaya, önemli, nazik bir meseleyi çözmeye çalıştı – ama nafile! Uyku iyice bastırdı ve Bay Golyadkin, içkiye alışık olmayan ve bir dost toplantısında beş bardak punç içen bütün herkes gibi uyuyakaldı.</p>
</body>
</html>
