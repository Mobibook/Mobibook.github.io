<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">II. Bölüm</h1>

  <p class="normal">Yaşlı olmasına rağmen oldukça sağlıklı görünen, kalın kaşları ve favorileri kırlaşmaya başlamış, bütün hastalıkları ürkütecek kadar etkileyici, parlak gözleri olan ve göğsünde oldukça önemli bir nişan taşıyan tıp doktoru ve cerrah Krestyan İvanoviç Rutenşpits o sabah muayenehanesindeki rahat bir koltuğa kurulmuş, eşinin kendi elleriyle getirdiği kahveyi yudumluyor, sigarasını içiyor ve arada bir de hastaları için reçete yazıyordu. Basuru olan ihtiyar bir hastasına ilacını yazan ve onu kapıya kadar geçiren Krestyan İvanoviç koltuğuna oturup bir sonraki hastasını beklemeye başladı. Bay Golyadkin içeri girdi.</p>

  <p class="normal">Krestyan İvanoviç'in şaşırmasından ve yüzünde istemeden garip ve hatta memnuniyetsizliğini belirten bir ifade belirmesinden, Bay Golyadkin'in ziyaretini beklemediği, hatta onu karşısında görmeyi hiç istemediği anlaşılıyordu. Öte yandan Bay Golyadkin, birisiyle ne zaman kendi sorunları hakkında konuşsa uygunsuz şeyler yapar, şaşırıp bocalardı ve bu defa da ne konuşacağını daha önceden planlamamış olduğu için oldukça utandı, bir şeyler geveledi, – görünüşe göre özür diledi, – ve daha sonra ne yapacağını bilmeden bir sandalye çekip oturdu. Ama oturması söylenmeden oturduğunu fark edince, bir patavatsızlık yaptığını anladı ve nezaket kurallarına uymayarak yaptığı hatayı düzeltmek için telaşla oturduğu yerden kalktı. Bu yaptıklarını düşünüp art arda iki aptallık yaptığını fark edince durumu düzeltmek için üçüncü bir aptallık daha yaptı ve gülümseyerek bir şeyler geveledi, kızardı, utandı, sustu, yeniden sandalyeye oturdu ve bir daha kalkmadı ama düşmanlarını zihinsel olarak ezme ve bozguna uğratma gücüne sahip bakışlarını takındı. Hem Bay Golyadkin bu bakışla, bağımsız biri olduğunu, yani herkes gibi sıradan ve aklı yerinde biri olduğunu göstermeye çalışıyordu. Krestyan İvanoviç öksürdü, bütün bunları kabul ettiğini ve onayladığını göstermek ister gibi bir şeyler mırıldandı ve inceleyen, sorgulayan bakışlarını Bay Golyadkin'e dikti.</p>

  <p class="normal">— Krestyan İvanoviç, ben – diye gülümseyerek söze girdi Bay Golyadkin, – hoşgörünüze sığınarak sizi tekrar rahatsız ediyorum... – Bay Golyadkin ne söyleyeceğini bilemiyor gibiydi.</p>

  <p class="normal">— Hmm... evet! – Krestyan İvanoviç, içine çektiği dumanı üfleyip, sigarasını masaya bıraktı, – size verdiğim tavsiyelere uymanız gerekiyor; alışkanlıklarınızı değiştirmeniz gerektiğini söylemiştim... daha fazla eğlenmelisiniz örneğin; arkadaşlarınızla, ahbaplarınızla daha sık görüşmelisiniz, ayrıca içkiye karşı da pek düşmanlık sergilemeyin; neşeli, eğlenceli toplantılara daha sık katılmalısınız.</p>

  <p class="normal">Hâlâ gülümsemekte olan Bay Golyadkin, onun da herkes gibi bir hayatı olduğunu, herkes gibi eğlendiğini söylemekte gecikmedi... tiyatroya da gidebileceğini, bunun için yeterli parası olduğunu, bütün gün çalıştığı için akşamlarını evde geçirdiğini söyledi; hatta diğerlerinden farklı olarak bir apartman dairesinde kaldığını ve üstelik Petruşka adında bir uşağı olduğunu ekledi. Bunları söyledikten sonra durakladı.</p>

  <p class="normal">— Hmm, hayır, sizden istediğim böyle bir düzen değil. Benim asıl öğrenmek istediğim sizin eğlenceli ortamlara katılıp katılmadığınız, zamanınızı hoşça geçirip geçirmediğiniz... Melankolik mi eğlenceli mi bir yaşam sürüyorsunuz?</p>

  <p class="normal">— Krestyan İvanoviç, ben...</p>

  <p class="normal">— Hmm... size şunu söyleyeyim – diye araya girdi doktor, – bütün yaşamınızı yeniden kurmanız ve karakterinizi de değiştirmeniz gerekiyor. (Krestyan İvanoviç "değiştirmeniz" sözcüğünü özellikle vurgulamış ve önemli bir şey söylediğini belli etmek için bir dakika susmuştu.) Eğlenceli bir yaşamdan kaçınmayın; temsillere, kulüplere gidin, içkiye karşı düşmanlık sergilemeyin. Evde oturmanız doğru değil... evde oturup pineklemek yararınıza değil.</p>

  <p class="normal">— Ama Krestyan İvanoviç, ben sessizlikten hoşlanırım, – Bay Golyadkin Krestyan İvanoviç'e, önemli bir şey düşünüyormuş gibi bakıyordu ve düşüncelerini açıklamak için en uygun sözcükleri arıyordu, – kaldığım dairede benden ve Petruşka'dan başka kimse yok... şunu da söyleyeyim: Ben kendi hayatımı yaşıyorum Krestyan İvanoviç. Şunu da söyleyeyim, kendi yolumda ilerlemeyi seviyorum. Hiç kimseye bağımlı olmadan kendi yolumda ilerliyorum. Ben de herkes gibi dışarı çıkıyorum, gezip dolaşıyorum Krestyan İvanoviç.</p>

  <p class="normal">— Öyle mi? Aslında bugünlerde gezip dolaşmanın da pek tadı olmaz: Hava çok kötü.</p>

  <p class="normal">— Haklısınız Krestyan İvanoviç. Size daha önce de açıklama şerefine eriştiğim gibi, ben sessiz sakin bir insanım ve bambaşka bir yol tutturdum. Hayatın yolu geniştir... Ben... ben, Krestyan İvanoviç bunları söylemek istemiştim... Özür dilerim Krestyan İvanoviç, güzel konuşmayı pek beceremem.</p>

  <p class="normal">— Hmm... ne diyordunuz...</p>

  <p class="normal">— Şey diyordum Krestyan İvanoviç, özür dilerim ama güzel konuşmayı pek beceremem, – Bay Golyadkin, hafif gücenmiş bir ses tonuyla ve kafası biraz karışmış bir halde kekeliyordu, – Bu anlamda Krestyan İvanoviç, başkalarına pek benzemem, – kendine özgü bir gülümsemeyle devam etti, – konuşmayı pek beceremem, güzel konuşmayı bilmem. Kafama estiği gibi hareket ederim; kafama estiği gibi Krestyan İvanoviç!</p>

  <p class="normal">— Hmm... nasıl yani... hareket edersiniz? – diye karşılık verdi Krestyan İvanoviç. Ardından bir dakikalık bir sessizlik oldu. Doktor, garip ve kuşkulu bir bakışla Bay Golyadkin'i süzdü. Bay Golyadkin de doktora kuşkuyla, yan gözle bakıyordu.</p>

  <p class="normal">— Krestyan İvanoviç, ben – Bay Golyadkin, daha önceki konuşma tonunu değiştirmeden, Krestyan İvanoviç'in aşırı inadı karşısında biraz kızmış biraz da şaşırmış halde devam etti, – Krestyan İvanoviç, ben salon yaşamının gürültüsünü değil sessizliği severim. Oralarda, yani salonlarda, çizmelerle parke cilalamayı bilmek gerekir... (Bay Golyadkin ayağını hafifçe yere sürttü), oradakilerin istediği bunlar, bir de kelime oyunları... zarif komplimanlar yapmayı da bilmek gerekiyor... oralarda bunları istiyorlar. Ben bunların hiçbirini bilmem Krestyan İvanoviç, – bu inceliklerin hiçbirini öğrenmedim; vaktim olmadı. Ben basit, sade bir adamım, görünüşümde bir parıltı yoktur. Bu konularda silahsız bir asker gibiyim; bu anlamda böyleyim. – Bay Golyadkin bunları öyle bir biçimde söyledi ki kahramanımızın böyle yerlere gitmediği, bu konularda silahsız bir asker olduğu, bu tür incelikleri bilmediği için hiç üzülmediği ve hatta sevindiği belliydi. Onu dinleyen Krestyan İvanoviç, sanki bir şeyleri önceden hissetmiş gibi yüzünü ekşitmişti. Bay Golyadkin'in tiradının ardından uzun, anlamlı bir sessizlik oldu.</p>

  <p class="normal">— Sanırım asıl konudan biraz uzaklaştınız, – dedi sonunda Krestyan İvanoviç sessizce, – sizi tam olarak anlayamadığımı itiraf etmeliyim.</p>

  <p class="normal">— Güzel konuşmayı pek beceremem Krestyan İvanoviç; size bunu daha önce söyleme şerefine de erişmiştim Krestyan İvanoviç, – Bay Golyadkin bu sefer daha sert, kesin bir biçimde konuşmuştu.</p>

  <p class="normal">— Hmm...</p>

  <p class="normal">— Krestyan İvanoviç! – Bay Golyadkin, sessiz ama ciddi, kısmen ölçülü ve tane tane konuşarak tekrar söze girdi. – Krestyan İvanoviç! Odanıza ilk girdiğimde, konuşmama özür dileyerek başladım. Şimdi tekrar beni bağışlamanızı ve hoş görmenizi rica ediyorum. Sizden bir şey saklayacak değilim Krestyan İvanoviç. Siz de biliyorsunuz ben pek de önemli biri değilim; ama bu durumdan hiç de pişmanlık duymuyorum. Tam tersine Krestyan İvanoviç; hatta doğrusunu söylemek gerekirse, pek de önemli biri olmamaktan gurur duyuyorum. Entrikacı biri de değilim – bununla da gurur duyuyorum. Gizli saklı değil, hiçbir oyun çevirmeden, gayet açık bir biçimde hareket ederim ve kime, nasıl zarar, hem de büyük bir zarar vereceğimi bilmeme rağmen Krestyan İvanoviç, elimi böyle işlerle kirletmem. Bu anlamda ellerim gayet temizdir Krestyan İvanoviç! – Bay Golyadkin bir an için anlamlı bir biçimde sustu; sonra yumuşak bir sesle devam etti.</p>

  <p class="normal">— Krestyan İvanoviç, ben – kahramanımız konuşmasına devam etti, – dolambaçlı yollara sapmadan, düzgün, açık yollarda yürürüm çünkü o yolları önemsemem ve onları başkalarına bırakırım. Belki sizden de benden de temiz olanları aşağılamak niyetinde değilim... yani benden de temiz olanları Krestyan İvanoviç, sizi kastetmek istemedim. İmalı sözlerden de hoşlanmam; ikiyüzlülüğe de tenezzül etmem; iftiradan ve dedikodudan tiksinirim. Maskeyi sadece maskeli balolarda takarım, insanların arasında dolaşırken değil. Size bir şey soracağım Krestyan İvanoviç, bir düşmanınızdan – hatta can düşmanım diyebileceğiniz birinden – nasıl intikam alırdınız? – Bay Golyadkin, Krestyan İvanoviç'e meydan okurcasına bakarak sözünü bitirdi.</p>

  <p class="normal">Bay Golyadkin elinden geldiğince net, açık, kendine güvenerek, sözcükleri tartarak ve en doğru etkiyi sağlamaya çalışarak konuşmuş olmasına rağmen, şimdi Krestyan İvanoviç'e endişeyle, büyük bir endişeyle, aşırı bir endişeyle bakıyordu. Büyük bir utangaçlık, telaşlı ve hüzünlü bir sabırsızlıkla Krestyan İvanoviç'in cevabını bekliyordu. Ama Krestyan İvanoviç kendi kendine bir şeyler mırıldandı ve Bay Golyadkin'i hayrete düşürdü, kesin bir mağlubiyete uğrattı; koltuğunu masaya yaklaştırdı ve çok nazik ama soğuk bir ifadeyle zamanının değerli olduğunu, ne demek istediğini de anlayamadığını söyledi; elinden geldiğince yardım edeceğini ama kendi alanının dışında kalan konulara girmeyeceğini ekledi. Kalemini aldı, kâğıtları çekip reçete defterini çıkardı, bir sayfa koparıp hemen reçete yazacağını söyledi.</p>

  <p class="normal">— Hayır, yapmayın Krestyan İvanoviç! Reçete falan yazmayın! – Bay Golyadkin yerinden fırladı ve Krestyan İvanoviç'in sağ elini yakaladı, – bunu yapmanıza hiç gerek yok Krestyan İvanoviç...</p>

  <p class="normal">Bay Golyadkin bunları söylerken tavırlarında garip bir değişiklik olmuştu. Gri gözleri garip bir şekilde parlamış, dudakları titremeye, bütün kasları, yüzünün bütün çizgileri hareket etmeye başlamıştı. Tüm vücudu titriyordu. Bay Golyadkin, bu hareketlerden ve Krestyan İvanoviç'in elini tuttuktan sonra, kendi kendine güvenmiyor ve bir sonraki hareketi için emir bekliyormuş gibi hareketsiz kalakalmıştı.</p>

  <p class="normal">Sonra fazlasıyla garip bir sahne yaşandı. Biraz şaşırmış olan Krestyan İvanoviç bir an için koltuğuna çakıldı kaldı ve ne yapacağını bilemeden, dört açılmış gözlerle Bay Golyadkin'e baktı; Bay Golyadkin de aynı şekilde ona bakıyordu. Sonunda Krestyan İvanoviç, Bay Golyadkin'in redingotunun yakasını hafifçe tutarak ayağa kalktı. Birkaç saniye hareket etmeden birbirlerine baktılar. Ardından Bay Golyadkin'in ikinci garip hareketi geldi. Dudakları titremeye, çenesi oynamaya başladı ve kahramanımız hiç beklenmedik bir şekilde ağlamaya başladı. Hıçkırarak, kafasını sallayarak, sağ eliyle kendi göğsünü döverek ve sol eliyle Krestyan İvanoviç'in ev giysisinin yakasına yapışarak bir şeyler söylemeye, bir şeyleri hemen o an açıklamaya çalıştı ama ağzından tek bir sözcük bile çıkmadı. Krestyan İvanoviç'in şaşkınlığı nihayet geçmişti.</p>

  <p class="normal">— Kendinize gelin, sakin olun, oturun! – Bay Golyadkin'i tekrar koltuğuna oturtmaya çalışıyordu.</p>

  <p class="normal">— Düşmanlarım var Krestyan İvanoviç, düşmanlarım var; işimi bitirmeye yemin etmiş düşmanlarım var... – Bay Golyadkin çekine çekine ve fısıltıyla cevap verdi.</p>

  <p class="normal">— Sakin olun, kendinize gelin; ne düşmanı! Boşverin düşmanları! Hiç gerek yok böyle şeylere. Buyurun, oturun, – Krestyan İvanoviç konuşmasına devam etti ve sonunda Bay Golyadkin'i koltuğa oturtabildi.</p>

  <p class="normal">Bay Golyadkin, gözlerini Krestyan İvanoviç'ten ayırmadan oturdu. Krestyan İvanoviç, son derece memnuniyetsiz bir tavırla, odanın bir köşesinden diğerine gidip gelmeye başladı. Uzun bir sessizlik oldu.</p>

  <p class="normal">— Size minnettarım Krestyan İvanoviç, benim için yaptıklarınıza son derece minnettarım. Bu iyiliğinizi ölene kadar unutmayacağım Krestyan İvanoviç, – Bay Golyadkin, oturduğu yerden kırgın bir edayla kalktı.</p>

  <p class="normal">— Sakin olun, kendinize gelin! Sakin olun diyorum! – Krestyan İvanoviç sert bir biçimde Bay Golyadkin'e karşılık verdi ve tekrar yerine oturttu. – Neyiniz var? Canınızı sıkan neyse bana anlatın, – Krestyan İvanoviç devam etti, – hangi düşmanlardan bahsediyorsunuz? Size ne yaptılar?</p>

  <p class="normal">— Hayır Krestyan İvanoviç, şimdi bunlardan bahsetmesek daha iyi olur, – Bay Golyadkin gözlerini yere indirip cevap verdi, – bunları bir kenara bırakalım, şeye kadar... başka bir zamana kadar Krestyan İvanoviç, her şey ortaya çıkana, insanların yüzündeki maskeler düşüp, bazı şeyler açığa çıkana kadar. Ama şimdilik, özellikle aramızda olanlardan sonra... sizin için de daha uygun olur sanırım Krestyan İvanoviç... size iyi sabahlar dilememe izin verin Krestyan İvanoviç, – Bay Golyadkin ve bu sefer kararlı bir biçimde oturduğu yerden kalktı ve şapkasına uzandı.</p>

  <p class="normal">— Peki... siz nasıl isterseniz... hmm... (Kısa bir sessizlik oldu.) Benim açımdan, biliyorsunuz sizin için elimden geleni... ve canı yürekten sizin iyiliğinizi diliyorum.</p>

  <p class="normal">— Sizi anlıyorum Krestyan İvanoviç, anlıyorum; sizi şimdi gayet iyi anlıyorum... Rahatsız ettiğim için çok özür dilerim Krestyan İvanoviç.</p>

  <p class="normal">— Hmm... Hayır, öyle demek istememiştim. Ama yine de siz bilirsiniz. İlaçlarınızı kullanmaya devam edin...</p>

  <p class="normal">— Söylediğiniz gibi ilaçlarımı kullanmaya devam edeceğim Krestyan İvanoviç hatta aynı eczaneden almaya devam edeceğim... bugünlerde eczacılık çok önemli bir meslek Krestyan İvanoviç...</p>

  <p class="normal">— Nasıl yani? Hangi anlamda?</p>

  <p class="normal">— Genel anlamda Krestyan İvanoviç. Dünyanın son zamanlardaki genel halinden bahsediyorum...</p>

  <p class="normal">— Hmm...</p>

  <p class="normal">— Sadece eczacının çırağı değil, bütün gençler önemli insanlar karşısında burunları havada dolaşıyorlar.</p>

  <p class="normal">— Hmm... Siz bunu nasıl anladınız?</p>

  <p class="normal">— İyi bilinen birinden bahsediyorum Krestyan İvanoviç... ikimizin de tanıdığı birinden Krestyan İvanoviç, örneğin Vladimir Semyonoviç'ten...</p>

  <p class="normal">— A!..</p>

  <p class="normal">— Evet öyle Krestyan İvanoviç; ayrıca bazen doğruyu söyleme kuralının dışına çıkan bazı insanlar tanıyorum Krestyan İvanoviç.</p>

  <p class="normal">— A!.. Nasıl oluyor bu?</p>

  <p class="normal">— Var böyle insanlar; evet ama bu şimdi konumuzun dışında; yemeğin suyuyla birlikte aşçıyı da sunmayı<sup class="calibre3"><a href="../Text/Oteki_split_016.html#footnote-100-2" id="footnote-100-2-backlink">[2]</a></sup> bilirler.</p>

  <p class="normal">— Ne? Neyi sunmayı?</p>

  <p class="normal">— Yemeğin suyuyla birlikte aşçıyı Krestyan İvanoviç; bir Rus deyimi. Birini nasıl kutlayacaklarını bilirler örneğin; böyle insanlar var Krestyan İvanoviç.</p>

  <p class="normal">— Kutlamak mı?</p>

  <p class="normal">— Evet, kutlamak Krestyan İvanoviç, geçen gün çok iyi tanıdığım birinin yaptığı gibi...</p>

  <p class="normal">— Çok iyi bir tanıdığınız mı... a! Nasıl oldu bu? – Krestyan İvanoviç, dikkatle Bay Golyadkin'e bakıyordu.</p>

  <p class="normal">— Evet, çok yakın tanıdıklarımdan biri, başka birçok yakın tanıdığımı terfi aldığı için kutladı ve ayrıca en yakın dostu olduğunu söyledi. Şu sözleri söyledi: "Yeni aldığınız terfii kutlama, <span class="ideitalik">yürekten</span> kutlama fırsatını yakaladığım için son derece memnun oldum, Vladimir Semyonoviç. Ayrıca gelecekten haber veren kocakarıların soylarının artık tükendiğine de memnunum." – Bay Golyadkin başını kurnazca salladı ve anlamlı anlamlı Krestyan İvanoviç'e baktı.</p>

  <p class="normal">— Hmm... Demek böyle dedi...</p>

  <p class="normal">— Aynen böyle dedi Krestyan İvanoviç, üstelik bunu söylerken <span class="ideitalik">herkesin gözdesi</span> Vladimir Semyonoviç'in amcası Andrey Filippoviç'e öyle bir baktı ki. Ama Krestyan İvanoviç, onun terfiinden bana ne? Beni ne ilgilendirir? Üstelik tabiri caizse, daha ağzı süt kokan çocuk evlenmek istiyor. Ben yine de söyleyeceğimi söyledim. Vladimir Semyonoviç, dedim! Ben söyleyeceğimi söyledim Krestyan İvanoviç; izninizi rica edeyim.</p>

  <p class="normal">— Hmm...</p>

  <p class="normal">— Evet Krestyan İvanoviç, ama gitmeden önce şunları söylememe izin verin. Bir taşla iki kuş vurayım bari dedim, – iyi dostumuzun söylediklerini ağzına tıkadığım gibi, – Klara Olsufyevna'ya da bir şeyler söyleyeyim (önceki gün Olsufiy İvanoviç'in evinde görmüştüm), – birkaç tane duygusal romans da söyledi, – ve şöyle dedim: "Çok güzel romanslar söylediniz, ama dinleyenlerin kalpleri de sizinki kadar temiz mi acaba." Onu dinlemediklerini, gözlerinin daha yukarılarda olduğunu söylemeye çalıştım Krestyan İvanoviç...</p>

  <p class="normal">— Siz böyle deyince Vladimir Semyonoviç ne yaptı?..</p>

  <p class="normal">— Yüzü, deyim yerindeyse, limon yalamış gibi ekşidi.</p>

  <p class="normal">— Hmm...</p>

  <p class="normal">— İhtiyarla da konuştum Krestyan İvanoviç, – Olsufiy İvanoviç dedim, size ne kadar borçlu olduğumu, çocukluğumdan bugüne bana karşı yaptığınız iyilikleri biliyorum. Ama gözlerinizi açın Olsufiy İvanoviç, dedim. Şöyle iyice bir bakın etrafınıza. Ben her şeyi dürüstçe ve açıkça söylüyorum Olsufiy İvanoviç.</p>

  <p class="normal">— Gerçekten mi?</p>

  <p class="normal">— Evet Krestyan İvanoviç. Gerçekten...</p>

  <p class="normal">— Olsufiy İvanoviç ne dedi?</p>

  <p class="normal">— Ne desin Krestyan İvanoviç! Ben seni tanırım, zatıaliniz çok iyiliksever birisiniz gibi bir şeyler geveledi – ve sonra böyle devam etti... Ama siz de bilirsiniz! Yaşlılıktan dolayı, nasıl derler, iyiden iyiye sallanmaya başlamış.</p>

  <p class="normal">— A! Demeyin!</p>

  <p class="normal">— Evet Krestyan İvanoviç! Aslında hepimiz biraz öyle değil miyiz! Adam oldukça ihtiyar, bir ayağı çukurda, ama biri dedikoduya başlasın hemen kulak kesiliyor; o olmadan...</p>

  <p class="normal">— Dedikodu mu dediniz?</p>

  <p class="normal">— Evet Krestyan İvanoviç, bir dedikodu ortaya attılar. Bizim koca ayının ve yeğeninin de bu dedikoduda parmağı var; yaşlı kadınlarla el ele verdiler ve dedikoduyu hazırladılar. Buna inanabiliyor musunuz? Birinin ölümüne neden olabilecek planlar yaptıklarına inanabiliyor musunuz?</p>

  <p class="normal">— Birinin ölümüne mi?</p>

  <p class="normal">— Evet Krestyan İvanoviç, birinin ölümüne, birinin ahlaki olarak ölümüne. Bir dedikodu yaydılar... çok yakından tanıdığım birinden söz ediyorum...</p>

  <p class="normal">Krestyan İvanoviç başını salladı.</p>

  <p class="normal">— Adamcağız hakkında bir dedikodu yaydılar... Yaydıkları dedikoduyu burada söylemeye vicdanım el vermiyor Krestyan İvanoviç...</p>

  <p class="normal">— Hmm...</p>

  <p class="normal">— Adamcağızın nişanlı olduğu halde başka bir kadınla evlenmek için taahhütname imzaladığı dedikodusunu yaydılar... hem de kiminle evlenmek için biliyor musunuz Krestyan İvanoviç?</p>

  <p class="normal">— Gerçekten mi?</p>

  <p class="normal">— Akşam yemeklerini yediği yerdeki adi bir Almanla; yemek borçlarını ödeyemediği için kadına evlenme teklif etmiş güya.</p>

  <p class="normal">— Bunu onlar mı söylüyor?</p>

  <p class="normal">— Buna inanabiliyor musunuz Krestyan İvanoviç? Alçak, adi, utanmaz Alman Karolina İvanovna... belki adını duymuşunuzdur...</p>

  <p class="normal">— Açıkçası, ben pek...</p>

  <p class="normal">— Anlıyorum sizi. Krestyan İvanoviç, anlıyorum ve bence...</p>

  <p class="normal">— Lütfen söyler misiniz, şimdi nerede oturuyorsunuz?</p>

  <p class="normal">— Şimdi nerede mi oturuyorum Krestyan İvanoviç?</p>

  <p class="normal">— Aslında şimdi değil de... daha önce nerede oturduğunuzu... öğrenmek istemiştim.</p>

  <p class="normal">— Oturuyordunuz, Krestyan İvanoviç, oturuyordunuz, geçmiş zaman. Oturuyorsunuz değil! – diye karşılık verdi Bay Golyadkin hafifçe gülümseyerek ve cevabıyla Krestyan İvanoviç'i biraz şaşırtarak.</p>

  <p class="normal">— Hayır, yanlış anladınız; demek istemiştim ki...</p>

  <p class="normal">— Ben de öyle demek istedim Krestyan İvanoviç, ben de... – Bay Golyadkin gülerek devam etti. – Sizi çok meşgul ettim Krestyan İvanoviç. Size iyi sabahlar dileyip, izninizi rica etmek istiyorum...</p>

  <p class="normal">— Hmm...</p>

  <p class="normal">— Evet Krestyan İvanoviç, sizi anlıyorum; sizi gayet iyi anlıyorum, – kahramanımız, Krestyan İvanoviç'in önünde biraz çalım satıyordu. – Size iyi sabahlar dilerim.</p>

  <p class="normal">Kahramanımız Krestyan İvanoviç'i büyük bir hayret içinde bırakıp topuklarını birbirine vurarak odadan çıktı. Merdivenlerden inerken gülümsüyor ve zevkle ellerini ovuşturuyordu. Kapının önüne çıkıp ciğerlerine temiz havayı çektikten ve kendini rahatlamış hissettikten sonra kendini dünyanın en mutlu insanı saymaya ve doğruca çalıştığı yere gitmeye hazırdı, – tam o sırada kupa arabası tangır tungur kapıya yanaştı; arabayı görünce her şeyi hatırladı. Petruşka kupa arabasının kapısını açmıştı bile. Bay Golyadkin'in içini garip ve hiç de hoş olmayan bir duygu kapladı. Yüzü aniden kızarmıştı. Sanki etine bir şey batırıyorlardı. Ayağını kupa arabasının basamağına atarken aniden döndü ve Krestyan İvanoviç'in penceresine baktı. Evet, oradaydı! Krestyan İvanoviç pencerede durmuş sağ eliyle favorilerini sıvazlıyor ve merakla kahramanımıza bakıyordu.</p>

  <p class="normal">"Bu doktor aptalın teki – diye düşündü Bay Golyadkin kupa arabasının bir köşesine büzülürken, – hem de çok aptal. Hastalarını iyi tedavi ediyor olabilir, ama yine de... odun kafalının teki." Bay Golyadkin yerine oturunca, Petruşka "Yürrüü!" diye bağırdı – ve kupa arabası tekrar Nevski Caddesi'ne yöneldi.</p>
</body>
</html>
