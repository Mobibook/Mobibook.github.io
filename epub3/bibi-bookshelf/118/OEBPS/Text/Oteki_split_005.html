<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">III. Bölüm</h1>

  <p class="normal">Bay Golyadkin bütün o sabahı büyük bir telaş içinde geçirdi. Nevski Caddesi'ne varınca kupa arabasının Misafir Sarayı'nda<sup class="calibre3"><a href="../Text/Oteki_split_016.html#footnote-100-3" id="footnote-100-3-backlink">[3]</a></sup> durmasını emretti. Arabasından hızla indikten sonra Petruşka'yı da peşine takarak kemerlerin altından geçti, gümüş ve altın işlerinin satıldığı bir dükkâna yöneldi. Bay Golyadkin'in görünüşünden, yapacak milyonlarca şeyi ve dağ gibi işi olduğu anlaşılıyordu. Bay Golyadkin, mükellef bir yemek ve çay takımı için bin beş yüz banknot ruble karşılığında anlaştıktan, bu fiyata ince işlenmiş bir sigaralık ve gümüş bir tıraş takımını da dahil etmeyi başardıktan ve birkaç güzel, kullanışlı şeyin de fiyatını sorduktan sonra, satın aldığı eşyaları almak için ertesi gün bizzat geleceğini hatta belki de o gün içinde birini gönderebileceğini belirtti, dükkânın numarasını not etti, kaparoyu koparmak için uğraşan dükkâncıya zamanı geldiğinde tüm parayı alacağını söyledi. Şaşkınlık içinde kalakalan satıcıya hızlıca veda ettikten sonra, peşine takılan satıcıların arasından, arkasından gelen Petruşka'ya dönüp dönüp bakarak, yeni bir dükkân aramaya başladı. Yol üzerinde bir sarrafa uğrayıp yanındaki bütün büyük banknotları bozdurdu ve bozdururken zarar etmesine rağmen cüzdanının oldukça şişkinleşmesi çok hoşuna gitmişti. Sonunda, kadınlara yönelik çeşitli ürünler satan bir dükkâna girdi. Hatırı sayılır miktarda ürün aldıktan sonra kesinlikle yeniden uğrayacağını söyledi, dükkânın numarasını aldı ve satıcının kaparo talebine yine zamanı geldiğinde tüm parayı alacağını söyleyerek karşılık verdi. Sonra başka dükkânlara da uğradı; hepsinden bir şeyler aldı, bir şeylerin fiyatını sordu, bazılarında satıcılarla uzun süre tartıştı, dükkândan çıkıp çıkıp tekrar geri döndü, – kısacası son derece hareketli bir zaman geçirdi. Kahramanımız Misafir Sarayı'ndan çıkınca ünlü bir mobilya mağazasına gitti ve altı odalık mobilya için anlaştı, son moda ve ince işlenmiş bir tuvalet masasına hayran kaldı ve satıcıyı bu beğendiklerini almak için birini göndereceğine ikna ettikten sonra yine zamanı geldiğinde tüm parayı ödeyeceğini söyleyerek mağazadan ayrıldı ve birkaç yere daha uğrayıp birkaç şey daha aldı. Ama dertleri bu kadarla bitecekmiş gibi görünmüyordu. Sonunda bütün bu işler Bay Golyadkin'i iyice sıkmaya başladı. Tanrı bilir neden, ona işkence etmeye, vicdan azabı duymasına neden olmaya başladılar. Örneğin o anda ne Andrey Filippoviç'i ne de Krestyan İvanoviç'i görmek istiyordu. Şehir saatinin vurmasıyla, saatin üçe geldiğini fark etti. Bay Golyadkin tekrar arabaya bindiğinde, yaptığı sabah alışverişinden elinde sadece bir çift eldiven ve bir buçuk rublelik küçük bir parfüm şişesi vardı. Bay Golyadkin, saat henüz erken olduğu için, arabacıya Nevski Caddesi'ndeki, ismini duyduğu ama daha önce hiç gitmediği ünlü bir lokantanın önünde durmasını emretti, kupa arabasından indi ve hafif bir öğle yemeği yemek, dinlenmek ve akşamki yemeğe kadar vakit geçirmek için lokantaya girdi.</p>

  <p class="normal">Bay Golyadkin, zengin bir ziyafete giden birinin tercih edeceği, yani açlığını bastırmak için, hafif bir yemek yedikten ve bir kadeh votka içtikten sonra bir koltuğa yerleşti, sakince etrafını süzdü ve yavan ulusal gazetelerden<sup class="calibre3"><a href="../Text/Oteki_split_016.html#footnote-100-4" id="footnote-100-4-backlink">[4]</a></sup> birini aldı. Birkaç satır okuduktan sonra ayağa kalktı, aynaya baktı ve üstünü başını düzeltti; sonra pencereye yaklaştı ve arabasını kontrol etti; sonra yine yerine döndü ve gazeteyi aldı. Kahramanımızın çok heyecanlı olduğu her halinden belliydi. Saate bakıp daha üçü çeyrek geçtiğini ve önünde daha çok vakit olduğunu gören Bay Golyadkin böylece oturmanın uygunsuz olduğunu düşündü ve hiç istemediği halde bir fincan çikolata sipariş etti. Çikolatasını içtikten ve zamanın biraz geçtiğini gördükten sonra hesabı ödemek için kalktı. Aniden biri omzuna dokundu.</p>

  <p class="normal">Arkasını döndü ve sabahleyin Liteyni Caddesi'nde karşılaştığı iki meslektaşını karşısında gördü, – çocukların ikisi de yaş ve mevki bakımından ondan küçüktüler. Kahramanımızın, ikisine karşı da ne özel bir dostluğu ne de özel bir düşmanlığı vardı. Elbette iki taraf da birbirine karşı iyiydi. Ama aralarında özel bir yakınlık da yoktu ve zaten olması da beklenemezdi. Bu karşılaşma Bay Golyadkin'in hiç de hoşuna gitmemişti. Yüzü biraz ekşidi ve bir an için huzursuz oldu.</p>

  <p class="normal">— Yakov Petroviç, Yakov Petroviç! – iki memur neşe içinde seslendiler, – hangi rüzgâr attı sizi buraya?</p>

  <p class="normal">— A! Siz miydiniz beyler! – memurların şaşkınlığından ve fazla samimi davranışlarından rahatsız ve mahcup olan Bay Golyadkin hemen karşılık verdi, ama rahatsızlığına rağmen samimi ve dostça davrandı. – Demek siz de kaçıp buraya geldiniz, beyler, he-he-he!.. – Saygınlığını korumak ve her zaman belirli sınırlar içinde davrandığı genç memurlarla konuşmaya tenezzül ettiğini göstermek için gençlerden birinin omzuna vurmaya yeltendi; ama Bay Golyadkin'in bu hareketi, yaratmak istediği hoş tavra hiç de yardımcı olmadı hatta ters bir etki yarattı.</p>

  <p class="normal">— Eee, bizim ayı neler yapıyor?..</p>

  <p class="normal">— Kimden bahsediyorsunuz Yakov Petroviç?</p>

  <p class="normal">— Bizim ayıdan, kime ayı dendiğini bilmiyor musunuz?.. – Bay Golyadkin güldü ve parasının üstünü almak için tezgâhtara döndü. – Andrey Filippoviç'ten bahsediyorum, beyler – tezgâhtarla işini bitirdikten sonra konuşmasına devam etti ve bu sefer oldukça ciddi bir yüzle memurlara döndü. Kayıt memurları birbirlerine anlamlı anlamlı göz kırptı.</p>

  <p class="normal">— Hâlâ dairede ve sizi sordu Yakov Petroviç, – diye cevap verdi memurlardan biri.</p>

  <p class="normal">— Demek hâlâ dairede, ha! O zaman bırakalım dairede otursun, beyler. Beni sordu demek?</p>

  <p class="normal">— Evet Yakov Petroviç; peki siz neden böyle kokular süründünüz, pudralandınız, şık giyindiniz?..</p>

  <p class="normal">— Böyle gerekti, beyler! Şimdi izninizle... – Bay Golyadkin kafasını çevirdi ve zoraki bir gülümsemeyle cevap verdi. Bay Golyadkin'in gülümsediğini gören memurlar kahkaha attılar. Bay Golyadkin biraz alınmıştı.</p>

  <p class="normal">— Size dostça bir şey söyleyeyim, baylar – kahramanımız memurlara bir sırrı açıklayıp açıklamamayı düşünüyormuş gibi (gerçekten de öyleydi) konuşmasına kısa bir ara verdi, – beni tanırsınız, ama bugüne kadar sadece bir yönümü gördünüz. Bunun için kimseyi suçlayamam ve açıkçası bu konuda ben de biraz kabahatliyim.</p>

  <p class="normal">Bay Golyadkin dudaklarını büzdü ve anlamlı bir bakışla memurları süzdü. Memurlar yine karşılıklı göz kırptılar.</p>

  <p class="normal">— Evet baylar, şimdiye kadar beni tanımıyordunuz. Kendimi tam anlamıyla anlatmanın yeri burası değil. Size sadece şu kadarını söyleyeyim. Dolambaçlı yollara sapmayı sevmeyen ve maskeyi sadece maskeli balolarda takan insanlar vardır beyler. En önemli iş olarak çizmeleriyle parkeleri cilalamayı görmeyen insanlar. Pantolonlarının üstlerine tam oturmasını yaşamdaki en büyük mutluluk saymayan insanlar beyler. Ve son olarak beyler, amaçsız yere ortalıkta dolaşıp durmayı, kur yapmayı, dalkavukluk etmeyi ve hepsinden önemlisi üstlerine vazife olmayan şeylere burunlarını sokmayı sevmeyen insanlar vardır... söyleyeceklerim aşağı yukarı bu kadar beyler; şimdi izninizi rica ediyorum...</p>

  <p class="normal">Bay Golyadkin sözlerini tamamladı. Bu durum genç kayıt memurlarının o kadar hoşuna gitmişti ki ikisi de birdenbire son derece nezaketsiz bir kahkaha attılar. Bay Golyadkin kıpkırmızı kesildi.</p>

  <p class="normal">— Gülün beyler, gülün şimdilik! Ama yaşayacaksınız – ve göreceksiniz, – Bay Golyadkin onuru kırılmış bir insan edasıyla konuşmuştu, şapkasını aldı ve kapıya yöneldi.</p>

  <p class="normal">— Ama bir şey daha söyleyeceğim, beyler, – son bir kez memurlara dönüp ekledi, – son bir şey – burada biz bizeyiz nasıl olsa. Benim prensibim şudur beyler: Başarısız olursam – yılmam, başarılı olursam – bu başarımı devam ettirmek için uğraşırım ve her ne olursa olsun hiç kimsenin altını oymam. Entrika çevirmem – ve bununla gurur duyarım. Diplomasiden anlamam. Kuş, avcısına kendi ayağıyla gider derler. Doğru ve bunu kabul ederim: Ama bu meselede avcı kim, kuş kim? Sorulması gereken soru budur beyler!</p>

  <p class="normal">Bay Golyadkin anlamlı bir sessizliğe büründü, gayet ciddi bir biçimde kaşlarını kaldırdı, dudaklarını büzdü, veda etti ve memurları büyük bir şaşkınlık içinde bırakarak çıktı.</p>

  <p class="normal">— Nereye emredersiniz? – Soğuk havada dışarıda beklemekten sıkılmışa benzeyen Petruşka sordu. – Nereye emredersiniz? – diye tekrar sorunca kahramanımızın o gün iki kez ve merdivenlerden inerken de üçüncü kez sergilediği korkunç, kinayeli bakışına maruz kaldı.</p>

  <p class="normal">— İzmailovski Köprüsü'ne.</p>

  <p class="normal">— İzmailovski Köprüsü'ne! Haydi yürrü!</p>

  <p class="normal">"Akşam yemeği dörtten önce başlamaz, hatta anca beşte başlar, – Bay Golyadkin kendi kendine düşünüyordu, – şimdi gitsem erken mi olur acaba? Biraz erken gitsem ne olur; sonuçta bir aile yemeği. Mühim insanların dediği gibi sans façon<sup class="calibre3"><a href="../Text/Oteki_split_016.html#footnote-100-5" id="footnote-100-5-backlink">[5]</a></sup> gidebilirim. Neden sans façon gidemeyeyim? Bizim ayı her şeyin sans façon olacağını söylemişti zaten, ben neden öyle davranmayayım..." Bay Golyadkin aklından bunları geçiriyordu; ve bu arada heyecanı da gittikçe artıyordu. Çok önemli bir olaya hazırlanıyormuş gibi telaşlandığı açıkça görülüyordu, kendi kendine konuşuyor, sağ eliyle bir takım hareketler yapıyor ve sürekli arabanın penceresinden dışarıya bakıyordu ve Bay Golyadkin o haliyle, aile yemeğine – mühim insanların deyimiyle sans façon – gidecek birine hiç benzemiyordu. İzmailovski Köprüsü'ne geldiklerinde Bay Golyadkin bir evi işaret etti; Araba büyük bir gürültüyle avluya girdi ve sağ taraftaki bir girişin önünde durdu. Bay Golyadkin, ikinci katın penceresinde gördüğü bir kadın figürüne eliyle öpücük gönderdi. Ama o esnada sağ olup olmadığının bile farkında olmadığı için yaptığı hareketin de bilincinde değildi. Yüzü sararmış, şaşkın bir halde kupa arabasından indi; kapının önündeki küçük merdivene çıktı, şapkasını çıkardı, üstüne çekidüzen verdi ama merdivenleri tırmanırken dizlerinin titrediğini hissediyordu.</p>

  <p class="normal">— Olsufiy İvanoviç evde mi? – diye sordu kapıyı açan uşağa.</p>

  <p class="normal">— Evdeler efendim, yani yoklar, evde değiller efendim.</p>

  <p class="normal">— Nasıl olur? Ne diyorsun evladım? Ben – ben yemeğe davetliyim oğlum. Beni tanımıyor musun?</p>

  <p class="normal">— Tanımaz olur muyum efendim! Sizi kabul etmemem emredildi efendim.</p>

  <p class="normal">— Sen... Oğlum, sen... sen herhalde yanlış anladın oğlum. Benim, evladım. Davetliyim, yemeğe davetliyim, – Bay Golyadkin kaputunu çıkartarak içeri girmeye davrandı.</p>

  <p class="normal">— Özür dilerim ama buna izin veremem efendim. Sizi içeri almamam emredildi. Kusura bakmayın!</p>

  <p class="normal">Bay Golyadkin'in yüzü sarardı. Tam bu sırada iç kapılardan biri açıldı ve Olsufiy İvanoviç'in emektar oda hizmetçisi Gerasimıç girdi.</p>

  <p class="normal">— Beyefendi içeri girmek istiyor Yemelyan Gerasimoviç, ben de...</p>

  <p class="normal">— Sen de aptalın tekisin Alekseiç. Hemen içeri git de şu namussuz Semyonıç'ı buraya gönder. – Bay Golyadkin'e döndü ve kibar ama kararlı bir biçimde – Maalesef mümkün değil efendim. Beyefendi özürlerini sunuyorlar efendim; sizi kabul edemeyecekler efendim.</p>

  <p class="normal">— Beni kabul edemeyeceklerini mi söylediler? – Bay Golyadkin tereddütle sordu. – Özür dilerim Gerasimıç, ama neden mümkün değil?</p>

  <p class="normal">— Mümkün değil efendim. Ben haber verdim, ama beyefendi "Mazur görsünler" dediler. Sizi kabul edemeyecekler efendim.</p>

  <p class="normal">— Ama neden? Nasıl olur? Nasıl...</p>

  <p class="normal">— İzninizle, lütfen...</p>

  <p class="normal">— Bu nasıl olur? Nasıl kabul edemez! Söyleyin... bu nasıl olur? Ben yemeğe...</p>

  <p class="normal">— İzninizle, lütfen...</p>

  <p class="normal">— Neyse, bu ayrı konu – madem mazur görsün diyorlar; söyler misin Gerasimıç, bu nasıl oldu?</p>

  <p class="normal">— İzninizle, lütfen! – Gerasimıç kesin bir el hareketiyle Bay Golyadkin'in girmesini önledi ve tam o anda gelen iki beyefendiye yol açtı. Bu beyler Andrey Filippoviç ve yeğeni Vladimir Semyonoviç'ti. İkisi de hayretle Bay Golyadkin'e baktı. Andrey Filippoviç bir şeyler söyleyecek oldu, ama Bay Golyadkin durumu kabullenmişti artık; başı eğik, kıpkırmızı kesilmiş, ne yapacağını bilemez bir halde ve yüzünde garip bir gülümsemeyle Olsufiy İvanoviç'in evinden ayrıldı.</p>

  <p class="normal">— Ben yine uğrarım Gerasimıç; durumu izah ederim; bütün bunların kısa süre içinde açıklığa kavuşacağından eminim, – dedi merdivenlere doğru ilerlerken.</p>

  <p class="normal">— Yakov Petroviç, Yakov Petroviç!.. – Bay Golyadkin'in arkasından Andrey Filippoviç'in sesi duyuldu.</p>

  <p class="normal">Bay Golyadkin merdivenlerin ilk basamağına kadar inmişti. Hızla Andrey Filippoviç'e döndü.</p>

  <p class="normal">— Bir şey mi istiyorsunuz? – dedi oldukça sert bir tonda.</p>

  <p class="normal">— Neyiniz var Yakov Petroviç? Nedir bu haliniz?..</p>

  <p class="normal">— Bir şeyim yok Andrey Filippoviç. Sadece bazı özel sorunlar. Özel hayatımla ilgili şeyler Andrey Filippoviç.</p>

  <p class="normal">— Nedir sorununuz?</p>

  <p class="normal">— Özel bir sorun diyorum Andrey Filippoviç ve sanırım resmi ilişkilerimi etkileyecek bir durum söz konusu olmaz.</p>

  <p class="normal">— Nasıl! Resmi ilişkiler mi... Neyiniz var beyefendi?</p>

  <p class="normal">— Önemli bir şey değil Andrey Filippoviç; sadece şımarık bir kız yüzünden...</p>

  <p class="normal">— Ne!.. Nasıl yani?! – Andrey Filippoviç çok şaşırmıştı. O ana kadar Andrey Filippoviç'le merdivenlerin en alt basamağından konuşan Bay Golyadkin hemen merdivenleri tırmanıp yüz yüze konuşmaya hazırmış gibi görünüyordu, – şefinin hafifçe gülümsediğini görünce, farkında olmadan bir adım attı. Andrey Filippoviç geriledi. Bay Golyadkin merdivenleri yavaş yavaş çıkmaya devam ediyordu. Andrey Filippoviç telaşla etrafına bakındı. Bay Golyadkin aniden hızlandı. Andrey Filippoviç ondan hızlı davranıp hemen içeri girdi ve kapıyı kapattı. Bay Golyadkin bir başına kalakalmıştı. Gözleri karardı. Büyük bir şaşkınlık içindeydi ve çok yakınlarda gerçekleşmiş son derece anlamsız başka bir olayı hatırlamış gibi derin düşüncelere dalmıştı. Zorlukla gülümseyerek "Eh, eh!" diye mırıldandı. Bu arada merdivenlerin başından, muhtemelen Olsufiy İvanoviç'in davet ettiği misafirlerin konuşmalarını ve ayak seslerini duydu. Bay Golyadkin toparlandı, rakun kürkünden yakasını kaldırıp mümkün olduğu kadar yüzünü saklamaya çalıştı – sendeleyerek, seri adımlarla, aceleyle ve ayaklarını sürüyerek merdivenlerden inmeye koyuldu. Yorgunluk ve uyuşukluk hissediyordu. Kafası o kadar karışmıştı ki kupa arabasının kapıya yanaşmasını beklemedi, çamurlu avludan geçerek kupa arabasına kendisi gitti. Kupa arabasına binerken yer yarılıp içine girmeyi ya da kupa arabasıyla birlikte bir fare deliğine saklanmayı istiyordu. Olsufiy İvanoviç'in evindeki herkes pencerelere dizilmiş, onu seyrediyormuş gibi hissediyordu. Arkasını dönerse oracıkta düşüp öleceğinden emindi.</p>

  <p class="normal">— Ne gülüyorsun, eşek herif? – dedi aceleyle, arabaya binmesine yardım etmek için hazırlanan Petruşka'ya.</p>

  <p class="normal">— Niye güleyim? Güldüğüm falan yok; şimdi nereye?</p>

  <p class="normal">— Eve gidiyoruz, haydi çabuk...</p>

  <p class="normal">— Eve çek! – Petruşka kupa arabasının basamağına çıkıp bağırdı.</p>

  <p class="normal">"Sesi de karga gibi!" – diye düşündü Bay Golyadkin. Bu arada kupa arabası İzmailovski Köprüsü'nden oldukça uzaklaşmıştı. Kahramanımız aniden ipi çekti ve arabacıya seslenerek hemen geri dönmesini söyledi. Arabacı atları döndürdü ve iki dakika sonra yine Olsufiy İvanoviç'in avlusuna girdi. "Hayır, aptal, dur; dön geri!" – diye bağırdı Bay Golyadkin, – arabacı sanki bu emri bekliyordu: Hiç itiraz etmedi ve girişin önünde durmadan avluda bir tur atarak tekrar caddeye çıktı.</p>

  <p class="normal">Bay Golyadkin eve dönmedi, Semyonovski Köprüsü'nü geçtikten sonra arabacıya bir sokağa sapmasını ve oldukça mütevazı bir lokantanın önünde durmasını emretti. Kupa arabasından inen kahramanımız parasını verip arabacıyı gönderdi, Petruşka'ya eve gidip kendisini beklemesini emretti, lokantaya girdi ve özel bir odaya geçerek yemek ısmarladı. Kendini kötü hissediyordu ve kafası karmakarışıktı. Odanın içinde uzun süre sıkıntıyla bir duvardan diğerine gitti geldi; sonunda masaya oturdu, ellerini alnına dayayarak durumunu gözden geçirmeye ve bir karara varmaya çalıştı...</p>
</body>
</html>
