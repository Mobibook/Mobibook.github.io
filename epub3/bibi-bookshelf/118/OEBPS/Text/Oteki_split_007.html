<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">V. Bölüm</h1>

  <p class="normal">Bay Golyadkin düşmanlarından, peşindekilerden, işittiği hakaretlerden, yaşlı hanımların telaşlı bağrışmalarından, kadınların ah-vahlarından ve Andrey Filippoviç'in öldürücü bakışlarından kaçıp, kendinden geçmiş bir halde İzmailovski Köprüsü'nün yakınlarındaki Fontanka rıhtımına çıktığında, Peterburg'daki bütün saat kuleleri gece yarısını vuruyordu. Bay Golyadkin kendini ölmüş gibi hissediyordu, – kelimenin tam anlamıyla ölmüştü ve o anda koşabilecek gücü bulmuş olması kendisinin de inanamadığı bir mucizeydi. Korkunç – ıslak, sisli, yağmurlu, ince ince kar yağan, insanın avurtlarının şişmesine, nezleye, sıtmaya, anjine ve bunlar gibi her türlü ateşli hastalığa yakalanmasına neden olabilecek, – kısacası Peterburg Kasımı'nın tüm nimetlerini sunan bir akşamdı. Rüzgâr boş sokaklarda uğulduyor, Fontanka'nın kara sularını yükseltip kıyıya çarpıyor, bu uğuldamalara tiz, keskin çığlıklarla, her Peterburglunun yakından tanıdığı sonu gelmez ince, titrek seslerle dolu bir konserle karşılık veren sokak lambalarını coşkuyla yalayıp geçiyordu. Karla karışık yağmur yağıyordu. Yağmur damlaları rüzgârla birlikte, itfaiye hortumundan fışkırır gibi yatay ve hızlı bir seyir izliyor ve talihsiz Bay Golyadkin'in yüzüne binlerce iğne gibi saplanıyordu. Arabaların uzaktan gelen tekerlek sesleri, rüzgârın uğultusu, sokak lambalarının gıcırtıları gecenin sessizliğini bozuyor ve çatılardan, verandalardan, oluklardan, saçaklardan kaldırıma dökülen suların şırıltıları duyuluyordu. Ne uzakta ne de yakında tek bir canlı bile görünmüyordu ve gecenin bu vaktinde, bu havada bu çok doğaldı. Sadece Bay Golyadkin büyük bir ümitsizlikle, gecenin bu vaktinde Fontanka kaldırımlarında olmanın verdiği korkuyla küçük, hızlı adımlar atıyor ve Şestilavoçnoy Sokağı'nda dördüncü kattaki dairesine bir an önce ulaşabilmek için acele ediyordu.</p>

  <p class="normal">Kar, yağmur, Peterburg Kasımı'nın şiddetli fırtınası ve sisinin neden olduğu tarifsiz korku, sanki gününü, akşamını, gecesini berbat etmek için düşmanlarıyla işbirliği yapmış gibi talihsiz Bay Golyadkin'in üzerine çökmüş, ona hiç acımamış, rahat vermemiş, iliklerine kadar ıslatmış, gözlerini açamaz hale getirmiş, dört bir yandan esmiş, sersemletip aklını başından almıştı, – Bay Golyadkin bütün bunlara rağmen kaderin kendisine oynadığı son oyuna neredeyse hiç tepki vermemişti: Birkaç dakika önce Belediye Meclisi üyesi Berendeyev'in evinde başına gelenler onu çok sarsmış, yaralamıştı. Yabancı, tarafsız bir gözlemci Bay Golyadkin'in bu üzücü kaçışını görseydi, içine düştüğü felaketin büyüklüğünü hemen anlardı ve Bay Golyadkin'in kaçtığını, kaçıp saklanmak istediğini söylerdi. Durum gerçekten böyleydi aslında! Şunu da ekleyelim: Bay Golyadkin yalnızca kendinden kaçmak istemiyor, bir daha geri dönmemek üzere ortadan kaybolmak istiyordu. O anda etrafındaki hiçbir şeyi duymuyor, etrafında olan hiçbir şeyi anlamıyordu, yağmurlu gecenin, uzun süredir yürüdüğünün, yağmurun, karın, rüzgârın, kötü havanın farkında değil gibiydi. Çizmesinin üzerine geçirdiği galoşların sağ teki Fontanka kaldırımlarındaki çamur ve kara takılıp düşmüştü, ama Bay Golyadkin dönüp almayı düşünmüyordu, hatta düştüğünün farkında bile değildi. Kafası o kadar karışmıştı ki, etrafında dönen onca şeye rağmen aklına düştüğü korkunç durum geliyor ve kaldırımın ortasında put gibi, hareket etmeden duruyordu; bu anlarda ölüyor, ortadan kayboluyordu; sonra aniden müthiş bir hızla atılıp koşmaya başlıyor, peşinde biri varmış, korkunç bir felaketten kaçıyormuş gibi, sağına soluna dikkat etmeden koşuyordu... Durumu gerçekten korkunçtu!.. Sonunda gücü tükenen Bay Golyadkin durdu, aniden burnu kanamaya başlamış gibi rıhtımın parmaklıklarına yaslandı ve gözlerini Fontanka'nın bulanık, kara sularına dikti. Bu durumda ne kadar kaldığı bilinmiyor. Bilinen tek şey, o anda Bay Golyadkin'in büyük bir ümitsizliğe, ıstıraba, üzüntüye kapılmış, yorgunluktan ölmüş, hiçbir şeyi hatırlamayacak bir duruma gelmiş olmasıydı: Ne İzmailovski Köprüsü'nü, ne Şestilavoçnoy Sokağı'nı ne de o anki durumunu hatırlıyordu. Artık elinden ne gelirdi? Olan olmuştu: Mesele olmuş, bitmiş, hüküm verilmiş, imzalanmıştı; yapabileceği ne kalmıştı?.. Aniden... aniden tüm vücudu ürperdi ve elinden olmadan, yana doğru iki adım attı. Nedenini bilmediği bir huzursuzlukla etrafına baktı; ama kimse yoktu, alışılmadık bir şey de olmamıştı, – ama yine de... yine de yanında parmaklıklara yaslanan başka biri varmış, – ve ne gariptir ki! – bu biri ona hızlı hızlı, anlaşılmaz, ama onunla yakından ilgili bir şeyler söylemiş gibi gelmişti. "Hayal mi gördüm yoksa? – Bay Golyadkin tekrar etrafına bakındı. – Hem, neredeyim ben?.." – deyip kafasını iki yana salladı ve gözlerini kısıp miyop gözleriyle önünde uzanan yağmurlu, karlı karanlığı olabildiğince seçmeye çalışarak, endişe, üzüntü ve hatta korkuyla sisli, nemli uzaklara baktı. Ama Bay Golyadkin'in gözlerine dikkatini çekecek yeni bir şey takılmadı. Her şey yerli yerinde, olması gerektiği gibiydi, örneğin kar, daha büyük tanelerle, daha hızlı, daha yoğun yağıyordu; yirmi adım ötesi görünmüyordu; sokak lambaları şimdi daha tiz gıcırtılarla sallanıyor ve rüzgâr kasvetli şarkısını, yarım kapik isteyen bir dilenci gibi daha acıklı, daha hüzünlü söylüyordu. "Ne oldu bana böyle?" – diye kendi kendine sordu tekrar etrafına bakınan ve yürümeye koyulan Bay Golyadkin. Ama bu arada tüm benliğini yeni bir duygu kapladı: Hüzün dese hüzün değil, korku dese korku değil, garip bir duygu... tüm vücudu hummalı bir titremeye tutuldu. Dayanılmaz bir andı! "Bir şeyim yok – dedi kendi kendini cesaretlendirmek için – bir şeyim yok, iyiyim; belki de bir şey olmamıştır ve kimsenin şerefine leke gelmemiştir. Belki de böyle olması gerekiyordu, – ne söylediğinin farkında olmadan devam etti, – belki de her şey yoluna girer, kimse bir şey söylemez, bu olay unutulur gider." Bunları söyleyip içini biraz ferahlatan Bay Golyadkin biraz silkindi, şapkasının, yakasının, paltosunun, atkısının, çizmelerinin üzerinde biriken karları temizledi, – ama içini kaplayan garip duygudan, garip karanlık hüzünden bir türlü kurtulamadı. Uzaklardan bir top patlaması duyuldu. "Hava da amma kötü, – diye düşündü kahramanımız – sel mi geliyor acaba? Sular da hızla yükseliyor." Bay Golyadkin, kendisi gibi bu geç saate kadar dışarıda kalmış birinin geldiğini gördüğünde bunları söylüyordu ya da düşünüyordu. Önemsiz, sıradan bir duruma benziyordu; ama nedense Bay Golyadkin kuşkulandı, hatta korktu, ne yapacağını bilemedi. Adamdan bir kötülük geleceğinden değil ama, belli de olmazdı... "Tanrı bilir kimin nesi, bu saatte dışarıda olduğuna göre, – Bay Golyadkin'in kafasından bu düşünce geçti, – belki de burada olmasının bir nedeni vardır belki de amacı yolumu kesip sataşmaktır." Bay Golyadkin tam olarak bunu düşünmemiş olabilirdi, ama buna benzer ve hiç de hoş olmayan şeyler hissetmişti. Ama bir şey düşünmek ya da hissetmek için yeterli zamanı kalmamıştı: Yabancı iki adım ötesindeydi. Bay Golyadkin vakit kaybetmeden kendine has tavrını – yabancıyla bir ilgisi olmadığını, yolun ikisine yetecek kadar geniş olduğunu, kimsenin yoluna çıkmayacağını gösteren tavrını – takındı. Bir anda, yıldırım çarpmış gibi olduğu yerde kalakaldı ve hızla dönüp, yanından geçip gitmiş olan adamın arkasından baktı, – sanki biri arkasından çekmiş gibi, rüzgârın döndürdüğü bir rüzgârgülü gibi dönmüştü. Yabancı kar fırtınasının içinde çabucak gözden kaybolmuştu. Tepeden tırnağa Bay Golyadkin gibi giyinmişti ve aynı onun gibi Fontanka'nın kaldırımı boyunca hızlı, küçük adımlarla yürüyordu ve biraz da korkmuşa benziyordu. "Bu da nesi?" Bay Golyadkin, şüpheyle gülümseyerek ve baştan ayağa tüm vücudu titreyerek fısıldamıştı. Sırtından aşağı buz gibi bir ter aktı. Bu arada yabancı tamamen gözden kaybolmuş, ayak sesleri duyulmaz olmuştu, ama Bay Golyadkin olduğu yerde hâlâ arkasından bakmaya devam ediyordu. Sonunda yavaş yavaş kendine geldi. "Neler oluyor – diye kendi kendine sıkıntıyla düşündü – aklımı mı kaçırıyorum acaba?" – döndü ve adımlarını hızlandırıp sıklaştırarak, hiçbir şey düşünmemeye çalışarak kendi yoluna gitti. Hiçbir şey düşünmemek için gözlerini bile kapatmıştı. Rüzgârın uğultusu ve fırtınanın sesi arasında birdenbire çok yakından gelen ayak sesleri duydu. İrkildi ve gözlerini açtı. Yirmi adım ötesinde kendisine hızla yaklaşan bir karaltı gördü. Karaltı aceleyle, hızlı adımlarla yaklaşıyordu; aralarındaki mesafe hızla azalıyordu. Bay Golyadkin bu yeni, birkaç dakika önce tanıştığı yoldaşını ancak şimdi tam anlamıyla görebilmişti, – görünce de şaşkınlıktan ve korkudan bir çığlık attı; bacakları titriyordu. On dakika önce yanından geçmiş olan adam şimdi birdenbire, hiç beklenmedik bir şekilde yeniden karşısındaydı. Ama Bay Golyadkin'i hayrete düşüren tek mucize bu değildi, – ve Bay Golyadkin o kadar şaşırmıştı ki durdu, bağırdı, bir şeyler söylemek istedi – yabancıya yetişmek, muhtemelen arkasından seslenip durdurmak için hareketlendi. Yabancı gerçekten de durdu, – Bay Golyadkin'den on adım ötedeydi ve sokak lambasının ışığı yabancıyı aydınlatıyordu – durdu, Bay Golyadkin'e döndü ve sabırsız, kaygılı bir ifadeyle ne söyleyeceğini beklemeye başladı. "Özür dilerim, sanırım birisiyle karıştırdım," – kahramanımızın sesi titriyordu. Yabancı sessizce, hışımla döndü ve Bay Golyadkin yüzünden kaybettiği iki saniyeyi kazanmak ister gibi hızlanarak yoluna devam etti. Bay Golyadkin ise zangır zangır titriyordu, dizlerinin bağı çözülmüştü ve inleyerek kaldırımın kenarındaki bir taşın üzerine çöktü. Bu kadar şaşırmasının bir nedeni vardı aslında. Bu yabancıyı bir yerden tanıyor gibiydi. Ama bir türlü çıkartamıyordu. Bu adamı sık sık görüyordu, hatta yakınlarda görmüştü; ama nerede görmüştü? Daha dün mü görmüştü? Asıl mesele Bay Golyadkin'in bu adamı sık sık görmüş olması değildi; zaten adamın dikkat çekici bir yanı pek yoktu, – ilk bakışta dikkati çekecek bir özelliği de yoktu. Sıradan, herkes kadar dürüst bir adamdı, hatta belki bazı önemli niteliklere de sahipti, – tek kelimeyle söyleyelim: Kendi halinde bir adamdı. Bay Golyadkin bu adama karşı kin, nefret, hatta en ufak bir düşmanlık bile hissetmedi, ama yine de, – özellikle o anda (ve bu önemli bir noktaydı), özellikle o anda ve o şartlarda karşılaşmak isteyeceği tipte bir adam değildi. Şunu da ekleyelim: Bay Golyadkin bu adamı gayet iyi tanıyordu; adını, soyadını bile biliyordu; ama yine de bu adama seslenmeyi, tanıdığını belli etmeyi, adamın soyadını, babasının adını söylemeyi kesinlikle istemezdi. Bay Golyadkin'in şaşkınlığı kısa mı uzun mu sürdü, kaldırım taşının üzerinde ne kadar oturdu, – bunları söyleyemem, ama kendisini biraz topladıktan sonra ardına bakmadan, tüm gücüyle koşmaya başladığını söyleyebilirim; aklı meşguldü; iki kere tökezledi, düşecek gibi oldu – ve bu koşu sırasında Bay Golyadkin'in diğer çizmesinin galoşu da düştü. Sonunda biraz nefes alabilmek için adımlarını yavaşlattı, telaşla etrafına baktı ve farkında olmadan Fontanka'ya doğru yol aldığını, Aniçkin Köprüsü'nü geçtiğini, Nevski'den Liteyni'ye sapan yol ağzına geldiğini fark etti. Bay Golyadkin Liteyni'ye saptı. O anki durumu, uçurumun kenarında dururken altında sallanan, yarılan toprak parçası son bir sallanmayla koparak düşen ve onu da uçuruma sürükleyen, ama tutunup kendini kurtaracak, gözlerini derin boşluktan başka bir yana çevirecek gücü, azmi olmayan birini andırıyordu; uçurum onu kendine çekiyor ve sonunda ölüme bir an önce kavuşmak istercesine uçuruma kendisi atlıyor. Bay Golyadkin yolda başına kötü bir şey geleceğini, hoş olmayan bir şey yaşayacağını, örneğin yabancıyla tekrar karşılaşacağını biliyordu, hissediyordu ve bundan kesinlikle emindi; ama – işin garibi o da karşılaşmak istiyordu, bunu kaçınılmaz olarak görüyor ve içine düşmüş olduğu durumdan mümkün olduğunca çabuk kurtulmayı arzuluyordu. Ama bu arada koşmaya devam ediyordu ve tüm vücudu zayıfladığı, uyuştuğu için sanki dış bir kuvvet onu hareket ettiriyordu; kafasındaki düşünceler çalılara takılırcasına sağa sola takılıyor, tek bir noktada durmuyordu. Sırılsıklam olmuş, tir tir titreyen bir sokak köpeği peşine takıldı, kuyruğunu, kulaklarını kısıp ara sıra ürkek ve zeki gözlerle bakarak Bay Golyadkin'in yanında koşuyordu. Uzun süredir unutmuş olduğu bir düşünce – uzun süre önce yaşamış olduğu bir olayın hatırası – aklına gelmiş, çekiç gibi kafasına vuruyor, canını sıkıyor ve bu düşünceyi kafasından atamıyordu. "Şu pis köpek de nereden çıktı!" – diye bilinçsizce mırıldandı Bay Golyadkin. İtalyanskaya Sokağı'na saparken yabancıyı tekrar gördü. Ama yabancı bu sefer ona doğru gelmiyor, onunla aynı yönde, birkaç adım ilerisinde koşuyordu. Sonunda Şestilavoçnoy Sokağı'na girdiler. Bay Golyadkin'in soluğu kesilmişti. Yabancı, tam da Bay Golyadkin'in oturduğu evin önünde durdu. Zilin sesi ve hemen ardından demir sürgünün gıcırtısı duyuldu. Kapı açıldı, yabancı eğildi, hızla içeri girdi ve gözden kayboldu. Bay Golyadkin de hiç vakit kaybetmeden ok gibi atıldı ve kapıdan içeri daldı. Kapıcının homurdanmalarına aldırmadan, nefes nefese avluya koştu ve bir anlığına gözden kaybettiği garip yol arkadaşını yeniden gördü. Yabancı, Bay Golyadkin'in dairesine çıkan merdivenlere atıldı. Bay Golyadkin de hızla peşinden gitti. Merdivenler karanlık, rutubetli ve pisti. Her köşede kiracıların kapı önüne koyduğu çerçöp vardı ve kendini merdivenlerde bulan her yabancı, yarım saat boyunca böyle berbat bir yerde yaşayan arkadaşlarına küfrederek, karanlıkta bacağını kırmadan yolunu bulmaya çalışırdı. Ama Bay Golyadkin'in yol arkadaşı burayı tanıyor, burada oturuyor gibiydi; hiç yabancılık çekmeden, kolayca ve hızla yolunu buluyordu. Bay Golyadkin neredeyse adama yetişmişti; hatta yabancının paltosunun eteği iki ya da üç kere burnuna sürtünmüştü. Kalbi duracak gibiydi; gizemli yabancı, Bay Golyadkin'in kapısının önünde durdu, kapıyı çaldı ve Petruşka, uyumayıp adamın gelmesini bekliyormuş gibi hemen açtı (başka bir zaman olsa bu durum Bay Golyadkin'i iyice hayrete düşürürdü), içeri giren adamın arkasından elinde mumla yürüdü. Hikâyemizin kahramanı da kendini kaybetmiş bir halde içeri daldı; şapkasını ve kaputunu çıkarmadan koridoru geçti ve odasının kapısının eşiğinde yıldırım çarpmış gibi durdu. Önsezilerinde kesinlikle yanılmamıştı. Olacağını tahmin ettiği ve korktuğu her şey tamamen gerçekleşmişti. Zorlukla nefes alıyor, başı dönüyordu. Yabancı da kaputunu ve şapkasını çıkarmadan yatağın üzerine oturmuş, hafifçe gülümsüyordu ve Bay Golyadkin'i süzerek başıyla dostça selam verdi. Bay Golyadkin bağırmak istedi ama yapamadı, – bir şekilde karşı çıkmak istedi ama gücü yetmedi. Tüyleri diken diken olmuştu ve korkudan ölmek üzereydi. Korkması için yeterli neden vardı. Bay Golyadkin gece vakti karşısına çıkan dostunun kim olduğunu anlamıştı. Bu dost kendinden başkası değildi, – her şeyiyle aynı başka bir Bay Golyadkin'di, – kısacası her anlamda öteki Bay Golyadkin'di.</p>
</body>
</html>
