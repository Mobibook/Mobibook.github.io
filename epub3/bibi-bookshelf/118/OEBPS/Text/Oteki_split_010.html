<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">VIII. Bölüm</h1>

  <p class="normal">Bay Golyadkin ertesi sabah her zamanki gibi saat sekizde uyandı; uyanır uyanmaz önceki akşam olanları hatırladı, – hatırladı ve yüzünü ekşitti. Yatağından kalkıp misafirinin yatağına bakmaya giderken, "Akşam tam bir aptal gibi davrandım!" diye düşünüyordu. Ama misafirinin de, misafirin yattığı yatağın da ortada olmadığını görünce oldukça şaşırdı. "Neler oluyor? – Bay Golyadkin bağırmamak için kendini zor tuttu, – nasıl olabilir? Ne anlama geliyor bu?" Bay Golyadkin şaşkın, ağzı bir karış açık bir halde yatağın olması gereken yere bakarken kapı gıcırdadı ve elinde çay tepsisiyle Petruşka girdi. "Nerede, nerede o?" – kahramanımız parmağıyla misafirin yattığı yeri gösterip, duyulur duyulmaz bir sesle sordu. Petruşka önce cevap vermedi, hatta efendisine bakmadı bile, ama gözlerini sağ köşeye çevirince Bay Golyadkin de elinde olmadan oraya baktı. Kısa bir sessizlikten sonra Petruşka nihayet kısık ve kaba bir sesle, "Bey evde yok," diye cevap verdi.</p>

  <p class="normal">— Salak herif; senin beyin benim Petruşka, – Bay Golyadkin kesik kesik konuşarak cevap verdi ve gözünü uşağına dikti.</p>

  <p class="normal">Petruşka hiçbir şey söylemedi, ama öyle bir baktı ki Bay Golyadkin kulaklarına kadar kızardı, – bakışlarında küfürden beter aşağılayıcı bir ayıplama vardı. Bay Golyadkin, deyim yerindeyse, eli ayağı tutmaz olmuştu. Sonunda Petruşka <span class="ideitalik">öteki</span>nin beklemek istemediğini ve bir buçuk saat önce çıktığını söyledi. Cevabı kesinlikle olası ve gerçeğe yakındı; Petruşka'nın yalan söylemediği ve bakışı ile <span class="ideitalik">öteki</span> tabirinin o çirkin durumun sonucu olduğu açıktı; ama Bay Golyadkin tam anlamıyla emin olmasa da kaderin kendisine hiç de hoş olmayan bir sürpriz hazırladığını anlamıştı. "Neyse, göreceğiz bakalım, – diye kendi kendine düşündü, – zamanı gelince her şeyi anlarız... Tanrım! – tamamen farklı bir sesle, inler gibi konuşmuştu, – ne halt ettim de onu davet ettim? Başımı ipe kendim uzattım, üstelik ilmeği de ben yaptım. Ah, seni budala! Küçük bir çocuk, bir kalem memuru, bir memur parçası, kültürsüz bir cahil gibi kendine hâkim olamıyorsun, dedikoducu, mahalle karısının tekisin!.. Aman Tanrım! Aşağılık herif, bir de beni ne kadar sevdiğini göstermek için şiir yazdı! Ben şimdi nasıl... Aşağılık herif tekrar gelirse, kapıyı kibarca nasıl göstereceğim? Tabii bunun bir sürü yolu, yöntemi var. Maaşımın yetmediğini söyleyebilirim... bütün masrafları toplayıp bir hesap yaptığımı ve... kiranın ve yemek masraflarının yarısını, hem de peşin olarak ödemesi gerektiğini söyleyip gözünü korkutabilirim. Hmm! Hayır, lanet olsun, hiçbirini yapamam! Bana yakışmaz. Çok kaba olur! Şöyle bir şey yapamaz mıyım acaba: Petruşka'ya onu bir şekilde sinirlendirmesini, ona saygısızlık etmesini, kaba davranmasını söyleyip, ondan bu şekilde mi kurtulsam? Birbirlerine mi düşürsem... Hayır, lanet olsun, hiçbiri olmaz! Hatta belli bir açıdan tehlikeli bile olabilir bu – hiç hoş olmaz! Çok kötü olur! Ya gelmezse? Bu da kötü olmaz mı? Dün gece bir sürü gevezelik ettim!.. kötü oldu, çok kötü! Çok kötü bir duruma düştüm! Aptal kafam! Nasıl davranman gerektiğini bilmiyorsun, aklını kullanamıyorsun! Ya gelir de her şeyi inkâr ederse? Tanrım, umarım gelir! Aslında gelirse sevinirim; hem de çok sevinirim..." Bay Golyadkin çayını içerken ve ikide bir duvardaki saate bakarken aklından bunlar geçiyordu. "Dokuza çeyrek var; çıkayım artık. Bir şeyler olacak; bakalım orada neler olacak? Bu işin altından ne çıkacağını çok merak ediyorum – bu işin bir amacı, hedefi ve çeşitli entrikaları var. Bunu hazırlayanların ne dümen çevirdiğini, ilk adımlarının ne olacağını bilmek iyi olurdu..." Bay Golyadkin daha fazla dayanamadı, henüz bitirmediği piposunu bıraktı, giyindi ve eğer becerebilirse tehlikeyi savuşturmak, olacakları kendi gözleriyle görmek için daireye gitti. Bir tehlike vardı: Bir tehlike olduğunu kendisi de biliyordu. "İşte geldik... bakalım ne olacak, – Bay Golyadkin girişte kaputunu ve galoşlarını çıkartırken kendi kendine konuşuyordu, – şimdi hemen bu işe dalmalı." Kararını veren kahramanımız üstüne başına çekidüzen verdi, resmi ve ağırbaşlı bir tavır takınıp yandaki odaya girmek üzereyken önceki gün tanıştığı yol arkadaşıyla, dostuyla karşılaştı. İkinci Bay Golyadkin, neredeyse burun buruna gelmiş olmasına rağmen Bay Golyadkin'i fark etmemişe benziyordu. İkinci Bay Golyadkin meşgul görünüyordu, bir yerlere koşturuyordu ve nefes nefese kalmıştı; yüzündeki resmi, ciddi, "özel bir işle görevliyim" ifadesi açıkça görülüyordu.</p>

  <p class="normal">— Nihayet sizi görebildim Yakov Petroviç! – kahramanımız, önceki geceki misafirini kolundan yakalamıştı.</p>

  <p class="normal">— Sonra, sonra, izninizle sonra görüşelim lütfen, – İkinci Bay Golyadkin, ilerlemeye çalışarak bağırdı.</p>

  <p class="normal">— Bir dakika Yakov Petroviç; sanırım siz...</p>

  <p class="normal">— Ne istiyorsunuz? Lütfen çabuk söyler misiniz. – Bay Golyadkin'in önceki günkü misafiri isteksizce durdu ve kulağını Bay Golyadkin'in burnuna dayadı.</p>

  <p class="normal">— Bu tavrınıza çok şaşırdığımı söylemeliyim Yakov Petroviç... sizden bu tavrı hiç beklemezdim.</p>

  <p class="normal">— Her şeyin bir usulü var beyefendi. Önceki ekselanslarının sekreterine oradan da özel kalem müdürüne gideceksiniz. Dilekçenizi verdiniz mi?</p>

  <p class="normal">— Sizi gerçekten tanıyamıyorum Yakov Petroviç! Beni çok şaşırttınız Yakov Petroviç! Ya beni gerçekten tanımadınız ya da şakacılığınız tuttu.</p>

  <p class="normal">— A, siz miydiniz! – İkinci Bay Golyadkin, Bay Golyadkin'i o anda hatırlamış gibi davrandı, – demek sizsiniz. Akşam iyi uyuyabildiniz mi? – İkinci Bay Golyadkin hafifçe gülümsedi, – olması gereken gibi değil, resmi ve ciddi bir gülümsemeydi (sonuçta Bay Golyadkin'e duyduğu minnet daha samimi bir gülümsemeyi gerektiriyordu), – resmi ve ciddi bir gülümsemeden sonra Bay Golyadkin'in rahat etmesine çok sevindiğini söyledi; sonra hafifçe eğildi, birkaç küçük adım attı, önce sağına sonra soluna baktı, bakışlarını yere indirdi, yandaki kapıya yöneldi ve özel bir görevi olduğunu mırıldanarak odaya daldı. Bir hayalet gibi ortadan kayboldu.</p>

  <p class="normal">— Bak şu işe! – kahramanımız bir an için donakaldı, – bak şu işe! Demek, durum böyle!.. – Bay Golyadkin tüm vücudunun karıncalandığını hissetti. – Aslında, – odasına giderken kendi kendine konuşmaya devam etti, – aslında ben böyle olacağını söylemiştim; özel bir görevi olduğunu uzun süre önce hissetmiştim, – bu adamın kesinlikle özel bir görev için geldiğini daha dün söylemiştim...</p>

  <p class="normal">— Dünkü evrak hazır mı Yakov Petroviç? – Bay Golyadkin yanına oturunca Anton Antonoviç Steçkin sordu. – Yanınızda mı?</p>

  <p class="normal">— Yanımda, – Bay Golyadkin masa şefine kafası karışmış gibi bakarak cevap verdi.</p>

  <p class="normal">— Aman, iyi. Andrey Filippoviç ikidir soruyor. Ekselansları evrakı görmek istiyormuş...</p>

  <p class="normal">— Hazır efendim...</p>

  <p class="normal">— İyi, o zaman sorun yok.</p>

  <p class="normal">— Anton Antonoviç, ben üzerime aldığım görevleri hep layıkıyla yerine getirdim ve amirlerimin bana verdikleri işleri büyük bir titizlikle yaptım.</p>

  <p class="normal">— Tabii canım. Bir şey mi demeye çalışıyorsunuz?</p>

  <p class="normal">— Hiçbir şey demeye çalışmıyorum Anton Antonoviç. Ben sadece şunu belirtmek istemiştim Anton Antonoviç... yani ekmeğini kazanmaya çalışan herkesin bazen kin ya da kıskançlık duyabileceğini söylemek istemiştim.</p>

  <p class="normal">— Özür dilerim ama ne demek istediğinizi anlayamadım. Kimi kastediyorsunuz?</p>

  <p class="normal">— Ben sadece işimi doğru dürüst yapan, dolambaçlı yollara, entrikalara girmeyen ve izin verirseniz, bununla da gurur duyan biri olduğumu söylemek istemiştim Anton Antonoviç...</p>

  <p class="normal">— Evet, doğru. Ben de aynı sizin gibi düşünüyorum ve söylediklerinize tamamen katılıyorum; ama izin verirseniz şunu söyleyeyim Yakov Petroviç, bu tür insanlar iyi toplumlarda kendilerine yer bulmazlar zaten; ben, örneğin, arkamdan konuşulanlara katlanabilirim, – çünkü herkesin arkasından iftira atılır! – ama yüzüme karşı saygısızlık edilmesine izin vermem beyefendi. Ben saçlarımı devlet hizmetinde ağarttım ve bu yaştan sonra kimsenin bana hakaret etmesine izin vermem beyefendi...</p>

  <p class="normal">— Hayır Anton Antonoviç, sanırım siz ne demek istediğimi tam anlayamadınız Anton Antonoviç. İzin verirseniz, sizinle birlikte çalışmanın benim için bir onur olduğunu söylemek isterim Anton Antonoviç...</p>

  <p class="normal">— Yanlış anladıysam siz de beni affedin. Biz eski sistemde eğitim gördük. Sizin yeni yöntemlerinizi öğrenmek için çok yaşlıyız. Anavatana kendi anlayışımızla bugüne kadar gayet güzel hizmet ettik sanırım. Yirmi beş yıllık kusursuz hizmetim sayesinde bir nişan da kazandığımı siz de bilirsiniz beyefendi...</p>

  <p class="normal">— Biliyorum Anton Antonoviç ve sizi de gayet iyi anlıyorum. Ama ben bundan değil maskeden bahsediyorum Anton Antonoviç...</p>

  <p class="normal">— Ne maskesi?</p>

  <p class="normal">— Yani siz yine... korkarım siz yine, sizin de söylemiş olduğunuz gibi, demek istediğimi yanlış anlayacaksınız. Ben şöyle bir fikre kapıldım Anton Antonoviç, bugünlerde maske takıp dolaşanların sayısı o kadar çoğaldı ki maskenin altında kim olduğunu anlamak çok zor efendim...</p>

  <p class="normal">— Aslında, bence o kadar da zor değil. Bazen pek kolay, hatta bazen bulmak için pek uzağa gitmeye gerek kalmıyor.</p>

  <p class="normal">— Hayır, yani Anton Antonoviç, kendi adıma konuşacak olursam, örneğin ben maskeyi sadece karnavalda, neşeli toplantılarda, yani gerektiği zaman kullanırım, bazı insanlar gibi, tabiri caizse, her gün yüzümde maskeyle dolaşmam. Anlatmaya çalıştığım şey buydu Anton Antonoviç.</p>

  <p class="normal">— Neyse, bunları şimdilik bir kenara bırakalım, yapacak işlerim var, – Anton Antonoviç oturduğu yerden kalktı ve ekselanslarına sunacağı rapor için gerekli belgeleri aldı. – Eminim, sizin sorununuz da kısa süre içinde çözüme kavuşacaktır. Kime kızmanız ve kimi suçlamanız gerektiğini siz kendiniz de göreceksiniz ve ayrıca lütfen görevime zarar verebilecek daha fazla açıklama ve yorum yapmayın...</p>

  <p class="normal">— Hayır Anton Antonoviç, ben – Anton Antonoviç çıktıktan sonra Bay Golyadkin'in yüzü biraz soldu, – benim böyle bir niyetim yoktu. "Neler oluyor? – kahramanımız tek başına kalınca kendi kendine devam etti. – Rüzgâr ne yandan esiyor ve bizi nereye götürecek?" Kafası karışmış ve biraz da sersemlemiş kahramanımız bu yeni sorunu çözmeye çalışırken yandaki odadan sesler geldi, hareketlenme oldu, kapı açıldı, ekselanslarının odasında bir şeylerle ilgilenmekte olan Andrey Filippoviç nefes nefese kapıda belirdi ve Bay Golyadkin'e seslendi. Konunun ne olduğunu bilen ve Andrey Filippoviç'i bekletmek istemeyen Bay Golyadkin hemen yerinden fırladı, gerekli dosyayı yıldırım gibi aldı ve dosyayla birlikte Andrey Filippoviç'in peşinden ekselanslarının odasına gitmek için hazırlandı. Aniden, kapının önünde duran Andrey Filippoviç'in kolunun altından İkinci Bay Golyadkin nefes nefese, işi başından aşkın, ciddi ve kararlı bir memur havasıyla içeri daldı ve hemen, böyle bir saldırıyı hiç beklemeyen Bay Golyadkin'e yöneldi...</p>

  <p class="normal">— Evraklar Yakov Petroviç, evraklar... ekselansları evrakları hazırlayıp hazırlamadığınızı soruyorlar. – Bay Golyadkin'in dostu kısık sesle ve aceleyle konuşuyordu. – Andrey Filippoviç sizi bekliyor...</p>

  <p class="normal">— Beklediklerini biliyorum, söylemenize gerek yok, – Bay Golyadkin de kısık sesle ve aceleyle konuşuyordu.</p>

  <p class="normal">— Ben, öyle demek istememiştim Yakov Petroviç, öyle bir niyetim yoktu Yakov Petroviç, size olan samimiyetimden öyle konuştum Yakov Petroviç.</p>

  <p class="normal">— Sizden beni rahat bırakmanızı rica ediyorum. İzin verin, izin verin lütfen...</p>

  <p class="normal">— Dosyayı temiz bir kâğıtla kaplayacaksınız herhalde Yakov Petroviç, üçüncü sayfaya işaret koymayı da unutmayın Yakov Petroviç...</p>

  <p class="normal">— İzin verir misiniz...</p>

  <p class="normal">— Şurada bir mürekkep lekesi var Yakov Petroviç, lekeyi görmediniz mi?..</p>

  <p class="normal">Andrey Filippoviç bir kez daha Bay Golyadkin'e seslendi.</p>

  <p class="normal">— Şimdi geliyorum Andrey Filippoviç, iki saniye sonra oradayım... Sevgili beyefendi, laftan anlamıyor musunuz?</p>

  <p class="normal">— En iyisi çakıyla kazıyalım Yakov Petroviç, siz bana bırakın: Siz ellemeseniz daha iyi olacak, bırakın ben yaparım, – ben şimdi çakıyla kazıyıveririm...</p>

  <p class="normal">Andrey Filippoviç üçüncü kez Bay Golyadkin'e seslendi.</p>

  <p class="normal">— İzin verin lütfen, mürekkep lekesi nerede? Leke falan yok.</p>

  <p class="normal">— İşte burada, kocaman leke! İzin verin göstereyim; işte, bakın... izin verin Yakov Petroviç, ben şimdi kazırım, yardım etmek istediğimden Yakov Petroviç, bütün iyi niyetimle... hah tamam, işte çıktı...</p>

  <p class="normal">İkinci Bay Golyadkin, Bay Golyadkin'le aralarında çıkan bu beklenmedik çatışmada üstün gelen taraf oldu, Bay Golyadkin'in karşı çıkmasına rağmen, şeflerin beklediği dosyayı elinden kaptı, iyi niyetle yardım edeceğini söylemiş olmasına rağmen bunu yapmadı, dosyayı hızlıca rulo haline getirdi, kolunun altına sıkıştırdı, iki hızlı adımla numaralarının hiçbirini fark etmemiş olan Andrey Filippoviç'in yanında bitti ve onunla birlikte yöneticinin odasına yöneldi. Bay Golyadkin, elinde bir şey kazıyacakmış gibi tuttuğu çakıyla olduğu yerde kalakaldı...</p>

  <p class="normal">Kahramanımız içine düştüğü bu yeni durumu hâlâ anlayamamıştı. Kendini henüz toparlayamamıştı. Darbeyi hissetmiş ama pek de önemli olmadığını düşünmüştü. Nihayet, korkunç, tarif edilemez bir kederle kalakaldığı yerden fırladı, hızla yöneticinin odasına yöneldi ve koşarken bütün bu işin sonunun hayırlı bitmesi, önemli bir sorun çıkmaması için Tanrı'ya dua ediyordu... Yöneticinin odasının yanındaki odanın önünde Andrey Filippoviç ve adaşıyla burun buruna geldi. Yöneticinin odasından yeni çıkmışlardı: Bay Golyadkin kenara çekilip yol verdi. Andrey Filippoviç'in keyfi yerindeydi ve gülerek konuşuyordu. Bay Golyadkin'in adaşı da gülümsüyor, dalkavukluk ediyordu, Andrey Filippoviç'in bir iki adım gerisinden yürüyordu ve eğilip kulağına fısıldadığı bir şeyi Andrey Filippoviç başıyla onayladı. Kahramanımız o anda her şeyi anladı. Hazırladığı dosya (sonradan öğrendiğine göre) ekselanslarının beklentilerinin de üzerindeydi ve üstelik tam zamanında teslim edilmişti. Ekselansları dosyayı çok beğenmişti. Ekselanslarının İkinci Bay Golyadkin'e teşekkür ettiği, hatta büyük bir içtenlikle teşekkür ettiği söyleniyordu; söylenenlere göre zamanı gelince bu başarısını hatırlayacağını ve hiçbir zaman unutmayacağını da eklemişti... Tabii ki Bay Golyadkin'in yaptığı ilk şey isyan ve elinden geldiğince itiraz etmek oldu. Kendini kaybetmiş bir halde ve ölü gibi solgun bir yüzle Andrey Filippoviç'e koştu. Ama Andrey Filippoviç, Bay Golyadkin'in sorununun kişisel bir mesele olduğunu duyunca, kendi işleriyle uğraşacak zamanı bile bulamadığını söyledi ve onu dinlemeyi reddetti.</p>

  <p class="normal">Soğuk tavrı ve kesin bir dille reddetmesi Bay Golyadkin'i hayretler içinde bıraktı. "Ben de başka bir yol izlerim... Anton Antonoviç'e giderim." Ama ne yazık ki Anton Antonoviç de müsait değildi: Bir yerlerde başka bir işle meşguldü. "Açıklamalarımı ve düşüncelerimi dinlemek istememesi boşuna değilmiş! – diye düşündü kahramanımız – Demek niyeti buymuş – dalavereci ihtiyar! Sanırım cesaretimi toplayıp ekselanslarına çıkmam gerekiyor."</p>

  <p class="normal">Yüzü hâlâ solgun, kafası oldukça karışık olan ve bu konu hakkında ne yapacağına karar veremeyen Bay Golyadkin sandalyenin kenarına çöktü. "Keşke bunların hepsinin önemsiz bir mesele olduğu ortaya çıksa, – kendi kendine düşünmeye devam etti. – Aslında böyle gizemli bir işin dönmesi pek de olası değil. Birincisi saçma, ikincisi böyle bir şey olamaz. Herhalde hayaldi ya da bunlar değil de başka bir şey oldu; belki de ekselanslarına giden bendim... kendimi başka biriyle karıştırdım... başka bir şekilde olması mümkün değil."</p>

  <p class="normal">Bay Golyadkin böyle bir şeyin kesinlikle olamayacağına karar verdiği anda iki elinde ve koltuğunun altında evraklarla İkinci Bay Golyadkin odaya girdi. Yanından geçerken Andrey Filippoviç'e işle ilgili birkaç şey söyleyen, memurun biriyle kısa bir sohbet eden, başka bir memura kibarca selam veren ve üçüncü bir memurla şakalaşan İkinci Bay Golyadkin'in kaybedecek zamanı yokmuş ve odadan hemen çıkacakmış gibi bir hali vardı, ama Bay Golyadkin'in şansına, iki üç genç memura bir şeyler söylemek için kapının yakınında durdu. Bay Golyadkin hızla onun yanına gitti. İkinci Bay Golyadkin, Bay Golyadkin'in bu hareketini görür görmez etrafına bakmaya, kaçacak bir yer aramaya başladı. Ama kahramanımız önceki geceki misafirinin kolunu yakalamıştı bile. 9. dereceden iki memurun etrafını saran diğer memurlar biraz gerilediler ve merakla ne olacağını beklemeye başladılar. 9. derece memurlardan kahramanımız olanı, diğer memurların kendi tarafında olmadıklarının, arkasından entrikalar çevirdiklerinin farkındaydı: Bu yüzden bu işin altından yüzünün akıyla kalkması çok daha önemli hale gelmişti. Her şeyi belirleyecek bir andı.</p>

  <p class="normal">— Ne istiyorsunuz? – İkinci Bay Golyadkin, Bay Golyadkin'e küstah bir tavırla bakıyordu.</p>

  <p class="normal">Bay Golyadkin zorlukla nefes alıyordu.</p>

  <p class="normal">— Bilmiyorum beyefendi, – diye söze girdi, – bana karşı takındığınız garip tavrın nedenini nasıl açıklayacaksınız.</p>

  <p class="normal">— Öyle mi! Başka? – İkinci Bay Golyadkin etrafına baktı ve çevrelerinde toplanan memurlara, komedyanın başladığını haber verir gibi göz kırptı.</p>

  <p class="normal">— Ne kadar saygısız ve terbiyesiz olduğunuzu bu hareketinizle bir kere daha gösterdiniz beyefendi... benim bir şey söylememe gerek bile kalmadı. Oynadığınız oyuna fazla güvenmeyin: Hiçbir işe yaramayacak.</p>

  <p class="normal">— Söyler misiniz Yakov Petroviç, akşam iyi uyuyabildiniz mi? – İkinci Bay Golyadkin, Bay Golyadkin'in gözlerinin içine bakarak sordu.</p>

  <p class="normal">— Haddinizi aşıyorsunuz beyefendi, – 9. dereceden memur kendini iyice kaybetmişti, ayağının altındaki döşemeyi bile hissetmiyordu, – Umarım, ses tonunuzu değiştirirsiniz...</p>

  <p class="normal">— Canımın içi!! – İkinci Bay Golyadkin saygısızca gülüyordu ve aniden, hiç beklenmedik bir hareketle, sevgisini gösterme bahanesiyle Bay Golyadkin'in tombul sayılabilecek sağ yanağından makas aldı. Kahramanımız ateş gibi kıpkırmızı kesildi... Bay Golyadkin'in dostu, düşmanının zangır zangır titrediğini, öfkeden konuşamadığını, pişmiş ıstakoz gibi kızardığını, sabrının sınırına geldiğini, karşı saldırıya geçebileceğini fark edince elini daha çabuk tuttu ve terbiyesizce ikinci saldırıyı başlattı. İki kere yanaklarını okşadıktan, iki kere gıdıkladıktan ve çevrelerine toplanmış gençleri yeterince eğlendirebilmek için öfkeden deliye dönmüş Bay Golyadkin'le biraz daha uğraştıktan sonra hiç utanmadan bir de hafif çıkmış göbeğine bir fiske vurdu ve kin dolu, imalı bir gülümsemeyle şöyle dedi: "Yaramazlık ediyorsunuz Yakov Petroviç! Sizinle iş çevireceğiz Yakov Petroviç, birlikte iş çevireceğiz." İkinci Bay Golyadkin, kahramanımız son saldırının etkisini üzerinden az çok attıktan sonra, aniden (etraflarındaki seyircilere hafifçe gülümseyerek) çok meşgul, işi başından aşkın, resmi bir tavra büründü, bakışlarını yere indirdi, toparlandı, "özel bir görevi" olduğunu söyleyerek hızla adımını attı ve yandaki odaya daldı. Kahramanımız gözlerine inanamıyordu ve hâlâ tam olarak toparlanabilmiş değildi...</p>

  <p class="normal">Sonunda kendine geldi. Rezil olduğunu, bir anlamda öldüğünü, kendini alçalttığını, şerefini iki paralık ettiğini, insanların önünde aşağılandığını, kendisiyle dalga geçildiğini, daha dün en yakın ve güvenilir dostu saydığı adamın hain saldırısının kurbanı olduğunu, ayağının altındaki zeminin kaydığını hemen anladı, – Bay Golyadkin hızla düşmanının peşinden gitti. O anda bu aşağılamaya şahit olanları düşünecek durumda değildi. "Bunların hepsi el ele vermişler, – dedi kendi kendine, – birbirlerini kolluyorlar ve birbirlerini bana karşı kışkırtıyorlar." Kahramanımız on adım attıktan sonra peşinden gitmenin anlamsız olacağını ve bir işe yaramayacağını anladı ve geri döndü. "Bu işin peşini bırakmayacağım, – diye düşündü, – surcouper<sup class="calibre3"><a href="../Text/Oteki_split_016.html#footnote-100-18" id="footnote-100-18-backlink">[18]</a></sup> zamanı da gelecek, kurt, kuzunun döktüğü gözyaşlarının bedelini ödeyecek." Bay Golyadkin büyük bir soğukkanlılıkla ve son derece kararlı bir halde masasına gidip oturdu. Bir kez daha "bu işin peşini bırakmayacağım!" dedi. Artık iş pasif savunmadan falan çıkmıştı: Kararlı, saldırgan bir havası vardı ve o an Bay Golyadkin'in yüzünün nasıl kızardığını, öfkesini nasıl zorlukla kontrol ettiğini, kalemi mürekkep hokkasına nasıl daldırdığını ve kâğıda nasıl çalakalem yazdığını bir gören olsa bu meselenin kolay kapanmayacağını ve basit bir kocakarı kavgası gibi bitmeyeceğini anlayabilirdi. Ruhunun derinliklerinde tek bir çözüm ve kalbinin derinliklerinde bu çözümü uygulamak için ettiği yemin yatıyordu. Ama açıkçası nasıl başlayacağını pek, daha doğrusu hiç bilmiyordu; ama bunun önemi yoktu! "Düzenbazlık ve utanmazlık bizim zamanımızda sökmez beyefendi. Düzenbazlık ve utanmazlık insanı iyiye değil, idam sehpasına götürür. Sadece Grişka Otrepyev<sup class="calibre3"><a href="../Text/Oteki_split_016.html#footnote-100-19" id="footnote-100-19-backlink">[19]</a></sup> düzenbazlık yapıp cahil insanları kandırdı ama o bile fazla sürdüremedi." Bay Golyadkin içine düştüğü bu son duruma rağmen, insanların yüzündeki maskelerin düşmesini ve gerçek yüzlerinin ortaya çıkmasını beklemeye karar verdi. Bunun için ilk başta mesainin bitmesi gerekiyordu ve kahramanımız o zamana kadar hiçbir şey yapmamaya karar verdi. Mesai bitince gerekeni yapacaktı. Ne yapması gerektiğini, küstahlığın boynuzunu kırmak ve <span class="ideitalik">alçakça toz toprak içinde sürünen aciz yılanın başını ezmek</span><sup class="calibre3"><a href="../Text/Oteki_split_016.html#footnote-100-20" id="footnote-100-20-backlink">[20]</a></sup> için nasıl bir plan uygulaması gerektiğini biliyordu. Bay Golyadkin insanların kirli çizmelerini sildiği bir paçavra olmayı kaldıramazdı. Özellikle böyle bir durumda hiç kaldıramazdı. Kahramanımız, son maruz kaldığı aşağılanma olmasaydı belki bağrına taş basabilir, sessiz kalabilir, durumu kabullenip bu kadar ısrarlı karşı koymazdı; tartışır, biraz söylenir, haklı olduğunu kanıtlar, sonra biraz taviz verir, sonra belki biraz daha taviz verir, sonra yelkenleri suya indirir ve sonra eğer karşı taraf onun haklı olduğunu ağırbaşlılıkla kabul ederse belki de uzlaşmaya yanaşır, hatta biraz duygulanabilirdi ve hatta – kim bilir, – belki de yeni, yakın, sıcak, önceki günkünden daha sağlam bir dostluk, iki kişinin benzerliğinin yarattığı tatsızlığın üstünü örtecek ve 9. dereceden iki memurun yüz yaşlarına kadar memnuniyetle sürdürebilecekleri bir dostluk kurulabilirdi. Son olarak şunu söyleyelim: Bay Golyadkin kendini ve hakkını koruduğu, bunun sonucunda böyle tatsız bir olay yaşadığı için biraz pişman olmuştu. "Hatasını kabul etmeli, – diye düşündü Bay Golyadkin, – şaka yaptığını söylemeli, – herkesin önünde şaka yaptığını kabul ederse onu affederim, hem de tüm kalbimle affederim. Ama bana bir paçavra gibi davranılmasına izin vermem. Kimsenin bana böyle davranmasına izin vermedim, böyle ahlaksız bir adama hiç vermem. Paçavra değilim ben. Ben bir paçavra değilim beyefendi!" Uzun lafın kısası kahramanımız kararını verdi. "Suçlu olan sizsiniz beyefendi!" Karşı koymaya, tüm gücüyle sonuna kadar direnmeye karar verdi. Böyle bir adamdı o! Kendisine hakaret edilmesine, bir paçavra gibi davranılmasına ve hepsinden önemlisi bunları ahlaksız bir adamın yapmasına izin veremezdi. Ama yine de bu konuda fazla iddialı konuşmayalım. Eğer herhangi biri Bay Golyadkin'i, örneğin, bir paçavraya çevirmek isteseydi bunu yapabilirdi, üstelik hiçbir direniş görmeden ya da karşılığında herhangi bir cezaya uğramadan yapardı (Bay Golyadkin bunu birkaç kere kendi de hissetmişti); ama Bay Golyadkin bir paçavra haline sokulduğunda bile basit bir paçavra olmaz, gururlu, coşkulu ve duygulu bir paçavra olurdu, gururu ve duyguları kirli kıvrımları arasına sinmiş, saklanmış olabilirdi, ama yine de duygulu olurdu...</p>

  <p class="normal">Zaman geçmek bilmiyordu; sonunda saat dördü çaldı. Kısa süre içinde herkes kalktı ve şefin peşinden çıkarak evlerinin yolunu tuttu. Bay Golyadkin kalabalığa karıştı; peşinde olduğu adamı kaybetmemek için gözünü bile kırpmıyordu. Sonunda dostunun vestiyere koştuğunu ve kaputunu beklerken her zamanki kötü alışkanlıklarını yine sergileyip görevlilere dalkavukluk ettiğini gördü. Çok önemli bir andı. Bay Golyadkin kalabalığın arasından zorlukla ilerledi ve geride kalmak istemediği için kaputuna bir an önce ulaşma mücadelesine girişti. Ama Bay Golyadkin'in dostu ve yol arkadaşı görevlilerle konuşarak, onların gönüllerini alarak, kulaklarına bir şeyler fısıldayarak ve onları kandırarak kaputunu alan ilk kişi olmayı başardı. Kaputunu giyen İkinci Bay Golyadkin, Bay Golyadkin'i alenen ve inadına yapar gibi küstah bir tavırla alaylı alaylı süzdü ve her zamanki yüzsüzlüğüyle çevresindekilere baktı, yanlarına gitti, – şüphesiz onların üzerinde iyi bir izlenim bırakmak istiyordu, – birine güzel bir söz söyledi, diğeriyle fısıldaştı, üçüncüsüne saygıyla yaklaşıp birkaç iltifat etti, dördüncüsüne gülümsedi, beşincisiyle tokalaştı ve merdivenlerden neşe içinde koşar adım indi. Bay Golyadkin de peşinden gitti, büyük bir keyifle son basamakta yetişti ve kaputunun yakasından yakaladı. İkinci Bay Golyadkin biraz afallamışa benziyordu; şaşkın şaşkın etrafına bakındı.</p>

  <p class="normal">— Ne demek oluyor bu? – diye mırıldanarak sordu.</p>

  <p class="normal">— Beyefendi, eğer asil biriyseniz, dünkü dost sohbetimizi unutmamışınızdır, – dedi kahramanımız.</p>

  <p class="normal">— Evet hatırlıyorum. Ne olacak ki? İyi uyuyabildiniz mi?</p>

  <p class="normal">Bay Golyadkin'in bir an için öfkeden dili tutuldu.</p>

  <p class="normal">— Gayet iyi uyudum beyefendi. Ama şunu söylememe izin verin beyefendi, çok çetrefilli bir oyun oynuyorsunuz...</p>

  <p class="normal">— Oyun oynadığımı kim söylüyor? Düşmanlarımın uydurması bunlar, – kendini Bay Golyadkin diye adlandıran adam kesik kesik cevap verdi ve bu cevabı verir vermez beklenmedik bir hareketle gerçek Bay Golyadkin'in kuvvetsiz ellerinden kurtuldu. Kurtulduktan sonra hızla merdivenlerden indi, etrafına bakındı, bir arabacı görünce ona doğru koştu, arabaya atladı ve bir anda Bay Golyadkin onu gözden kaybetti. Çaresiz bir halde kalakalan 9. dereceden memur etrafına bakındı, ama başka araba yoktu. Koşmayı denedi, ama ayaklarında derman kalmamıştı. Aşağılandığı, küçük düşürüldüğü için yüzünün şekli değişmiş, ağzı açık kalmıştı ve ayrıca yorulduğunu hissedip elektrik direğine yaslandı, kaldırımın ortasında birkaç dakika öylece kaldı. Bay Golyadkin için her şeyin sonu gelmişe benziyordu...</p>
</body>
</html>
