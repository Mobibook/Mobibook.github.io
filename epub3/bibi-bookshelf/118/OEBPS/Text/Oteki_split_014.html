<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">XII. Bölüm</h1>

  <p class="normal">Petruşka sallanarak, garip bir umursamazlıkla ve yüzünde uşaklara özgü, zafer kazanmış bir edayla girdi. Kafasından bir şeyler geçirdiği, kendisini haklı gördüğü belliydi ve tamamen başka bir insan gibi, yani Bay Golyadkin'in eski uşağı değil, başka birinin uşağı gibi bakıyordu.</p>

  <p class="normal">— Demek gidiyorsun evladım, – kahramanımız zorlukla nefes alıyordu, – saat kaç, söyler misin?</p>

  <p class="normal">Petruşka sessizce diğer bölmeye geçti, geri döndü ve artık onun emrinde olmadığını belli eden bir ses tonuyla yedi buçuğa geldiğini söyledi.</p>

  <p class="normal">— İyi, teşekkür ederim oğlum. Gel evladım sana bir şey söyleyeceğim... sanırım artık ayrılma vaktimiz geldi.</p>

  <p class="normal">Petruşka karşılık vermedi.</p>

  <p class="normal">— Aramızdaki her şey bittiğine göre bana açıkça, dostça nerede olduğunu söyler misin.</p>

  <p class="normal">— Nerede miydim? İyi insanların arasındaydım.</p>

  <p class="normal">— Biliyorum evladım, biliyorum. Senden hiç şikâyetim olmadı ve senin için bir referans mektubu yazacağım... İyi insanlarla neler yapıyorsun?</p>

  <p class="normal">— Neden sordunuz beyim! Siz de bilirsiniz. İyi insanlardan kötülük gelmez.</p>

  <p class="normal">— Biliyorum evladım, biliyorum. Bugünlerde pek iyi insan kalmadı; onların kıymetini bil. Neyse, nasıllar, iyiler mi?</p>

  <p class="normal">— Açıkçası... beyefendi, artık size hizmet edemeyeceğim, siz de biliyorsunuzdur.</p>

  <p class="normal">— Biliyorum evladım, biliyorum; ne kadar gayretli, çalışkan olduğunu da biliyorum; bunların hepsini gördüm, fark ettim oğlum. Sana saygı duyuyorum. İyi ve dürüst insanlara, uşak da olsalar, saygı duyarım.</p>

  <p class="normal">— Haklısınız efendim. Bizim gibiler de, siz de iyi bilirsiniz, herkes kadar iyidir. Evet beyim. İyi insanlar olmadan hiçbir şey olmaz.</p>

  <p class="normal">— Doğru evladım, doğru; bunu ben de görüyorum... Al işte, bu paran, bu da referans mektubun. Artık öpüşüp vedalaşalım evladım... Ama senden son bir şey rica edeceğim, – Bay Golyadkin ciddi bir ses tonuyla konuşuyordu. – Görüyorsun oğlum, insanın başına bin bir türlü şey geliyor. Keder evladım, yaldızlı saraylarda bile olur ve ondan kaçış yoktur. Biliyorsun oğlum, sana karşı iyi davrandım...</p>

  <p class="normal">Petruşka karşılık vermedi.</p>

  <p class="normal">— Evet oğlum, sana karşı hep iyi davrandım... Söyler misin Petruşka, ne kadar çamaşırım kaldı?</p>

  <p class="normal">— Hepsi tamam beyim. Altı keten gömlek; üç çift çorap; dört göğüslük; yün kazak; iki takım iç çamaşırı. Bunları siz de biliyorsunuz. Beyim, sizin hiçbir şeyinizi... Efendimin mallarına gözüm gibi bakarım. Ben böyle biriyim beyim... biliyorsunuz... böyle bir günahı – hiçbir zaman işlemedim beyim. Bunu siz de biliyorsunuz...</p>

  <p class="normal">— Biliyorum evladım, sana güveniyorum. Onu kast etmedim. Bak oğlum...</p>

  <p class="normal">— Farkındayım beyefendi, bunları hep yaşadık. General Stolbniyakov'un yanında çalışırken, Saratov'a gittiklerinde beni de alırlardı... orada babalarından kalma bir yer vardı...</p>

  <p class="normal">— Hayır evladım, onu kastetmedim, ben aslında... aklına böyle şeyler gelmesin oğlum...</p>

  <p class="normal">— Şüphesiz beyim. Siz de bilirsiniz, bizim gibi insanlara iftira atmak kolaydır. Ama çalıştığım herkes benden memnun kaldı. Bakanlara, generallere, senatörlere, kontlara hizmet ettim. Prens Svinçatkin'in, Albay Pereborkin'in, General Nedobarov'un yanında çalıştım, onların da atalarından kalma topraklarına birlikte gittik. Şüphesiz...</p>

  <p class="normal">— Evet evladım, çok güzel. Ben de gidiyorum oğlum... Herkesin yolu farklı evladım ve kimin hangi yolu izleyeceğini kimse bilemez... Giysilerimi getir evladım; redingotumu da şuraya koy... diğer pantolonlarımı, çarşaflarımı, battaniyelerimi, yastıklarımı da getir...</p>

  <p class="normal">— Hepsini denk yapıp bağlayayım mı?</p>

  <p class="normal">— Evet evladım, lütfen yap... Başımıza neler geleceğini kim bilebilir. Şimdi evladım, git bana bir kupa arabası bul...</p>

  <p class="normal">— Kupa arabası mı?</p>

  <p class="normal">— Evet oğlum, büyük bir kupa arabası ve belirli bir süre için. Ve oğlum, aklına bir şey gelmesin...</p>

  <p class="normal">— Uzak bir yere mi gideceksiniz beyim?</p>

  <p class="normal">— Bilmiyorum oğlum, bunu da bilmiyorum. Kuştüyü yatağımı da denge koysan iyi olur. Sen bu konuda ne düşünüyorsun evladım? Senin sözüne güvenirim, bilirsin...</p>

  <p class="normal">— Saygıdeğer efendim, hemen mi gideceksiniz?</p>

  <p class="normal">— Evet evladım, hemen! Şartlar öyle gerektiriyor... hemen gitmeliyim oğlum...</p>

  <p class="normal">— Anlıyorum beyim; bizim alayda bir teğmenin başına da aynı şey gelmişti, bir toprak sahibinin kızıyla... kaçmışlardı...</p>

  <p class="normal">— Kaçtılar mı? Nasıl! Evladım, sen yoksa...</p>

  <p class="normal">— Evet, birlikte kaçtılar ve başka bir çiftlikte evlendiler. Her şeyi önceden hazırlamışlar. Peşlerinden gidenler oldu, rahmetli prens araya girdi, – sonra iş tatlıya bağlandı...</p>

  <p class="normal">— Demek evlendiler, ama... sen nereden biliyorsun oğlum? Senin nasıl haberin oldu?</p>

  <p class="normal">— Herkes biliyor beyim! Etrafta bir sürü dedikodu dolaşıyor. Biliyoruz beyim, her şeyi... açıkçası, günahsız kimse yok. Bir uşağın sözünü dinlerseniz, size bir şey söyleyeyim beyim; madem mesele buraya vardı, izin verirseniz bir şey söyleyeyim: Bir düşmanınız var, – rakibiniz var beyim, çok güçlü bir rakibiniz var...</p>

  <p class="normal">— Biliyorum oğlum, farkındayım; bunu sen de biliyorsun oğlum... sana güveniyorum, görüyorsun. Şimdi ne yapacağız dostum? Sen ne tavsiye edersin?</p>

  <p class="normal">— Bakın beyim, artık bu yola girdiğinize, yani kararınızı verdiğinize göre bir şeyler almalısınız, – çarşaf, yastık, çift kişilik bir kuştüyü yatak, güzel bir battaniye, – alt kattaki bir komşunun dükkânı var; çok güzel bir tilki kürkü satıyor; bir bakıp alabilirsiniz, hatta şimdi inip bakabilirsiniz. Kürke ihtiyacınız olacak beyim; tilki kürkünden, atlas kaplı çok güzel bir kaput...</p>

  <p class="normal">— Tamam evladım, tamam; sana güveniyorum evladım; gerekiyorsa alalım, yalnız acele et! Tanrı aşkına acele et! Kürkü alacağım ama sen de lütfen acele et! Saat neredeyse sekiz olacak, Tanrı aşkına acele et oğlum! Hadi çabuk, göreyim seni...</p>

  <p class="normal">Petruşka aceleyle çamaşırları, yatakları, battaniyeleri, çarşafları ve diğer ıvır zıvırı toparladı, denk yapıp bağladı ve hızla odadan çıktı. Bu arada Bay Golyadkin mektubu yeniden eline almıştı, – ama okuyabilecek durumda değildi. Muzaffer başını ellerinin arasına alıp şaşkınlık içinde duvara yaslandı. Hiçbir şey düşünemiyor, hiçbir şey yapamıyordu; kendisine neler olduğunu bile bilmiyordu. Zamanın geçtiğini, Petruşka'nın da kürkün de ortada olmadığını gören Bay Golyadkin sonunda kendi gitmeye karar verdi. Kapıyı açınca aşağıdan gürültüler, konuşmalar, tartışmalar ve itişip kakışma sesleri geldiğini duydu... Bazı komşu kadınlar çene çalıyor, bağırıyor, tartışıyor, bir şeylere küfrediyorlardı, – Bay Golyadkin neye küfrettiklerini gayet iyi biliyordu. Petruşka'nın sesi duyuldu; sonra ayak sesleri geldi. "Tanrım! Tüm dünyayı başımıza toplayacaklar!" – Bay Golyadkin ellerini ümitsizlikle iki yana sarkıtarak hızla odasına kaçmış, inleyerek söyleniyordu. Odasına girince ne yaptığını bilmez bir halde kendini sedire attı ve yüzünü yastığa gömdü. Birkaç dakika bu halde kaldıktan sonra ayağa fırladı, Petruşka'yı beklemeden galoşlarını, kaputunu, şapkasını giydi, cüzdanını aldı ve hızla merdivenlerden indi. "Hiçbir şey, hiçbir şeye ihtiyacım yok evladım! Ben hallederim, her şeyi kendim hallederim! Bir süreliğine sana ihtiyacım olmayacak, bu arada belki her şey yoluna girer." – Bay Golyadkin merdivenlerde rastladığı Petruşka'ya bunları söyledi; sonra avluya doğru koştu ve dışarı çıktı. Kalbi duracak gibiydi, hâlâ bir karar verememişti... Ne durumdaydı, ne yapacaktı, önündeki kritik meselede nasıl davranacaktı...</p>

  <p class="normal">— Al bakalım. Tanrım, ne yapacağım? Böyle mi olmak zorundaydı, – sokakta nereye gideceğini bilmeden dolaşırken sonunda çaresizlik için de bağırmıştı, – her şey böyle mi olmak zorundaydı! Bu olmasaydı, özellikle bu sonuncu olmasaydı her şey yoluna girebilirdi; bir anda, tek bir hareketle, tek bir ustaca, kuvvetli, sağlam bir hareketle her şey yoluna girebilirdi. Her şeyin yoluna girmesi için parmağımı feda etmeye razıyım! Nasıl yoluna gireceğini de biliyorum. İşte şöyle, her şey işte şöyle yoluna girerdi: Oraya giderdim – böyle böyle beyefendi derdim, izninizle şunu söyleyeyim, benim bu işlerle hiçbir ilgim yok derdim; işin aslı böyle değil derdim; beyefendi, sevgili beyefendi, işin aslı böyle değil, bir düzenbazın sizi kandırmasına izin vermeyin derdim; beyefendi bu adam düzenbazın teki, – beş para etmez bir adam ve bu adamdan vatana hiçbir hayır gelmez. Anlıyor musunuz? Bunu anlıyor musunuz sevgili beyefendi? Aynen böyle derdim... Hayır, tabii ki böyle demezdim... aslında mesele bu değil, kesinlikle değil... Saçmalıyorum aptallık ediyorum! Böyle aptallık ederek kendi kendimi öldürüyorum! Aptal herif, meselenin böyle olmadığını sen de biliyorsun... Ama artık iş değişti ahlaksız herif!.. Şimdi ne yapacağım? Örneğin, şimdi kendim için ne yapacağım! Ne yapacak durumdayım? Seni işe yaramaz Golyadkin, şimdi kendin için ne yapabilirsin? Neyse işimize bakalım; bir kupa arabası bulmam lazım; hanımefendi kupa arabasıyla gel diyor; kupa arabası olmazsa ayaklarımız ıslanır diyor... Kimin aklına gelirdi? Hayhay hanımefendi, hayhay benim küçük leydim! Hayhay terbiyeli kız! Hayhay öve öve bitiremediğimiz küçük hanım! İşte kendinizi gösterdiniz hanımefendi, gösterdiniz!.. Ama her şeyin kökeninde eğitimin ahlaksızlaşması yatıyor; bugünkü eğitime bakıyorum da ahlaksızlıktan başka bir şey göremiyorum. Küçük yaştan başlayarak biraz eğitselerdi... hatta birkaç kere sopayı gösterselerdi böyle olmazdı, ama şekerlerle, pastalarla beslediler, ihtiyar da üzerine titredi: Sen benim güzelimsin, sen benim tatlımsın, seni bir kontla evlendireceğim, dedi durdu... Şimdi o da onları saymayı bıraktı ve kartlarını açık oynamaya başladı; hem de bu oyuna bizi de kattı! Onu evde tutacaklarına daha çocuk yaşta Falbala<sup class="calibre3"><a href="../Text/Oteki_split_016.html#footnote-100-30" id="footnote-100-30-backlink">[30]</a></sup> adındaki göçmen bir Fransız madamın yatılı okuluna gönderdiler; Fransız göçmen Falbala böyle şeyleri iyi öğretmiş, – ve böyle şeylerin sonuçları hep buraya varır. Gelin, mutlu olalım diyor! Belli bir saatte arabayla penceremin önüne gelin ve romantik İspanyol şarkıları söyleyin diyor; sizi bekliyorum, sizin de beni sevdiğinizi biliyorum, birlikte kaçalım ve küçük bir kulübede yaşayalım diyor. Ama gerçek şu ki bu imkânsız; ama sevgili leydim, – madem iş bu noktaya geldi söyleyeyim, bu imkânsız, temiz, masum bir genç kızı ailesinin izni olmadan baba evinden kaçırmayı kanun yasaklamış. Ve sonuç olarak neden, ne için buna gerek var? Kaderinin karşısına çıkardığı uygun bir insanla evlense de mesele kapansa ya. Hem ben devlet görevlisiyim ve bu yüzden işimi kaybedebilirim; bu yüzden mahkemeye düşebilirim, küçük leydim! Bunu da böylece söyleyeyim! Belki bilmiyorsunuzdur! Hep o Almanın işi bunlar! Her şey onun başın altından çıktı, bu işleri başımıza hep o cadı açtı. Bu yüzden bir insana iftara attılar, bu yüzden Andrey Filippoviç'in tavsiyesine uyup o kocakarı dedikodusunu çıkardılar, her şey bu yüzden oldu. Yoksa Petruşka neden bu işe bulaşsın? Bununla ne ilgisi olabilir? O keratayı bu işe sokmaya ne gerek var? Hayır, yapamam hanımefendi, imkânı yok, yapamam... Bu seferlik beni affedin hanımefendi. Bunların hepsi sizin yüzünüzden oldu hanımefendi, o Almanın, kesinlikle o cadının yüzünden değil açıkça sizin yüzünüzden oldu çünkü o cadı iyi bir kadın, çünkü o cadının hiçbir suçu yok, ama hanımefendi siz suçlusunuz, – işte böyle hanımefendi! Sizin yüzünüzden hanımefendi, sizin yüzünüzden iftiraya uğradım... Sizin yüzünüzden bir insan uçurumun kenarına geldi, sizin yüzünüzden bir insan mahvoldu ve kendine hâkim olamaz hale geldi – evlenmeye kalktı! Peki bunun sonu ne olacak? Her şey nasıl yoluna girecek? Bunların cevabını öğrenmek için her şeyimi verirdim!..</p>

  <p class="normal">Kahramanımız ümitsizlik içinde bunları düşünüyordu. Aniden kendine gelince Liteyni Caddesi'nde bir yerde olduğunu fark etti. Hava çok kötüydü: Buzlar çözülüyordu ve karla karışık yağmur yağıyordu, – tıpkı Bay Golyadkin'in tüm sıkıntılarının başladığı o korkunç gece yarısı gibiydi. "Tam da yola çıkılacak gece – Bay Golyadkin kafasını kaldırıp gökyüzüne bakınca aklından bunlar geçti – her yer ölüm sessizliği içinde... Yüce Tanrım! Burada nereden araba bulacağım? Şu köşede bir karaltı var galiba. Gidip bir bakalım... Yüce Tanrım! – kahramanımız zayıf ve düzensiz adımlarla arabaya benzettiği şeye doğru yürümeye başladı. – Hayır, şöyle yapacağım: Gideceğim, diz çökeceğim ve elimden gelirse, yalvaracağım. Böyle böyle oldu diyeceğim. Kaderimi sizin ellerinize, amirlerimin ellerine teslim ediyorum; ekselansları, siz insanları korur ve kollarsınız diyeceğim; böyle böyle oldu, bu kanunsuz oyunu oynadılar diyeceğim; beni mahvetmeyin, sizi babam olarak görüyorum, beni terk etmeyin... onurumu, şerefimi, adımı ve soyadımı kurtarın... ve beni o hain, ahlaksız adamdan kurtarın... O başka bir insan, ben başka bir insanım ekselansları; o ayrı, ben ayrıyım; ben kendimim ekselansları, ben gerçekten kendimim; durum böyle diyeceğim. Ben onun gibi olamam diyeceğim; yerine başkasını alın, rica ediyorum, yerine başkasının alınmasını emredin – tanrıtanımaz, ortadan kaldırılması gereken, hovarda bir taklitçi... başkalarına kötü örnek oluyor ekselansları. Size baba gözüyle bakıyorum; amirler de, velinimetimiz ve vasimiz olan amirler de bu tür hareketleri desteklemelidir... Bu tavrımın mertçe bir yanı da var. Sizi, amirlerimi babam olarak görüyorum, kaderimi ellerinize bırakıyorum, size güveniyorum, bu meseleyi artık tamamen size bıraktığımı ve vereceğiniz karara karşı çıkmayacağımı belirtmek istiyorum diyeceğim... işte bunları söyleyeceğim!"</p>

  <p class="normal">— Arabacı mısın evladım?</p>

  <p class="normal">— Arabacıyım...</p>

  <p class="normal">— Arabanı dostum, bu akşamlık...</p>

  <p class="normal">— Uzağa mı gideceksiniz efendim?</p>

  <p class="normal">— Bu akşamlık, bu akşamlık; nereye gitmem gerekirse evladım, nereye gitmem gerekirse.</p>

  <p class="normal">— Şehir dışına mı çıkacaksınız efendim?</p>

  <p class="normal">— Evet dostum, şehir dışına da çıkabilirim; ben de daha bilmiyorum dostum, henüz bir şey söyleyemem evladım. Belki evladım, bakarsın bu işin sonu hayırlı biter. Bilirsin dostum...</p>

  <p class="normal">— Evet efendim, tabii ki biliyorum; Tanrı herkesin gönlüne göre versin.</p>

  <p class="normal">— Doğru söylüyorsun dostum, teşekkürler evladım; peki sana ne vereceğiz evladım?</p>

  <p class="normal">— Hemen mi gitmek istiyorsunuz efendim?</p>

  <p class="normal">— Evet, hemen, yani hayır, önce bir yerde bekleyeceğiz... ama fazla değil evladım...</p>

  <p class="normal">— Eğer tüm akşam için tutmak istiyorsanız, bu havada altı rubleden aşağı olmaz efendim...</p>

  <p class="normal">— Tamam dostum, anlaştık; teşekkür ederim evladım; beni istediğim yere götüreceksin o zaman evladım.</p>

  <p class="normal">— Buyurun oturun, yalnız izin verin içeriyi biraz düzelteyim; buyurun şimdi oturabilirsiniz, nereye gitmemi emredersiniz?</p>

  <p class="normal">— İzmailovski Köprüsü'ne dostum.</p>

  <p class="normal">Arabacı yerine tırmandı, saman yemliklerinden zorlukla ayırdığı bir deri bir kemik kalmış atlarını okşadı ve İzmailovski Köprüsü'ne doğru yola koyuldu. Ama Bay Golyadkin aniden kordona asıldı ve yalvarır gibi bir sesle geri dönmesini, İzmailovski Köprüsü'ne değil, başka bir sokağa götürmesini rica etti. Arabacı başka bir sokağa döndü ve Bay Golyadkin'in yeni tuttuğu araba on dakika sonra ekselanslarının dairesinin bulunduğu evin önündeydi. Bay Golyadkin arabadan indi, arabacıya beklemesini tembihledi, durmak üzere olan kalbiyle ikinci kata koştu, zilin kordonunu çekti, kapı açıldı ve kahramanımız kendini ekselanslarının dairesinin girişinde buldu.</p>

  <p class="normal">— Ekselansları evdeler mi acaba? – Bay Golyadkin, kapıyı açan adam sordu.</p>

  <p class="normal">— Ne istiyorsunuz? – Bay Golyadkin'i baştan ayağa süzen uşak yanıt verdi.</p>

  <p class="normal">— Benim adım, dostum... Golyadkin. 9. dereceden memur Golyadkin. Bir şey diyecektim...</p>

  <p class="normal">— Bekleyin, şimdi olmaz.</p>

  <p class="normal">— Bekleyemem dostum; önemli bir mesele, beklemeye gelmez.</p>

  <p class="normal">— Sizi kim gönderdi? Evrak mı getirdiniz?..</p>

  <p class="normal">— Hayır dostum, kendi işim için... ekselanslarına geldiğimi haber ver dostum, bir şey söyleyecekmiş de. Karşılıksız bırakmam evladım...</p>

  <p class="normal">— Yapamam. Ekselansları kimseyi kabul etmememi emretti; misafirleri var. Yarın sabah saat onda gelin...</p>

  <p class="normal">— Sen yine de haber ver evladım; bekleyecek zamanım yok... yoksa hesabını sen verirsin...</p>

  <p class="normal">— Git, haber ver; ne diretiyorsun; çizmelerin mi eskir? – tahta bir sırada ayaklarını uzatıp oturan ve o ana hiçbir söylemeyen başka bir uşak araya girmişti.</p>

  <p class="normal">— Çizmelerim mi eskirmiş! Kimseyi kabul etmememi emretti, bundan haberin var mı? Sabah gelmeleri gerekiyor.</p>

  <p class="normal">— Git, haber ver. Yoksa dilini mi yuttun?</p>

  <p class="normal">— Benim için hava hoş, haber veririm. Dilimi de yutmadım. Ama emirleri ben vermiyorum. Sana söyledim – ekselanslarının emri. Neyse, odaya buyurun.</p>

  <p class="normal">Bay Golyadkin ilk odaya girdi; masanın üzerinde bir saat vardı. Saate baktı, sekiz buçuğu gösteriyordu. Kalbinde bir sızı hissetti; daha şimdiden geri dönmek istiyordu; ama tam bu anda sırık gibi uzun bir uşak yandaki odanın eşiğinde durdu ve yüksek sesle Bay Golyadkin'in adını söyledi. "Ne gırtlak varmış! – kahramanımız tarif edilmez bir sıkıntı duydu... – Şöyle söyleyemez miydin: Yani... böyle böyle, sadık ve itaatkâr kulunuz bir açıklama yapmak istiyorlar, – sonra bir şeyler bir şeyler... onu kabul etme lütfunu gösterirseniz... şimdi bütün iş bozuldu, benim mesele bu rüzgârla uçtu gitti; neyse, ne yapalım – olan oldu artık..." Üstelik düşünüp karar verecek zamanı da kalmamıştı. Uşak geri döndü, "Buyurun" dedi ve Bay Golyadkin'i çalışma odasına götürdü.</p>

  <p class="normal">Kahramanımız içeri girince gözleri kör olmuş gibi hissetti, çünkü hiçbir şey göremiyordu... iki üç insan figürü bir an için görünüp kayboldu: "Bunlar misafirler olmalı" – diye düşündü Bay Golyadkin. Nihayet kahramanımız önce ekselanslarının siyah frakının üzerindeki yıldızı, sonra yavaş yavaş tüm frakı gördü ve en sonunda gözleri tamamen açıldı...</p>

  <p class="normal">— Ne istemiştiniz beyefendi? – Bay Golyadkin tanıdık bir ses duymuştu.</p>

  <p class="normal">— 9. dereceden memur Golyadkin, ekselansları.</p>

  <p class="normal">— Evet?</p>

  <p class="normal">— Bir açıklama yapmak için gelmiştim...</p>

  <p class="normal">— Nasıl bir açıklama?.. Neyi açıklayacaksınız?..</p>

  <p class="normal">— Evet, ben açıklama için, yani bir açıklama yapmak için gelmiştim ekselansları...</p>

  <p class="normal">— Evet siz... siz kimsiniz?..</p>

  <p class="normal">— Ba-ba-bay Golyadkin, ekselansları, 9. dereceden memur.</p>

  <p class="normal">— Size nasıl yardımcı olabilirim?</p>

  <p class="normal">— Yani ben sizi babam olarak görüyorum; bu meseleyi tamamen size bırakıyorum ve beni düşmanımdan korumanızı diliyorum, – durum bundan ibaret!</p>

  <p class="normal">— Hangi durum?..</p>

  <p class="normal">— Malum durum...</p>

  <p class="normal">— Hangi malum durum?..</p>

  <p class="normal">Bay Golyadkin cevap vermedi; çenesi hafiften titremeye başlamıştı.</p>

  <p class="normal">— Evet?</p>

  <p class="normal">— Bunun mertçe bir hareket olduğunu düşünüyorum ekselansları... mertçe bir yanı var ve sizi babam olarak görüyorum... yani beni kor... korumanız için yal... yalvarıyorum ve böyle dav... davranışları ces... cesaretlendirmenizi rica ed... ediyorum...</p>

  <p class="normal">Ekselansları arkasını döndü. Kahramanımızın bir an için yeniden gözleri karardı. Göğsü sıkıştı. Nefesi daraldı. Nerede olduğunun farkında değildi... Utanmış ve üzülmüştü. Bundan sonra ne olacağını Tanrı bilirdi... Kendine gelen kahramanımız ekselanslarının misafirleriyle konuştuğunu ve görünüşe göre sert, kıyasıya bir tartışma yaptığını fark etti. Bay Golyadkin konuklardan birini hemen tanıdı. Bu Andrey Filippoviç'ti, diğerlerini tanımıyordu, ama yüzü yabancı gelmeyen biri daha vardı – uzun boylu, toplu, yaşlıca, çok kalın kaşları ve favorileri, anlamlı ve keskin bakışları olan bir adamdı. Boynunda bir nişan, ağzında sigara vardı. Sigarayı ağzından çıkarmadan içiyor, başını anlamlı anlamlı sallıyor ve arada bir Bay Golyadkin'e bakıyordu. Bay Golyadkin rahatsız olmuştu; gözlerini başka bir yana çevirdi ve orada da çok garip bir misafir daha gördü. Kahramanımız o ana kadar ayna sandığı bir kapıda, daha önce de başına geldiği gibi <span class="ideitalik">onu</span> gördü – yani Bay Golyadkin'in çok yakın bir ahbabı ve dostunu. İkinci Bay Golyadkin o ana kadar bir başka odada duruyor ve hızlıca bir şeyler yazıyordu, görünüşe göre ona şimdi ihtiyaç duymuşlardı, – kolunun altında evraklarla geldi, ekselanslarına yaklaştı ve ekselanslarının kendisiyle ilgilenmesini beklerken Andrey Filippoviç'in birkaç adım arkasında durarak ve sigara içen beyefendiyle kısmen arasına girerek konuşmaya ve tartışmaya katılmayı başardı. İkinci Bay Golyadkin görünüşe göre, büyük bir saygıyla dinlediği konuşmaya kafasını sallayarak, ayaklarını durmadan hareket ettirerek, gülümseyerek ve ekselanslarına sürekli birkaç kelime de kendisinin söylemesine izin vermesini ister gibi bakarak büyük bir ilgi gösteriyordu. "Alçak!" – diye düşündü Bay Golyadkin ve elinde olmadan bir adım ilerledi. Tam bu anda general arkasını döndü ve tereddütle Bay Golyadkin'e doğru ilerledi.</p>

  <p class="normal">— Tamam beyefendi; siz şimdi gidin istersiniz. Sizin işinizle ilgileneceğim ve gerekli emirleri vereceğim... – General kalın favorili yabancıya baktı. O da başıyla onayladı.</p>

  <p class="normal">Bay Golyadkin anlatmak istediği meseleyi tamamen yanlış anladıklarını hissetti ve açıkça anladı. "Bir şekilde meseleyi açıklamam gerekiyor, – diye düşündü, – ekselansları, durum böyle böyle demeliyim." Şaşkın şaşkın bakışlarını yere indirdi ve ekselanslarının çizmelerinde oldukça büyük bir beyaz leke görünce hayrete düştü. "Delik mi var acaba?" – diye düşündü Bay Golyadkin. Ama Bay Golyadkin ekselanslarının çizmelerinde delik olmadığını sadece çok parladıklarını kısa sürede anladı, – bu fenomen çizmelerin cilalanmış olduğu ve bu yüzden oldukça parladıkları gerçeğiyle tamamen açığa kavuşmuştu. "Buna <span class="ideitalik">ışık gölge</span> denir," – diye düşündü kahramanımız, – bu terim özellikle ressam atölyelerinde kullanılır; başka yerlerde bu parlamaya <span class="ideitalik">ışığın yansıması</span> da denir." Bay Golyadkin kafasını kaldırdı ve işin sonunun kötü bitebileceğini hissedip konuşma vaktinin geldiğini anladı... Kahramanımız bir adım ilerledi.</p>

  <p class="normal">— Mesele böyle böyle ekselansları, – dedi Bay Golyadkin, – ve içinde bulunduğumuz dönemde sahtekârlara yer yok.</p>

  <p class="normal">General cevap vermedi, ama zilin kordonunu hızlıca çekti. Kahramanımız bir adım daha ilerledi.</p>

  <p class="normal">— Bu adam alçak ve ahlaksız biri ekselansları, – kahramanımız kendini kaybetmiş ve korkudan ölecek bir halde olmasına rağmen cesurca ve kararlılıkla, o sırada ekselanslarının yanında kıpır kıpır duran işe yaramaz ikizini işaret ediyordu, – durum böyle, yani ve ben malum kişiyi ima ediyorum.</p>

  <p class="normal">Bay Golyadkin'in sözlerinin ardından odada bir hareketlenme oldu. Andrey Filippoviç ve kim olduğunu çıkaramadığı beyefendi başlarını salladılar; ekselansları uşakları çağırmak için sabırsızlıkla zilin kordonunu çekiyordu. İkinci Bay Golyadkin'in öne çıkma sırası gelmişti.</p>

  <p class="normal">— Ekselansları, – dedi, – birkaç söz söylemek için izninizi rica ediyorum. – İkinci Bay Golyadkin'in sesi kararlı çıkıyordu; bütün hareketleriyle buna hakkı olduğunu düşündüğünü gösteriyordu.</p>

  <p class="normal">— Size bir şey sormama izin verin, – ekselanslarının izin verdiğini varsayarak Bay Golyadkin'e döndü ve konuşmasına devam etti, – size bir şey sormama izin verin, kimin huzurunda bu açıklamayı yapıyorsunuz? Kimin önünde ve kimin çalışma odasında bulunuyorsunuz?.. – İkinci Bay Golyadkin iyice heyecanlanmış, hiddet ve öfkeden kıpkırmızı kesilmişti; hatta gözleri bile yaşarmıştı.</p>

  <p class="normal">— Bay ve Bayan Bassavryukov! – uşak çalışma odasının kapısına gelip tüm gücüyle haykırdı. "Küçük Rusya<sup class="calibre3"><a href="../Text/Oteki_split_016.html#footnote-100-31" id="footnote-100-31-backlink">[31]</a></sup> kökenli güzel bir soylu ismi," – diye düşündü Bay Golyadkin ve tam o anda birinin elini dostça sırtına koyduğunu hissetti, sonra ikinci bir elin sırtından ittiğini hissetti, Bay Golyadkin'in alçak ikizi önünde dönüp duruyor, yolu gösteriyordu ve kahramanımız çalışma odasının büyük kapılarına doğru götürüldüğünü anlamıştı. "Olsufiy İvanoviç'in evinde de aynı böyle olmuştu," – diye düşündü ve kendini girişte buldu. Etrafına bakınca ekselanslarının iki uşağını ve ikizini gördü.</p>

  <p class="normal">— Kaput, kaput, kaput, dostumun kaputunu verin! En yakın dostumun kaputunu getirin! – Ahlaksız herif kaputu uşağın elinden kaptı ve acımasızca dalga geçmek için Bay Golyadkin'in kafasına geçirdi. Üstündeki kaputtan kurtulmaya çalışan Bay Golyadkin iki uşağın gülüşmelerini açıkça duydu. Ama her şeyi duymazlıktan gelen ve aldırış etmeyen Bay Golyadkin kapıdan çıkmış ve kendini aydınlık merdivenlerde bulmuştu. Arkasından İkinci Bay Golyadkin'in sesi geliyordu.</p>

  <p class="normal">— Güle güle, ekselansları! – Bay Golyadkin'in arkasından bağırmıştı.</p>

  <p class="normal">— Alçak! – kahramanımız da kendine hâkim olamayıp bağırdı.</p>

  <p class="normal">— Alçak, başka...</p>

  <p class="normal">— Ahlaksız herif!</p>

  <p class="normal">— Ahlaksız herif, daha başka... – saygıdeğer Bay Golyadkin'in saygısız düşmanı her zamanki acımasızlığıyla karşılık vermişti ve merdivenin en üst basamağından, gözünü bile kırpmadan, sanki devam etmesini istermiş gibi Bay Golyadkin'in gözlerinin içine bakıyordu. Kahramanımız sinirinden yere tükürdü ve ön kapıdan hızla çıktı; o kadar üzgün ve bitkindi ki onu arabaya kimin, nasıl bindirdiğini hatırlamıyordu. Kendine gelince, Fontanka'ya doğru gittiğini fark etti. "İzmailovski Köprüsü'ne mi gidiyoruz acaba? – diye düşündü Bay Golyadkin... Bu esnada Bay Golyadkin bir şeyler düşünmek istedi ama başaramadı; ne olduğunu açıklayamadığı korkunç bir şey vardı... – Neyse, boşver!" – kahramanımız bu korkunç şeyi düşünmeyi bıraktı ve İzmailovski Köprüsü'ne doğru yol aldı.</p>
</body>
</html>
