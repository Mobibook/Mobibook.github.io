<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Oteki</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">XI. Bölüm</h1>

  <p class="normal">Bay Golyadkin'in kalbi deli gibi atıyordu; düşmanının peşinden kanatlanmış gibi koşuyordu. Müthiş bir enerji hissediyordu. Ama Bay Golyadkin bu müthiş enerjisine rağmen, o anda küçücük bir sivrisineğin bile, tabii o mevsimde Peterburg'da sivrisinek olsaydı, bir kanat darbesiyle onu yıkabileceğinden emindi. Ayrıca tüm gücünün tükendiğini, olağandışı bir dış gücün onu taşıdığını, kendi başına hareket etmediğini, tersine bacaklarının onu götürdüğünü ve sözünü dinlemediğini hissediyordu. Yine de bu işin sonu hayırlı bitebilirdi. "Sonu ister iyi bitsin – ister kötü bitsin – Bay Golyadkin'in hızlı koştuğu için neredeyse nefesi kesilmişti, – ben bu oyunu kaybettim, artık buna hiç şüphe yok; tamamen mahvolduğum kesinleşti, kararı verildi, imzalandı, ilan olundu." Bütün bunlara rağmen kahramanımız, tuttuğu arabanın basamağına adımını atmış olan düşmanını paltosundan yakalamayı başarınca ölümden dönmüş gibi, koca bir tümene karşı koymuş, zafer kazanmış gibi hissetti. "Beyefendi! Beyefendi! – aşağılık İkinci Bay Golyadkin'i yakalayıp bağırdı. – Beyefendi, umarım sizinle..."</p>

  <p class="normal">— Hayır, lütfen hiçbir şey ummayın, – Bay Golyadkin'in merhametsiz düşmanı, bir ayağı arabanın basamağında, diğer ayağını arabaya binebilmek için faydasızca sallayıp equilibre<sup class="calibre3"><a href="../Text/Oteki_split_016.html#footnote-100-25" id="footnote-100-25-backlink">[25]</a></sup> kurmaya ve kaputunu doğanın kendisine bahşettiği tüm güçle asılan Bay Golyadkin'den kurtarmaya çalışarak cevap verdi.</p>

  <p class="normal">— Yakov Petroviç, sadece on dakika...</p>

  <p class="normal">— İzin verin beyefendi, hiç vaktim yok.</p>

  <p class="normal">— Kabul edin lütfen Yakov Petroviç... lütfen Yakov Petroviç... Tanrı aşkına Yakov Petroviç... kesinlikle – konuşmalıyız... açık açık... sadece iki saniye Yakov Petroviç.</p>

  <p class="normal">— Sevgili dostum, vaktim yok, – Bay Golyadkin'in sahte soylu düşmanı samimi kibarlık maskesi altındaki saygısız bir laubalilikle cevap verdi. – başka bir zaman tüm kalbim ve temiz yüreğimle, ama şimdi – gerçekten olmaz.</p>

  <p class="normal">"Alçak!" – diye düşündü kahramanımız.</p>

  <p class="normal">— Yakov Petroviç! – sıkıntıyla bağırdı, – Ben sizin hiç düşmanınız olmadım. Kötü yürekli insanlar beni yanlış tanıttılar... Ben kendi açımdan hazırım... Yakov Petroviç, mümkünse Yakov Petroviç, hemen şimdi bir yere gidip oturalım mı? Sizin de biraz önce inanmadan da olsa söylediğiniz gibi açıkyüreklilikle, dobra dobra, asilce konuşalım... şurada bir kafe var: Her şey zaten kendiliğinden ortaya çıkacak, – kesinlikle anlaşılacak Yakov Petroviç! Kesinlikle her şey kendiliğinden ortaya çıkacak...</p>

  <p class="normal">— Kafe mi? Olur gidelim. Yalnız bir şartım var, iki gözüm, tek bir şart, – her şey kendiliğinden ortaya çıkacak. Yani her şeyi konuşup halledeceğiz, – İkinci Bay Golyadkin arabadan indi ve kahramanımızın omzuna saygısızca bir şaplak indirdi. – Sen iyi bir arkadaşsın; senin için şu yan sokağa girmeye hazırım. (Siz de bir keresinde bu sokağa girdiğimi nasıl da fark etmiştiniz). Aslında insanın içinden yine öyle bir oyun oynamak geliyor! – Bay Golyadkin'in yalancı dostu konuşmaya, hafifçe gülümseyerek ve yanındakinin koluna girerek devam etmişti.</p>

  <p class="normal">Bay Golyadkinlerin girdiği, büyük caddelerden uzaktaki kafe o saatte bomboştu. Oldukça şişman Alman bir kadın zilin sesini duyunca tezgâhta belirdi. Bay Golyadkin ve beş para etmez düşmanı, şişmanca, saçları kısa kesilmiş bir oğlanın sobaya tahta parçaları doldurarak sönen ateşi yeniden canlandırmaya çalıştığı ikinci odaya geçtiler. İkinci Bay Golyadkin'in siparişi üzerine iki fincan çikolata geldi.</p>

  <p class="normal">— Tatlı kadın, değil mi? – İkinci Bay Golyadkin, Bay Golyadkin'e çapkın çapkın göz kırptı.</p>

  <p class="normal">Kahramanımız kızardı ve hiçbir şey söylemedi.</p>

  <p class="normal">— A, kusura bakmayın unutmuşum. Zevkinizi biliyorum. Biz, ince Alman kadınlarından hoşlanıyoruz beyefendi. Biz, tüm kalbimizle Yakov Petroviç, ince, güzelliğini hâlâ kaybetmemiş Alman kadınlardan hoşlanıyoruz; onların dairelerinde kalıyoruz, onları baştan çıkarıyoruz, onlar bier<sup class="calibre3"><a href="../Text/Oteki_split_016.html#footnote-100-26" id="footnote-100-26-backlink">[26]</a></sup> çorbaları, milch<sup class="calibre3"><a href="../Text/Oteki_split_016.html#footnote-100-27" id="footnote-100-27-backlink">[27]</a></sup> çorbalarıyla kalbimize giriyorlar, biz de onlara taahhütname veriyoruz, – işte biz bunu yapıyoruz sevgili Faublas!</p>

  <p class="normal">İkinci Bay Golyadkin bütün bu son derece gereksiz konuşmayı yaparken ve malum bayan hakkında haince ve sinsice bir imada bulunurken Bay Golyadkin'e sırnaşıyor, büyük bir nezaketle gülümsüyor ve onunla konuştuğu için son derece mutluymuş numarası yapıyordu. Ama aşağılık adam, Bay Golyadkin'in buna hemen inanacak kadar saf, soylu insanların eğitiminden ve kültüründen yoksun olmadığını anlayınca taktiğini değiştirmeye ve her şeyi açık açık konuşmaya karar verdi. Alçakça konuşmasını bitiren sahte Bay Golyadkin kalp kırıcı bir utanmazlık ve laubalilikle ağırbaşlı Bay Golyadkin'in omzuna vurdu, bununla da kalmadı son derece görgüsüz bir tavırla el şakaları yapmaya başladı ve Bay Golyadkin'in tüm karşı çıkışlarına ve güçsüz çığlıklarına rağmen o iğrenç şakasını tekrarladı ve yanaklarını sıktı. Kahramanımız bu terbiyesizliğe çok kızmasına rağmen sesini çıkarmadı... ama uzun süre sessiz kalamadı.</p>

  <p class="normal">— Düşmanlarımın lafları bunlar, – kendini kaybetmeden, titreyen bir sesle karşılık veren kahramanımız başını kapıya doğru çevirdi. İşin doğrusu İkinci Bay Golyadkin'in neşesi görünüşe göre oldukça yerindeydi ve halk içinde yapılamayacak, özellikle yüksek sosyete içinde ayıp karşılanacak küçük şakalar yapmaya hazırdı.</p>

  <p class="normal">— Peki, siz nasıl diyorsanız öyle olsun, – İkinci Bay Golyadkin arsız bir açgözlülükle bitirdiği fincanını masaya koyarken sert bir karşılık verdi. – Yine de sizinle uzun uzun konuşmamı gerektirecek bir durum yok... Neyse, son günlerde nasılsınız Yakov Petroviç?</p>

  <p class="normal">— Size sadece tek bir şey söyleyebilirim Yakov Petroviç, – kahramanımız onurlu bir soğukkanlılıkla cevap verdi, – ben hiçbir zaman düşmanınız olmadım.</p>

  <p class="normal">— Hmm... Petruşka ne âlemde? Adı Petruşka'ydı, değil mi? – evet, evet Petruşka'ydı! Nasıl? İyi mi? Eskisi gibi mi?</p>

  <p class="normal">— Evet eskisi gibi Yakov Petroviç, – Bay Golyadkin biraz şaşırmış bir halde karşılık verdi. – Bilmiyorum Yakov Petroviç... benim açımdan... onurlu, dürüst bir açıdan Yakov Petroviç, siz de bana katılacaksınız Yakov Petroviç...</p>

  <p class="normal">— Haklısınız beyefendi. Ama siz de biliyorsunuz Yakov Petroviç, – İkinci Bay Golyadkin üzgünmüş, pişmanmış, vicdan azabı çekiyormuş gibi sahte, yumuşak ve etkili bir sesle konuşuyordu, – siz de biliyorsunuz zorlu bir dönemden geçiyoruz... sizden rica ediyorum Yakov Petroviç; siz akıllı bir insansınız ve adil bir karar verebilirsiniz, – İkinci Bay Golyadkin konuşmasını Bay Golyadkin'i överek devam ettirmişti. – Sizde biliyorsunuz, hayat bir oyun değil Yakov Petroviç, – İkinci Bay Golyadkin, ciddi konuları tartışabilecek akıllı ve eğitimli bir adam edasıyla konuşmasını bitirdi.</p>

  <p class="normal">— Benim açımdan Yakov Petroviç, – kahramanımız coşkuyla karşılık verdi, – dürüstçe ve açıkça, mertçe, dolambaçlı yollara sapmadan konuşacak ve meseleyi soylu bir şekilde ele alacak olursam Yakov Petroviç, açıkça ve dürüstçe tamamen masum olduğumu söyleyebilirim ve siz de bilirsiniz Yakov Petroviç, insanların yargısı, dalkavukların fikirleri, – bunların hepsi, – hatalı olabilir. Açıkça söyleyeyim Yakov Petroviç, her şey olabilir. Şunu da söyleyeyim Yakov Petroviç, eğer meseleye böyle bakacaksak, eğer meseleyi soylu ve yüce bir noktadan değerlendireceksek, cesurca, sahte bir utanç göstermeden hata yaptığımı memnuniyetle kabul ederim, memnuniyetle itiraf ederim Yakov Petroviç. Siz de biliyorsunuz ki siz akıllı, daha da önemlisi asil bir insansınız. Bunu hiç gücenmeden, sahte bir utanç sergilemeden itiraf edebilirim... – kahramanımız onurlu bir ağırbaşlılıkla tamamlamıştı sözünü.</p>

  <p class="normal">— Kader, kısmet! Yakov Petroviç... ama bütün bunları bir kenara bırakalım, – İkinci Bay Golyadkin iç çekerek devam etti, – şurada karşılıklı oturmuşken iki meslektaşa yakışır daha faydalı, daha hoş şeylerden bahsedelim... Gerçekten şu geçen zaman içinde sizinle iki kelime konuşmaya fırsat bulamadım... Ama bu benim suçum değil Yakov Petroviç...</p>

  <p class="normal">— Benim de değil Yakov Petroviç – kahramanımız heyecanla karşılık verdi, – benim de değil! Yüreğim tüm bunlarda benim suçum olmadığını söylüyor Yakov Petroviç. Kaderin bir oyunu diyelim Yakov Petroviç, – Bay Golyadkin son cümleyi uzlaştırıcı bir ses tonuyla eklemişti. Sesi biraz zayıflamaya ve titremeye başlamıştı.</p>

  <p class="normal">— İyi misiniz? Sağlığınız nasıl? – tatlı bir sesle sordu yoldan çıkmış olan.</p>

  <p class="normal">— Biraz öksürüyorum, – kahramanımız da tatlı bir sesle karşılık verdi.</p>

  <p class="normal">— Kendinize dikkat edin. Salgın var, anjine yakalanmak işten değil, ben yünlü fanilaları giymeye başladım bile.</p>

  <p class="normal">— Haklısınız Yakov Petroviç, anjine yakalanmak işten değil... Yakov Petroviç! – kahramanımız kısa bir sessizlikten sonra devam etti. – Yakov Petroviç! Yanıldığımı görüyorum... Benim fakir ama, hadi söyleyeyim, misafirperver evimde birlikte geçirdiğimiz o mutlu dakikaları içten duygularla hatırlıyorum.</p>

  <p class="normal">— Ama mektubunuzda bambaşka şeyler yazmıştınız, – İkinci Bay Golyadkin son derece haklı bir biçimde (sadece bu konuda haklıydı) sitemkârdı.</p>

  <p class="normal">— Yakov Petroviç! Yanılmışım... o talihsiz mektubun bir hata olduğunu şimdi açıkça görüyorum. İnanmayacaksınız ama yüzünüze bakmaya utanıyorum Yakov Petroviç... Verin mektubu gözünüzün önünde yırtayım Yakov Petroviç, eğer bu mümkün değilse, mektupta yazanların tam tersini düşünmenizi rica ediyorum, – tam tersini, mektupta yazılanların tam ters anlamda, dostça bir niyetle yazıldığını düşünün. Hata etmişim. Affedin beni Yakov Petroviç, ben çok... yanıldığım için çok üzgünüm Yakov Petroviç.</p>

  <p class="normal">— Özür dilerim, ne diyordunuz? – Bay Golyadkin'in sadakatsiz dostu dalgın dalgın ve kayıtsızca sordu.</p>

  <p class="normal">— Çok yanıldığımı ve büyük bir utanç duyduğumu söylüyordum...</p>

  <p class="normal">— Çok güzel! Yanılmış olmanız iyi bir şey, – İkinci Bay Golyadkin kaba bir tavırla karşılık verdi.</p>

  <p class="normal">— Hatta bir de fikrim var Yakov Petroviç, – sahte dostunun korkunç hainliğini fark etmeyen kahramanımız devam etti, – bence, birbirinin tamamen aynı yaratılmış iki insan...</p>

  <p class="normal">— Bu muydu fikriniz!..</p>

  <p class="normal">Beş para etmez İkinci Bay Golyadkin ayağa kalktı ve şapkasını aldı. Kandırıldığını hâlâ anlamamış olan Bay Golyadkin de yalancı dostuna tüm içtenliğiyle ve asilce gülümseyerek, tüm saflığıyla dostça davranarak bu yeni dostluğu pekiştirmek için ayağa kalktı...</p>

  <p class="normal">— Hoşça kalın ekselansları! – diye aniden bağırdı İkinci Bay Golyadkin. Düşmanının yüzünde Baküs şenliklerine özgü bir ifade gören kahramanımız irkildi, – ve ahlaksız adamdan kurtulabilmek için onun uzattığı ele karşılık iki parmağını uzattı; ama tam bu anda... tam bu anda utanmaz İkinci Bay Golyadkin haddini iyice aştı. Bay Golyadkin'in uzattığı iki parmağı ilkönce tuttu ve sıktıktan, ki bunun artık Bay Golyadkin'in gözünde hiçbir değeri yoktu, sonra sabah ki terbiyesiz şakayı tekrarladı. Sabrın sınırlarını aşmıştı...</p>

  <p class="normal">Bay Golyadkin kendine gelip, her zamanki kötü huyunu tekrarlayarak sıvışan düşmanının peşinden yandaki odaya girdiğinde parmaklarını sildiği mendili saklamıştı bile. Göz açıp kapayıncaya kadar tezgâha gelmiş, börekleri yemeye ve namuslu bir insanmış gibi sessiz sessiz Alman pastaneciyle konuşmaya başlamıştı. "Kadınların önünde olmaz" – diye düşündü kahramanımız ve heyecandan ne yaptığının farkında olmadan tezgâha yaklaştı.</p>

  <p class="normal">— Hiç de fena bir kadın değil! Siz ne dersiniz? – İkinci Bay Golyadkin, muhtemelen Bay Golyadkin'in sonsuz sabrına güvenerek ahlaksız numaralarına devam etti. Şişman Alman kadın, besbelli Rusça bilmediği için iki müşterisine de donuk – boş gözlerle bakıyor ve tatlı tatlı gülümsüyordu. Kahramanımız utanma nedir bilmeyen İkinci Bay Golyadkin'in sözleri karşısında ateş gibi kızardı ve kendine hâkim olamayarak karşısındakini parça parça etmek ve nihayet işini bitirmek amacıyla atıldı; ama İkinci Bay Golyadkin her zamanki gibi kaçıp gitmişti: Sıvışıp merdivenlere çıkmıştı bile. Bay Golyadkin'in ilk şaşkınlığı üzerinden attıktan sonra kendine geldiğini ve büyük bir hızla, kendisine hakaret ettikten sonra bir araba tutup sürücüsüyle de anlaşmış olan düşmanının peşinden gittiğini söylemeye gerek yok. İki müşterisinin de kaçtığını gören şişman Alman da feryadı basmış, büyük bir güçle zile vurmuştu. Kahramanımız uçar gibi geri döndü, hem kendisi hem de parasını ödemeden kaçan utanmaz için parayı fırlattı, zaman kaybetmemek için üstünü beklemedi ve yine uçar gibi koşarak düşmanını yakalamayı başardı. Doğanın kendine bahşettiği güçle arabanın kanadına asılan kahramanımız, İkinci Bay Golyadkin'in tüm karşı koyma çabalarına rağmen güçlükle arabaya tırmandı ve cadde boyunca bir süre böyle gitti. Bu arada arabacı, görünüşünden hiç beklenmeyecek şekilde dörtnala gitmekte olan ve bu arada her üç adımda bir çifte atan yorgunluktan ölmüş atını kamçıyla, dizginlerle, bacağıyla ve bağırarak hızlandırmaya çalışıyordu. Sonunda kahramanımız arabaya binmeyi başardı, sırtını arabacıya dayayıp, yüzünü düşmanına dönüp, dizleri utanmaz adamın dizlerine değecek şekilde oturdu ve sağ eliyle ahlaksız, merhametsiz düşmanının paltosunun berbat durumdaki kürk yakasını yakaladı...</p>

  <p class="normal">İki düşman bir süre konuşmadan gittiler. Kahramanımız nefes nefese kalmıştı; yol bozuktu ve kahramanımız atın attığı her adımda sarsılıyor, boynu kırılacakmış gibi oluyordu. Üstelik can düşmanı mücadeleyi kaybettiğini hâlâ kabul etmiyor ve hasmını iterek çamura düşürmeye çalışıyordu. Bütün bu kötü duruma ek olarak hava da çok kötüydü. Kar lapa lapa yağıyor ve gerçek Bay Golyadkin'in düğmeleri iliklenmemiş paltosundan içeri sızmaya çalışıyordu. Hava sisliydi, göz gözü görmüyordu. Hangi sokaklardan geçtiklerini ayırt etmek zordu... Başına gelenler Bay Golyadkin'e tanıdık geldi. Bir an, daha dün böyle bir şeyi önceden sezip sezmediğini hatırlamaya çalıştı... örneğin rüyasında olabilirdi... Sonunda sıkıntısı ıstıraba dönüştü. Acımasız hasmına doğru eğilip bağırmaya başladı. Ama feryatları daha dudağında eriyordu... Bay Golyadkin'in her şeyi unuttuğu ve bütün bunların anlamsız olduğunu, hiçbir şekilde açıklanamayacaklarını ve karşı çıkmanın gereksiz, kesinlikle zaman kaybı olduğuna karar verdiği bir an geldi. Ama aniden ve tam da kahramanımızın bu karara vardığı anda beklenmedik bir sarsıntı meselenin tüm şeklini değiştirdi. Bay Golyadkin bir un çuvalı gibi arabadan düştü, yere yuvarlandı ve tam düşme anında, kızmasının ne kadar yersiz olduğunu kendi kendine itiraf etti. Sonunda ayağa kalktı ve bir yere geldiklerini fark etti; araba bir avlunun ortasında duruyordu; kahramanımız daha ilk bakışta burasının Olsufiy İvanoviç'in evinin avlusu olduğunu anladı. Ve aynı anda arkadaşının merdivenlere doğru sokulduğunu ve muhtemelen Olsufiy İvanoviç'in evine gittiğini fark etti. Tarifsiz bir sıkıntıyla düşmanını yakalamak için atıldı, ama neyse ki aklıselime uyup hemen fikrini değiştirdi. Bay Golyadkin arabacının parasını ödedikten sonra kendini sokağa attı ve nereye gittiğini bilmeden koşmaya başladı. Kar lapa lapa yağmaya devam ediyordu; hava hâlâ sisli, nemli ve karanlıktı. Kahramanımız koşmuyor sanki uçuyor ve yolunun üzerindeki herkese çarpıyordu, – erkeklere, kadınlara, çocuklara çarpıyordu ve çarptıkça kendisi de savruluyordu. Çevresinden ve arkasından korkmuş sesler, çığlıklar, konuşmalar geliyordu... Ama Bay Golyadkin hafızasını yitirmiş gibiydi ve hiçbir şeye dönüp bakmak istemiyordu... Ancak Semyonovski Köprüsü'nde, iki köylü kadına çarpıp hem onları hem sattıkları malları yere devirince ve kendi de düşünce kendine gelebildi. "Neyse, çok da önemli değil – diye düşündü Bay Golyadkin, – bunların hepsi hâlâ telafi edilebilir," – ve yere dökülen pryaniklerin<sup class="calibre3"><a href="../Text/Oteki_split_016.html#footnote-100-28" id="footnote-100-28-backlink">[28]</a></sup>, elmaların, nohutların ve çeşitli yemişin karşılığında gümüş bir ruble vermek için elini cebine attı. Aniden Bay Golyadkin'in üzerinde yeni bir ışık parladı; cebinde sabahleyin kâtibin getirdiği mektubu hissetti. Yakınlarda bildiği bir lokanta olduğunu hatırlayınca hemen lokantaya koştu, vakit kaybetmeden yağlı mumun aydınlattığı bir masaya oturdu ve başka hiçbir şeyi dikkate almadan, siparişini almak için gelen garsona aldırmadan mektubun mührünü açtı ve onu hayrete düşüren şu mektubu okudu:</p>

  <p class="normal">"Benim uğrumda acı çeken ve her zaman kalbimin sahibi olacak asil beyefendi!</p>

  <p class="normal">Acı çekiyorum, günden güne eriyorum – kurtar beni! O iftiracı, entrikacı ve beş para etmez adam beni ağına düşürdü ve mahvetti! Mahvoldum! Ondan nefret ediyorum ama senden!.. bizi ayırdılar, sana yazdığım mektupları göndermeme engel oldular, – ve bunların hepsini o ahlaksız, en önemli özelliğini kullanarak yaptı, – size olan benzerliğini kullandı. İnsanın dış görünüşü gösterişsiz olabilir, ama önemli olan aklı, güçlü duyguları ve hoş tavırlarıdır... Ben mahvoldum! Beni zorla evlendiriyorlar ve babam, velinimetim, meclis üyesi Olsufiy İvanoviç muhtemelen yüksek sosyetede iyi bir mevki edinebilmem, iyi ilişkiler kurabilmem için entrika çeviriyor... Ama ben kararımı verdim ve doğanın bana verdiği tüm güçle karşı çıkıyorum. Bu akşam saat tam dokuzda, Olsufiy İvanoviç'in evinin penceresinin önünde, arabanla bekle. Bir balo tertipliyoruz ve yakışıklı teğmen de orada olacak. Dışarı çıkarım ve birlikte kaçarız. Vatanına hizmet edebileceğin başka resmi daireler de var. Şunu aklından hiç çıkarma dostum, temiz vicdanlıların en büyük gücü temiz vicdanlarıdır. Şimdilik hoşça kal. Girişte arabayla bekle. Gece saat tam ikide güvenli kollarına sığınacağım.</p>

  <p class="indentmetin">Ölene dek senin olan,</p>

  <p class="indentmetin">Klara Olsufyevna."</p>

  <p class="normal">Mektubu okuyan kahramanımız birkaç dakika dondu kaldı. Korkunç bir sıkıntı, korkunç bir heyecan içinde, kâğıt gibi bembeyaz kesilmiş bir yüzle, elinde mektup birkaç kez odanın içinde gitti geldi; Kahramanımız fark etmese de o anda odadaki herkesin dikkatinin onun üzerinde olması durumunu daha da kötüleştiriyordu. Dikkat çekmesinin nedeni muhtemelen, üzerindeki kıyafetin düzensizliği, engel olamadığı heyecanı, yürümesi, daha doğrusu, koşuşturması, elleriyle yaptığı hareketler, farkında olmadan ortaya söylenmiş birkaç gizemli sözcüktü, – muhtemelen bu davranışları herkesin gözünde Bay Golyadkin hakkında kötü bir izlenim bırakmıştı ve hatta garson bile onu şüpheyle süzmeye başlamıştı. Bay Golyadkin kendine gelince odanın ortasında dikildiğini, yemeğini bitirdikten ve ikonanın önünde dua ettikten sonra tekrar yerine oturup gözlerini kendisine diken yaşlı, gayet saygıdeğer bir adama son derece yakışıksız, hiç de kibar olmayan bir bakışla baktığını fark etti. Kahramanımız dalgın gözlerle etrafına bakındı ve herkesin düşmanca ve şüpheli gözlerle kendisine baktığını fark etti. Aniden kırmızı yakalı, emekli bir subay yüksek sesle "Polis Haberleri"ni<sup class="calibre3"><a href="../Text/Oteki_split_016.html#footnote-100-29" id="footnote-100-29-backlink">[29]</a></sup> istedi. Bay Golyadkin ürperip kızardı: Bakışlarını yere indirdi ve üzerindeki kıyafetin değil sokakta, evin içinde bile giyilemeyecek durumda olduğunu gördü. Çizmeleri, pantolonu ve tüm sol yanı çamur içindeydi, sağ ayağındaki subye kopmuş ve hatta redingotu bile parçalanmıştı. Büyük bir sıkıntı içinde mektubu okuduğu masaya döndü ve garsonun yüzünde garip ve saygısız bir ısrar ifadesiyle yaklaşmakta olduğunu gördü. Kendini kaybetmiş ve başı önüne düşmüş olan kahramanımız oturduğu masayı incelemeye başladı. Masanın üzerinde birinin akşam yemeğinden kalmış bir tabak, kirli bir peçete ve kullanılmış çatal, kaşık, bıçak vardı. "Burada kim yemek yedi? – diye düşündü kahramanımız. – Ben mi yedim? Yemiş olabilirim! Farkında olmadan yemiş olmalıyım; neyim var benim?" Kafasını kaldıran Bay Golyadkin bir şeyler söylemek üzere olan garsonu gördü.</p>

  <p class="normal">— Borcum ne kadar dostum? – kahramanımız titreyen bir sesle sordu.</p>

  <p class="normal">Bay Golyadkin'in etrafından büyük bir kahkaha koptu, garson bile gülümsedi. Bay Golyadkin yine pot kırdığını ve korkunç bir aptallık ettiğini fark etti. Bunu anlayınca mahcup oldu ve muhtemelen öylesine durmayıp bir şeyler yapmış olmak için elini mendilinin durduğu cebine götürdü; ama hem kendisini hem de etrafındakileri hayretler içinde bırakan bir şey oldu ve cebinden mendil yerine dört gün önce Krestyan İvanoviç'in yazdığı ilaç çıktı. Bay Golyadkin'in aklından "ilacı aynı eczaneden alın" düşüncesi geçti... Aniden ürperdi ve korkudan bağırmamak için kendini zor tuttu. Yeni bir ışık parlamaya başlamıştı... Koyu kırmızı, iğrenç bir sıvı korkunç bir parıltıyla Bay Golyadkin'in gözlerini kamaştırdı... İlaç şişesi elinden düştü ve kırıldı. Kahramanımız çığlık attı ve hızla iki adım gerileyerek dökülen sıvıdan uzaklaştı... Tüm vücudu titriyordu ve şakakları ile alnı ter içinde kalmıştı. "Hayatım tehlikede olabilir!" Bu arada odadakiler şaşırmış, hareketlenmişlerdi; hapsi Bay Golyadkin'in etrafına toplanmıştı, hepsi bir şeyler söylüyordu ve hatta bazıları Bay Golyadkin'in koluna girmişti. Ama kahramanımız hareket etmiyor, hiçbir şey görmüyor, hiçbir şey duymuyor, hiçbir şey hissetmiyordu... Sonunda yangından kaçarcasına, etrafındakileri ve onu tutmak isteyenleri iterek lokantadan dışarı fırladı, neredeyse kendinden geçmiş bir halde ilk gördüğü arabaya atladı ve evine gitti.</p>

  <p class="normal">Evin girişinde dairenin bekçisi Miheyev'le karşılaştı; Miheyev'in elinde resmi bir zarf vardı. "Biliyorum dostum, her şeyi biliyorum, – Bitkin kahramanımız zayıf, üzgün bir sesle konuşuyordu, – resmi bir yazı..." Zarfta gerçekten de Andrey Filippoviç'in imzaladığı, Bay Golyadkin'in elindeki tüm işleri İvan Semyonoviç'e devretmesini söyleyen emir vardı. Zarfı alan ve bekçiye on kapik veren Bay Golyadkin dairesine girdi ve Karolina İvanovna'nın ayartıp Yevstafiy'in yerine işe aldığı Petruşka'nın bütün eşyalarını, pılısını pırtısını toplayıp denk haline getirdiğini gördü.</p>
</body>
</html>
