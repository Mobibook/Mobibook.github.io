<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kara Şaka, şafak sökmeden yelken açtı, güneye yönelip tam hızla yola koyuldu. Gece, karanlıkta, amiralin Zengibar'a yazdığı mektupları getiren Penguen gemisiyle yanyana geçtiler ama muson yağmurları hışım gibi indiğinden, birbirlerini göremediler. Şafak söktüğünde iki geminin arasında durmadan açılan en az elli mil mesafe vardı. Clinton Codrington sabırsızlıktan yerinde duramıyor, güverteyi arşınlıyor, sık sık durup güney yönüne bakıyordu. En dokunaklı bir çağrıya koşmaktaydı çünkü. Sorumluluğunu bilen bir erkeğin en kutsal görevine, sevdiği kadının, korkunç bir baskı altında bulunan imdadına koşuyordu.</p>

  <p>Ortadaki mavna, Zuga'nın en yeni ve en kuşku uyandırıcı adamının sorumluluğundaydı. Bu adam hem yol gösterici, hem çevirmen ve hem de kamp müdürü olarak tutulmuştu. Teni koyu zeytin rengindeydi, çok sık, pırıl pırıl saçları vardı. Bembeyaz dişleri, güldükçe pırıltılar saçıyordu. Çok gülüyordu ama güldüğü zaman bile gözleri öfkeli bir vahşi hayvanın gözleri gibi soğuk, kapkara bakıyordu.</p>

  <p>Quelimane Valisi Zuga'ya bu adamın Portekiz topraklarındaki en usta fil avcısı ve ünlü gezgin olduğu konusunda güvence vermişti. Hiçbir Portekizlinin giremediği kadar içerilere girmiş, üstelik yerel lehçeleri ve kabilelerin örf, âdetlerini de biliyormuş.</p>

  <p>«Onsuz yola çıkmanız delilik olur,» diyordu vali. «Babanız ünlü Doktor Fuller Ballantyne bile onun hizmetinden yararlanmıştır. Marawi Gölüne giden yolu babanıza o göstermiştir.»</p>

  <p>Üstelik bu adam valinin yeğeniymiş, Zuga, onu alırsa sefer boyunca resmi makamlarla karşılaşacağı birçok güçlükleri daha kolay yeneceğini düşünmüştü. Ne var ki adam tıraşının tekiydi. Uzun uzadıya palavralar atıyor, masallar anlatıyordu. Hep de kendisi kahramandı. Zuga onun yerli lehçelerini iyi bildiğinden de emin değildi. Daha çok çizmesinin ucuyla veya elinden hiç eksik etmediği, suaygırı derisinden kırbacıyla konuşmayı yeğliyor gibiydi. Avcılığına gelince, henüz o bakımdan da bir şey söylenemezdi.</p>

  <p>Zuga mavnanın burnuna oturmuş, dizine aldığı bir deftere resim yapıyordu. Bu alışkanlığı Hindistan'dayken edinmişti. Belki pek yetenekli değildi ama yaşantısının boş saatlerini değerlendirmeye yaradığı gibi, insanları, yerleri, olay ve hayvanı da bir bakıma belgelemiş oluyordu böylece. Zuga bu skeçleriyle suluboya resimlerinden bazılarını, seferi anlatacak kitabına basmaya da niyetliydi. Ona servet ve ün kazandıracak olan kitaba. Birden bir silah patladı. Robyn okumakta olduğu kitabı dizine bırakarak, arkaya ikinci mavnaya baktı:</p>

  <p>«Gene başladı işte.»</p>

  <p>Robyn, Zuga ya ters ters baktı: «Sen seçtin bu adamı işte.»</p>

  <p>«Haklısın ama bana onun doğu kıyısının en usta avcısı ve en iyi kılavuzu olduğunu söylemişlerdi.» , ikisi de Camacho'nun tüfeğiyle nişan almasını seyrettiler. Uyuyan hayvanlar, teknelerin yaklaştığının farkına varmıştı birden. Hantal gövdelerinden beklenmeyecek bir çeviklikle toparlanıp ayağa fırladılar. Kumları sıçratarak kayboldular. Zudur tutturdular. Suya dalıp köpükler saçarak kayboldular. Zuga onların suyun altında koşmasını seyrederken birden şu şekilsiz yaratıklara acıdı. Derken ansızın suaygırlarının erkeği, mavnanın elli adım berisinde beliriverdi.</p>

  <p>Camacho hep öyle sırıtarak nişan aldı, tetiği çekti. Zuga kurşunun hayvanın gırtlağının ta dibine saplandığını gördü. Bir atardamarı parçalanmış olacak ki o anda kan, oluk oluk fışkırdı. Aygırın böğürtüsü, ıstırapla yükseldi, sonra suları köpürterek daldı gitti. Camacho bir kahkaha koyverdi. «Geberttim onu!»</p>

  <p>Robyn yerinden fırlamış, mavnanın küpeştesine yapışmıştı. Bağırdı: «Ben buna soğukkanlı bir cinayet derim, kasaplık bu.»</p>

  <p>Zuga da kardeşine hak verdi: «Öyle ya, öldürdün de ne oldu sanki? Leşini ele geçiremeyeceksin ki. Hayvan suyun dibinde can verecek, sonra da denize sürüklenip gidecek. Senin işine yaramaz.»</p>

  <p>Ama yanılıyordu, çünkü aygır yeniden suyun yüzüne çıktı. Hem bu kez maynanın daha yakınındaydı. Deli gibi böğürüyor, dönüyor, dönüyordu. Ağzı hep öyle açıktı. Herhalde kurşun beyni zedelemiş, ağzını kapatmasını, bacaklarını oynatmasını olanaksız hale getirmişti.</p>

  <p>Camacho ikinci mavnada heyecandan tepiniyor, bağırıyordu: «Geberttim onu!» Bir yandan da yanındakilerin silâhını kaptığı gibi yaralı hayvana boyuna kurşun yağdırmaktaydı. İki zenci uşağı çok hızlı çalışıyor, boşalan tüfeği hemen dolduruyordu, besbelli. Efendiye alışkındılar. Bu yüzden Camacho'nun elinde her an dolu bir tüfek bulunuyor ve atışını yapar yapmaz dumanı tüten tüfeği alacak bir el hemen uzanıyordu. Robyn söylendi: «Tiksindirici bir manzaraydı.»</p>

  <p>«Öyle ama adamlarını çok iyi yetiştirmiş. Fil avına da ancak böyle biriyle çıkılır.»</p>

  <p>Sonunda deltadan kurtuldular ve o gece ilk kez yumuşak, beyaz kumların üzerinde değil sağlam toprakta kamp kurdular. Papirüs sapları yerine de ağaç kütüklerini yaktılar. Zuga Cheroot Çavuşun mavnalardaki değerli yükün başına diktiği nöbetçileri denetledi. Sonra tüfeğini aldı. Camacho hemen: «Ben de geleyim seninle. Bir şeyler vururuz,» dedi.</p>

  <p>«Hayır, senin işin kampı kurmak.»</p>

  <p>Portekizli sırıttı: «Ama bak, kurdum bile!» Ne var ki, Zuga ağaçların arasına dalar dalmaz yüzündeki gülümseme siliniverdi. Gırtlağını temizledi. Yere tükürdü, önüne çıkan birinin kara sırtına kırbacını şaklatırken: «Elini çabuk tut be, anası belli, babası elli sen de!» diye bağırdı. Adamcağız acıyla haykırdı, sırtında kırbacın izi bir parmak kalınlığında, mosmor, kabarıverdi hemen.</p>

  <p>Camacho az öteye, Zuga ile kardeşinin çadırlarının, kurulduğu yere doğru yürüdü. O sırada Robyn taşıyıcılardan birinin ayağına bakıyordu. Adamın elindeki balta parmağına düşmüş, fena halde kesmişti. Portekizli birdenbire durdu. Kadını seyrederken gırtlağı kuruyordu. Quelimane ‘den ayrılır ayrılmaz kadın erkek pantolonu giymeye başlamıştı ki bu, Camacho'yu çıplaklıktan da daha çok kışkırtıyordu. Gözlerini ondan bir türlü alamaz olmuştu. Hele şimdi olduğu gibi eğildiği, pantolonu kabaetlerinin üzerinde iyice gerildiği zaman, seyrine doyum olmuyordu. Camacho sırtını bir ağaca verdi. Gözlerini kadına dikti. Düşünmeye başladı. Quelimane ‘den ayrıldıklarından beri herşeyi enine boyuna düşünmüş, tartmıştı, ilk bakışta görüldüğü kadar olmayacak bir şey değildi bu. ,</p>

  <p>Evet, gerçi bir İngiliz’di. Ünlü bir rahibin de kızıydı. Gene de Camacho kadınları çok iyi tanırdı. Bu kızın bakışlarında, kalın, yumuşak dudaklarında, gövdesinin çevikliğinde öyle bir ateş vardı ki! Kendisine gelince, o da erkekliğin görkemli bir simgesi değil miydi? O sık, kapkara saçlarıyla, o çingene kurnazlığıyla, o pırıl pırıl gülüşüyle, o sağlam yapılı, düzgün vücuduyla hangi kadının yüreğini hoplatmazdı ki? Üstelik melez kanı taşıması beyaz kadınlara daha da çekici geliyordu. Evet, evet, pekâlâ mümkündü. Hatta mümkünden de öte, olacaktı. Camacho öyle düşünüyordu. Herhalde şu fırsatı bir daha ele geçiremezdi. O soğuk, kaskatı İngiliz ağabeyi kamptan uzaklaşmıştı. En azından bir saat dönmezdi. Belki de daha uzun bir süre. Kadın, hastaların hepsine bakmış, işini bitirmişti. Şimdi bir uşak çadırına bir çaydanlıkta kaynar su getirmiş, çadırın kapısını kapatıyordu.</p>

  <p>Camacho bu küçük töreni her akşam seyrediyordu zaten. Bir defasında gaz lâmbası kızın gölgesini çadır bezine vurdurmuş o da İngiliz kadınının pantolonunu indirdiğini, ah, ne tatlı anıydı bu. Dayanamayacaktı. Ağaçtan uzaklaştı. Robyn çaydanlıktaki kaynar suyu emaye leğene boşalttı. Çok sıcaktı ama sıcak suyu severdi, içini çekerek gömleğinin düğmelerini çözerken çadırın kapısı tırmalanır gibi oldu. «Kim o? Ne istiyorsun?»</p>

  <p>Camacho alçak sesle: «Sizinle konuşmak istiyorum ham'fendi,» dedi.</p>

  <p>«Şimdi olmaz, işim var.» Bu adam onu hem tiksindiriyor, hem de büyülüyor gibiydi. Çok defa, güzel ama zehirli bir böceği seyreder gibi, onu seyre dalıp gittiğinin neden sonra farkına vardığı olmuştu.</p>

  <p>«Varın gel.» Birden, Zuga'nın kamptan çıktığı, küçük Juba'yı da bir iş için çadırdan uzaklaştırdığı geldi aklına. «Bekleyemem. Hastayım.»</p>

  <p>Böyle deyince akan sular dururdu. Bir hastayı geri çeviremezdi.</p>

  <p>«Pekâlâ, söylese, dur azıcık,» diyerek alelacele gömleğini ilikledi. Sonra da masanın üzerindeki âletlerini sözde düzenlemeye koyuldu. Sonunda seslendi: «Gir!» Camacho girer girmez, onun ne kadar uzun boylu olduğunu farketti. Adam küçücük çadırı âdeta doldurmuştu, içtenlikle gülüyor, bembeyaz dişleri pırıldıyordu. Robyn gene belki de danseden kobraya dalıp giden bir piliç gibi onu seyre daldığını anladı. Kendini topladı. «Ne var?» diye sordu. «Göstereyim size.»</p>

  <p>Adam böyle diyerek gömleğinin düğmelerini çözmeye koyuldu. Teni koyu zeytin renginde, pırıl pırıldı. Göğsündeki tüyler kıvırcıktı. Karnı hiç yoktu. Beli ise genç kızınki gibi, incecikti. Olağanüstü bir hayvan olduğu kuşkusuzdu. Şimdi pantolonunu çözmüş, indiriyordu. Altına bir şey giymemiş, vücudu çırılçıplak ortaya çıkmıştı. Robyn gene sordu: «Derdin nerede bakayım?» Ve o anda kafasında bir şimşek çaktı. Adam hasta filan değildi. Onu oyuna getirmişti sadece. Çok tehlikeli bir duruma düşürmüştü. «Buran mı acıyor?» Sesinin boğuk çıktığının farkındaydı.</p>

  <p>Adam da boğuk bir fısıltıyla, karşılık verdi. «Evet, belki sen iyi edebilirsin.» Genç kıza doğru bir adım attı.</p>

  <p>«Elbette iyi ederim,» diyerek elini tıbbi âletlerin bulunduğu masaya götürdü. Bir yandan da üzülüyordu, çünkü şu vücudu zedelemek çok yazıktı. Neyse ki eline geçen, ustura keskinliğinde bir neşter değil, sadece bir iğne oldu. Genç kız iğneyi saplayacağı anda erkek başına gelecekleri anlamış, yüzünü bir dehşet ifadesi bürümüştü ama artık çok geçti. Bir ayağı yere çivilenmişçesine, deli gibi, olduğu yerde dönmeye, çığlık çığlığa bağırmaya başladı, iki elini birden apış arasına götürdü. Robyn iğneyi bir kez daha uzatınca Camacho yerinde duramadı artık. Pantolonunu kaptığı gibi kendisini çadırdan dışarı zor attı. Robyn tirtir titriyordu ama aynı zamanda üzerinden de büyük bir yük kalkmış gibiydi, iyi bir ders olmuştu. Gene de bu olayı güncesinde anlatırken kendine özgü bir şifre kullanması gerekiyordu.</p>

  <p>O akşamdan sonra Portekizli Robyn'den uzak durmaya çaba gösterdi ve artık o ısrarlı bakışlarıyla onu rahatsız etmedi. Bir ara olayı ağabeyine anlatacak olduysa da sonradan vazgeçmişti. Çünkü onun nasıl bir tepki göstereceğini önceden kestirmek olanaksızdı. Öte yandan, köşeye sıkıştırılmış, kapana kıstırılmış bir hayvan gibi, Portekizli de sırası geldiğinde çok tehlikeli olabilirdi. Zuga gibi feleğin çemberinden geçmiş, nice vartalar atlatmış bir askere bile zararı dokunabilirdi. En iyisi olayı tamamen kapatmaktı, o kadar.</p>

  <p>***</p>
</body>
</html>
