<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Robyn Ballantyne daha ilk gün, ağabeyinin sözünü dinlememekle hata ettiğini anlamıştı. Zuga'ya büsbütün kızdı. Bir hekim olarak göremediğini o, içgüdüleriyle anlamış, sezmişti, demek. Babası yeterince güçlü değildi. Kıyıya kadar uzanacak yolculuğa dayanamazdı. Daha ilk gün öğle üzeri mola vermek zorunda kaldıklarında Fuller onu bulduğu günden daha güçsüz, daha hastaydı. Bacağı da sarsıntıdan büsbütün şişmişti Robyn yüksek sesle düşünüyordu. «Keşke mağarada kalsaydık, hiç olmazsa daha rahat ederdi. Ama ne kadar zaman kalabilirdik orada? Yağmurlar neredeyse bastıracak, biraz hızlanmamız gerek.» Ve o gece anladı ki babasının bacağı kangren olmuştu. Oysa vurulalı bir buçuk yıl olduğu halde yara kangrene dönüşmemişti. Demek ki bu sarsıntı, kangrene yol açmıştı, yani salt Robyn onu yola çıkardığı için böyle olmuştu. Üçüncü akşama doğru, iyice ezilmiş bir yola vardılar. Burası babasının anlattıklarına çok iyi uyuyordu, üstelik küçük Juba da dehşet içinde bağırmaya, ağlamaya başlamıştı. Köle tacirlerinden kaldığı anlaşılan terkedilmiş yarı yıkık barınaklardan bir kamp yeri bulup mola verdiler. Robyn çevreyi araştırmaya çıktığında buranın Sırtlan yolu olduğunun kesin kanıtını buldu. Yolun kenarına bir çifte boyunduruk atılmıştı. Bunun babasının güncesindeki skeçlerden hemen tanıdı. Köleciler, zincirleri ve kelepçeleri kalmayınca bu çatal ağaçları kullanırlarmış. Böylece köleleri ikişer ikişer birbirine bağlar, onlar da herşeyi birlikte yapmaya zorunlu kalırlarmış. Birlikte yürür, birlikte yer, birlikte uyur hatta doğal ihtiyaçlarını birlikte görürlermiş. Yalnız birlikte kaçamazlarmış, o kadar. Ama şimdi kölelerden geriye ancak birkaç kemik parçası kalmıştı. Robyn bir türlü o ağaçtan yapılmış çatala elini süremedi. Kampa döndü. Köle yolunda olduğu kesindi artık. Karanga diyor ki: «Bu kamp da, bu yol da günlerdir kullanılmamış.» Sonra iki elinin parmaklarını iki kez kapadı. Yirmi gün demek istiyordu. «Bu yoldan gündoğusuna doğru yürümüşler, daha da dönmemişler.» Juba da onu doğruluyordu. «Evet, köle satıcıları yağmurlar gelmeden bu son kervanı götürürler, ırmaklar taştıktan sonra alışveriş olmaz, Sırtlan yolunu da bir dahaki kurak mevsime kadar otlar bürür.»</p>

  <p>«Demek ki Önümüzde bir kervan var, bu yoldan gidersek onlara yetişebiliriz?» Hotanto onbaşı karşılık verdi: «Bu imkânsız efendim, bizden çok öndeler.»</p>

  <p>«O halde kölelerini satıp dönerken karşılaşacağız. Eğer bu adamlar bize saldırırlarsa bizi savunabilir misin onbaşı?»</p>

  <p>«Elbette, ben ve adamlarım yüz tane de olsa o pis kölecilerin hakkından geliriz. Üstelik siz de attığınızı vuruyorsunuz efendim.»</p>

  <p>Sırtlan, yaşlı bir erkekti. Postunda tüyleri yer yer dökülmüştü. Dişleri de aşındığından, leş parçalayamadığı için sürüden atılmıştı. Haftalar önce köle kervanı geçtiğinden beri yol boyunca insan ölüsüne raslamadığından, bu kurak bölgede avlanacak hayvan da olmadığından, açtı. Sadece taze çakal ve maymun dışkıları, tarla farelerinin yuvaları, bir de çoktan kokuşmuş devekuşu yumurtasıyla karnını doyurabilmişti o kadar. Karnı içine çökmüştü.</p>

  <p>Başı önüne eğik giderken burnu koku aldı. Bu, odun ateşi, insan varlığı kokuşuydu, ki bu kokular, bir yiyecek kaynağını gösteriyordu. Ama hepsinden baskın olanı, ağzının suyunu akıtan bir başka kokuydu: Çürümüş et kokusu. Her türlü tehlikeyi göze alarak o yana yürüdü.</p>

  <p>Kampın dışında, köpek gibi sinip bekledi. Ortalıktan el ayak çekilince gizlice içeri süzüldü. İki kez, ürküp kaçtı, iki kez de gene döndü. Koku onu, tam orta yerde, yanı açık, üzeri sazla örtülü bir barınağa doğru götürdü. Kocaman, köpeğe benzeyen hayvan, karnını yere yapıştırdı, yaklaştı, yaklaştı.</p>

  <p>Robyn babasının sedyesinin başında uyuyakalmıştı. Yaşlı adamın tiz çığlıklarına uyandı. Ortalık zifiri karanlıktı. Bir an nerede olduğunu akıl edemedi. Fırlayıp kalktı. Sedyeye çarptı. Tökezledi, öne doğru uzattığı kolları kocaman, kıllı bir şeye dokunmuştu. Ölüm ve dışkı kokan, babasının bacağının pis kokusunu çok andıran mide bulandırıcı bir koku saçan bir yaratıktı bu. Robyn de çığlığı bastı. Hayvan homurdandı, ama dişlerini bir kez bacak kemiğine kenetlemişti. Açması olanaksızdı. Robyn'in çığlığına kamptakiler uyanmışlar, ateşe odun atarak canlandırmışlardı. Alevler ortalığı gündüz gibi aydınlatıverdi.</p>

  <p>Kocaman, kambur sırtlı hayvan Fuller'i üzerindeki örtülerle birlikte sedyeden sürükleyip almıştı. Dişlerini belden aşağısına geçirmişti ve Robyn o korkunç güçlü çenelerin arasında bir kemiğin kırıldığını duyunca öfkesinden çılgına döndü. Odunların yanında duran bir baltayı kaptığı gibi o kapkara, şekilsiz vücuda indirdi. Sırtlan inledi ama karanlık ve açlık, onu iyice yüreklendirmiş olacaktı, üstelik şimdi çürümüş etin tadını da almıştı, avını kolay kolay bırakacağa benzemiyordu. Sadece döndü, kocaman yuvarlak gözleri alevlerin ışığında pırıl pırıl, Robyn'e saldırdı. O çelik gibi güçlü çeneleriyle baltanın sapını, elinden ancak birkaç santim ötesini kaptı. Baltayı kızın elinden aldı. Sonra gene avına dönüp dişlerini onun güçsüz gövdesine geçirdi. Fuller öylesine tükenmiş, bitmişti ki zaten, bir çocuk kadar hafifti.</p>

  <p>Sırtlan onu çarçabuk sürükledi, götürdü. Robyn gene yardım istemek için bağırarak onların peşine düşüp babasını omuzlarından tuttu, iğrenç hayvan da karnından yakalamış çekiştiriyordu. Şimdi kadınla hayvan, zavallı hastayı paylaşamıyordu. Sırtlanın dişleri Fuller'in karnını parçalıyordu. Bu sırada Hotanto onbaşı koştu. Elinde tüfeği vardı, Robyn bağırdı: «Sakın ha, ateş etme!» Artık babasını tutmaya gücü yetmez olmuştu. Hayvanla başa çıkamıyordu. Gene de tüfek, en azından sırtlan kadar tehlikeliydi. Onbaşı yaklaştı, tüfeğin dipçiğini kaldırdığı gibi olanca gücüyle sırtlanın kafasına indirdi, çat diye bir ses çıktı. Hayvan avını koyverdi. Sonunda o doğal korkaklığı, açgözlülüğüne baskın çıkmıştı. Döndü, geceye dalıp gözden kayboldu. Fuller'i yatağına taşırlarken Robyn, fısıldıyordu:</p>

  <p>«Aman Tanrım, acı ona, yeterince ıstırap çekmedi mi?» Fuller Ballantyne o geceyi geçirdi ama şafak söktükten bir saat sonra o inatçı, sağlam yapılı ihtiyar, kendine gelemeden, hayata veda etti. Onunla birlikte bir efsane de son bulmuş, bir dönem kapanmış oluyordu. Robyn uyuşmuş gibiydi. Babasının öldüğüne bir türlü inanmak istemiyordu. Zavallı, küçücük kalmış, çürümeye yüz tutmuş vücudu yıkadı, giydirdi, hazırladı. Yüksek bir mukusi ağacının dibine gömdü, ağacın kabuğuna da kendi eliyle şunları kazdı:</p>

  <p><i>FULLER MORRIS BALLANTYNE</i></p>

  <p><i>3 Kasım 1788 - 17 Ekim 1860</i></p>

  <p><i>«O günlerde yeryüzünde devler yaşıyordu»</i></p>

  <p>O sözleri mermere kazıtmayı, babasının ölüsünü ilaçlayıp anayurduna geri götürmeyi, ait olduğu yere, tüm büyük adamların yattığı yere, Westminster Kilisesine gömdürmeyi çok isterdi, ölümünden önce bir defacık olsun kızını tanımış olmasını, babasının ıstırabını hafifletebilmiş olmayı çok isterdi. Bu yüzden pişmanlık, suçluluk duygusu içini kemiriyordu.</p>

  <p>Üç gün babasının mezarının başından ayrılmadı. Sonra mezara diz çöktü, yüksek sesle; «Sevgili babacığım, tüm ömrümü senin yaptığın gibi, şu ülkeye ve şu ülke halkına adayacağıma and içiyorum,» dedi.</p>

  <p>Yakınta Matabele’lerin bulunduğunu ilk sezen, Karanga oldu. Susması, sinirli, tetikte davranışları öteki taşıyıcılara da geçmekte gecikmedi. O gece korkularını Robyn'e de açtı.</p>

  <p>«Korkma sen, himayemdesin. Sen de tüm bu kervandakiler de.»</p>

  <p>Ama şafak sökerken Matabele’ler birden saldırıverdiler. Yaşlı Karanga, gece kaçmıştı. Onunla birlikte tüm öteki taşıyıcılar da. Kampta yalnız Hotantolar vardı. Onlar da Karanga'nın uyarılarına kulak vermiş olduklarından, hazırlıklıydılar. Tüfekler doldurulmuş, süngü takılmıştı. Kampı kuşatan Matabele’ler, heykel gibi sessiz, kıpırtısız duruyorlardı. Olsa olsa iki yüz kadar vardılar. Juba yanıbaşında Robyn'e fısıldadı:</p>

  <p>«Güvenlikteyiz, Nomusa. Yanık Beldeden çıktık, bizi öldüremezler. Bak, yanlarında taşıyıcıları da var. Çoğu da silahlı. Niyetleri savaşmak olsaydı böylesine yüklenmezlerdi.»</p>

  <p>Kız haklıydı. Dedesi de anlatmıştı ya, Matabele’ler savaşmaya niyetlendikleri zaman, doğru dürüst kullanamadıkları ateşli silahları taşıyıcılara emanet edip babadan kalma silahla, mızrakla savaşırlarmış. Bunların ise bazılarının omuzuna, paslanmış, eski tüfekleri geçirilmişti.</p>

  <p>Juba gene fısıldadı: «Taşıyıcılar ticaret malı taşıyorlar. Besbelli alışverişten dönüyorlar.»</p>

  <p>Robyn ona hak verdi. O anda da bir öfkeye kapıldı, öyle ya, doğudan geldiklerine göre, şu yüklendikleri değersiz ıvır zıvır karşılığında ne verdiklerine hiç kuşku yoktu. Bunlar kölecilerdi işte. Juba'ya hemen gidip bir yere gizlenmesini emretti. Sonra Sharps tüfeğini koluna alıp ortaya çıkınca, en yakınındaki savaşçılar, kalkanlarını biraz indirir gibi oldular. Merakla baktılar. Robyn sordu: «Nerede sizin indunanız?» Adamlar biraz açılıp indunaya yol verdiler. Robyn ömründe böylesine etkileyici birine az raslamıştı. Son derece soylu, yiğit bir görünüşü vardı. Geldi, tam önünde durdu, alçak, sakin bir sesle sordu:</p>

  <p>«Kocan nerede senin kadın? Ya da baban?»</p>

  <p>«Kendi adıma da, adamlarım adına da ben konuşurum.»</p>

  <p>«Ama sen bir kadınsın.»</p>

  <p>«Sen de bir kölecisin, kadınları ve çocukları satıyorsun.»</p>

  <p>Savaşçı, başını kaldırdı, bir kahkaha attı: «Yalnız bir kadın değil, üstelik de küstahsın.»</p>

  <p>Kalkanını omuzuna kaldırıp yanından geçti gitti, öylesine uzundu ki, Robyn onun yüzüne bakmak için başını kaldırmak zorundaydı, induna kampı gözleriyle şöyle bir taradıktan sonra, gene güldü.</p>

  <p>«Taşıyıcıların kaçmış anlaşılan? O Masona çakalları, gerçek bir erkeğin kokusunu ta bir günlük yoldan alırlar zaten.» Robyn onun ardından yürümüştü, öfkeyle sordu: «Sen hangi hakla benim bölgeme giriyor, adamlarımı korkutuyorsun bakalım?»</p>

  <p>«Ben kralın adamıyım, kral tarafından görevlendirildim. Ben kral tarafından görevlendirildim ya, senin burada işin ne bakalım, beyaz kadın?» Bu insanları pek az tanıyordu çünkü Mzilikazi'nin adamları beyazlarla savaşıp sonradan kuzeye, şimdiki Matebele ülkesine çekildiklerinde o henüz bir çocuktu. Şimdiye kadar iki beyaz tanımıştı. Onlara hiç güvenmiyordu. Kayaları parçalamalarına, toprağı kazmalarına da güvenmiyor, gökyüzünde yaşayan ve Matabele’lerin ulu tanrısı NkuluKulu'ya rakip çıkmaya kalkışan beyaz bir adamdan söz etmeleri de hiç hoşuna gitmiyordu. Şu kadınla yanındakileri Yanık Belde'de bulmuş olsaydı, emirlere uyar, gözünü kırpmadan hepsini de öldürürdü. Ama daha sınıra on günlük yolu vardı, bu yüzden onlarla ilgilenmiyor, bir an önce babasına dönmek için sabırsızlanıyordu. «İşin ne senin, kadın?»</p>

  <p>«Sizlere, insanların birkaç boncuk karşılığı hayvan gibi satılmasına Ulu Kraliçenin artık izin vermeyeceğini söylemeye geldim. Bu pis işe bir son verdirmeye geldim.»</p>

  <p>Gandang sırıttı: «Bu erkek işidir, üstelik görüldü bile.»</p>

  <p>Tam dönüp çıkacaktı ki, birden, cüssesinden umulmayacak bir çeviklikle elini uzattığı gibi, Juba'yı bileğinden yakalayıverdi. Şöyle, tepeden tırnağa bir süzdü. Sonra alçak ama buyurucu bir sesle:</p>

  <p>«Konuş! Sen bir Matabele’sin!» dedi. Juba'nın dizleri tirtir titriyordu. «Söyle bakayım, baban kim senin?»</p>

  <p>Juba başını kaldırdı, bir süre bakıştılar, sonra kız fısıldadı:</p>

  <p>«Juba'yım ben, Tembu Tebe'nin kızı.»</p>

  <p>«O öldü, çocukları da, Kralın emriyle öldürüldüler.»</p>

  <p>Juba başını salladı. «Babam öldü ama karıları ve çocukları, denizin ötesinde, arapların ülkesindeler şimdi. Yalnız ben kaçabildim.»</p>

  <p>«Bopa'nın yüzünden. Belki de baban haksız yere hüküm giydi çünkü o Bopa alçağı krala asılsız suçlamalarda bulunmuş. Babanı da haksız yere suçlamış olabilir.»</p>

  <p>Juba sesini çıkarmadı ama Robyn onun göz göre göre değiştiğini, indunaya bakarken yüzüne tatlı bir ifade geldiğini, dudaklarının aralandığını gördü. Gandang, boğuk bir sesle: «Yanındaki şu beyaz kadın senin nen olur?» diye sordu.</p>

  <p>Hâlâ kızın bileğinden tutuyor ama o da bileğini çekmek için hiçbir girişimde bulunmuyordu.</p>

  <p>«Annem gibidir o.»</p>

  <p>«Yani, kendi isteğinle onun yanındasın, öyle mi? Pekâlâ.» Savaşçı, gözlerini kızdan bir türlü 'ayıramıyor gibiydi.</p>

  <p>Sonunda onun bileğini bıraktı, Robyn'e döndü, dudaklarında alaycı bir gülüşle:</p>

  <p>«Aradığın köleciler pek uzakta değiller, beyaz kadın. Karşına çıkacak ilk geçitte bulursun onları,» dedi.</p>

  <p>Peşinde savaşçıları, geldiği gibi sessizce ve hızla, çekti gitti. Birkaç dakika içerisinde hepsi birden, batı yönünde gözden kaybolmuşlardı.</p>

  <p>Gundang'ın söylediği gibi, kölecilere rastladılar ama ne halde? Hepsinin de karnı, ruhlarının çıkıp gitmesini kolaylaştırmak üzere, yarılmıştı. Akbabalar ise çoktan kendilerine şölen vermeye başlamıştı bile. Doymuş olanlar, ağaçlara tünemiş, dinleniyor, azıcık sindirdikten sonra yeniden şölene dönmeye hazırlanıyorlardı. Korkunç, mide bulandırıcı bir manzaraydı bu. Telâşla uzaklaştılar. Bayır aşağı inince bir akarsu çıktı karşılarına. Orada mola verdiler, Robyn yıkanmak, gördüğü pisliklerden bu yolla arınmak istiyordu. Juba'yı da yanına aldı, suya indiler. Soyunup bir güzel yıkandılar.</p>

  <p>Derenin kıyısında, uzun boylu biri, bir yabani incir ağacının ardına gizlenmiş, kızı gözetliyordu. Sesleri duymuş, oraya gizlenmiş, önce iki kadını yıkanırken seyretmiş, çıplaklıklarını karşılaştırmıştı. Pırıl pırıl, kara tenin yanında kansız, bembeyaz ten, o tatlı etin yanında bir deri bir kemik, köşeli iskelet, çiğ et gibi ayıp denecek derecede, pespembe, küçük sivri uçlu memelerin yanında, yeni yıkanmış kömür gibi koyu renk, pırıl pırıl, dolgun, uçları kalkık memeler, bir çocuk gibi daracık kalçaların yanında, çok güzel oğullar yetiştirebilecek, gururlu kalçalar.</p>

  <p>Gandang yoldan gerisin geriye dönmekle ömründe ilk kez görevini savsadığının farkındaydı. Adamlarının başında, saatlerce ötede olması gerekirken kanındaki o çılgınlığa hayır diyememişti işte. Onları durdurmuş, mola verip, tek başına dönmüştü.</p>

  <p>Beyaz kadının çekip gitmesini bekledi. Şimdi Juba, Gandang'ın da çok iyi bildiği bir çocuk şarkısını söylüyordu. Sonra kıyıya çıktı, bembeyaz kumların üzerine dikilip sularının süzülmesini bekledi. Gandang dayanamamış, hayranlıktan bir çığlık atmıştı. Kız döndü. Gözgöze geldiler. Juba'nın korkudan gözleri faltaşı gibi açılmış, her yanı titriyordu. Genç savaşçı, kızın yanına yaklaştı:</p>

  <p>«Seni görüyorum, Juba, Tembu Tebe'nin kızı. Kralın bir habercisiyim, senden yol hakkı istiyorum,» diyerek kızın omzuna dokundu.</p>

  <p>«Yol hakkı» güneyden, deniz kıyısındaki o eski yurttan gelme bir töreydi. Senzangakhona da tatlı Nandi'den bu hakkı istemiş ama yasalara uymamış, yasak perdeyi yırtıp geçmişti. Bu geçişten de, piç Çaka, karnındaki solucan doğmuştu. Çaka sonradan Zululand'a hem kral, hem de baş belâsı olmuş, Mzilikazi işte onun zulmünden kurtulmak için kabilesini alıp kuzeye kaçmıştı.</p>

  <p>Juba utançla başını önüne eğdi, karşılık verdi: «Ben krala sadık bir kızım. Kralın işi için yollara düşen birini rahatlatmaya hayır diyemem.» Sonra başını kaldırdı, genç adama tatlı tatlı gülümsedi. Gandang ona karşı çok nazik, canını yakmadan, sakin ve sabırlı davrandı. Neden sonra Gandang, fısıldadı: «Yeni ayın ilk gecesi kadar güzel ve yumuşaksın.»</p>

  <p>«Sen de Çavala şöleninin boğası kadar kara ve güçlüsün.» Matabelelerde boğa, zenginliğin ve erkekliğin simgesiydi, Çavala ise, kralın sürüleri içinde en kusursuz boğaydı.</p>

  <p>Robyn dehşet içinde kalmıştı: «Ama birçok karısından bir tanesi olacaksın sadece.»</p>

  <p>«Evet, ama baş kadını olacağım, ötekiler beni sayacaklar.»</p>

  <p>«Oysa ben seni yanımda götürecek, sana pek çok şey öğretecek, yeni yeni, şaşacağın şeyler gösterecektim. Burada çocuk doğurmaktan öte bir şey yapmayacaksın ki!»</p>

  <p>«Ben göreceğim kadarını gördüm. Eğer talihim varsa ona yüz tane oğul doğururum.»</p>

  <p>«Ama seni çok özleyeceğim.»</p>

  <p>«Nomusa, anacığım, seni kimsenin uğruna terketmezdim. Ama bu, başka.»</p>

  <p>«Bana hayvan vermek istiyor.»</p>

  <p>«Ailem öldüğünden beri benim anam sensin. Bu da başlık ücretidir.»</p>

  <p>«Ama seni bir köle gibi satıp karşılığını alamam ki.»</p>

  <p>«O zaman beni alçalmış olursun. Zanzi kanındanım ben, Matabele ülkesinin en güzel kadını olduğumu söylüyor. Yüz baş sığırdan azını kabul edersen beni küçümsemiş olursun.»</p>

  <p>Bunun üzerine Robyn indunayı çağırdı: «Başlık ücreti yüz baş sığır istiyorum.» dedi.</p>

  <p>«Pek az istedin. Bundan kat kat fazlası eder.»</p>

  <p>«Hayvanları kendi topraklarında alıkoyacaksın, ben gelinceye kadar. Onlara iyi bakacak, üremelerini sağlayacaksın.»</p>

  <p>«Dediklerini yapacağım amekazi, anacığım.» Bu kez Robyn de gülmek zorunda kaldı, çünkü genç savaşçı, bembeyaz dişlerini göstererek, öylesine içtenlikle gülümsüyordu ki, karşı konulması olanaksızdı.</p>

  <p>«Ona iyi bak, Gandang.»</p>

  <p>***</p>
</body>
</html>
