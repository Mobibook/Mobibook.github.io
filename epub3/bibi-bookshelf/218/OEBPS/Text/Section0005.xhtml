<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Sabahleyin uyandığında, kaptan çoktan gitmişti ama yastıkta başının izi duruyordu. Robyn yüzünü yastığa gömdü.</p>

  <p>Onun saçlarının, teninin kokusunu derin derin içine çekti. Ama sıcaklığı gitmişti. Yastık yanaklarına soğuk soğuk değiyordu.</p>

  <p>Gemide bir telâştır gidiyordu. Güvertede koşuşmalar, bağrışmalar duyuluyordu. Usulca kamaradan çıktı, birine, özellikle ağabeyine rastlamaktan çok korkuyordu, öyle ya, şafak sökerken böyle, üstü başı perişan, kamarasının dışında ne aradığını sorarsa ne cevap verebilirdi ki? Neyse, ucu ucuna kamarasına yetişmişti, içeri girer girmez kapı yumruklandı:</p>

  <p>«Robyn, uyan! Giyin hemen, kara göründü. Gel de seyret!»</p>

  <p>Çarçabuk leğendeki soğuk deniz suyuna batırdığı bir bezle silindi. Bezde bir parça kan görünce, «Utanç izi,» diye söylendi. Ama ne yapsa, boşuna, vücudu iyice rahatlamış gibiydi. Üstelik çok da acıkmıştı. Hafif adımlarla, koşar gibi yukarı, güverteye çıktı. Rüzgâr eteklerini savuruyordu.</p>

  <p>Erkek, ceketsiz, küpeşteye dayanmış, ufku seyrediyordu. Onu öyle görünce Robyn'in yüreği hop etti. Öylesine yakışıklı, umursamaz bir hali vardı ki, bütün kadınlığın selâmeti için, zindana tıkılması gerekirdi şu adamın.</p>

  <p>Sonra kaptan, gözündeki dürbünü indirdi. Başını çevirdi. Onu gördü, hafifçe başını eğip selâm verdi. Genç kız da bu selâmı aynı soğuk tavırla alırken Zuga gülerek, heyecan içinde, kardeşinin yanına geldi.</p>

  <p>Dağ, çelik yeşili Atlantik'in üzerinde, koskocaman, kurşuni bir kale gibi yükseliyordu. Onun bu kadar kocaman olduğunu unutmuştu Robyn. Sanki tüm doğu ufkunu kaplıyor, ta cennete uzanıyor gibiydi. Doruğu, kalın, pırıl pırıl, bembeyaz bir bulut örtüsünün altında kalmıştı. Zuga rüzgârda sesini duyurmak için bağırdı: «Bu akşam yemeği Cape Town'da yeriz.» Yemek sözü, Robyn'in ağzını sulandırdı.</p>

  <p>Kamarot Jackson güverteye rüzgârdan korunmak üzere branda bezi gerdirdi. Yemeği açık havada, güneşte yediler. Şampanya içerek yolculuğun sona ermesini hep birlikte kutladılar. Daha sonra Robyn, kıç kasarasında kaptanın yanına gitti. «Sizinle konuşmam gerek,» dedi. «Bir daha fırsat bulamayabiliriz. Ağabeyimle ben, Table Körfezine demir atar atmaz bu gemiden ayrılıyoruz. Ama nedenini bilmenizi isterim.»</p>

  <p>«Ben biliyorum da, sizin bildiğinizden pek emin değilim.»</p>

  <p>Erkek, onunla alay ediyor gibiydi. «Siz hiç toplanmaya hazır on altı bin dönümlük pamuk tarlası gördünüz mü? Balyaların sallara yüklenip ırmaktan aşağı, fabrikaya doğru yola çıkarıldığını gördünüz mü hiç? Ben her ikisini de gördüm. Doktor Ballantyne ve hiç kimse beni tarlalarımda çalışanlara hayvan muamelesi yapmakla suçlayamaz.»</p>

  <p>«Siz pamuk çiftçisi misiniz yoksa »</p>

  <p>«Evet, ve bu yolculuk sona erince Küba'da bir şeker kamışı çiftliği satın alacağım. Yükümün yarısı toprağın parasını çıkartacak, yarısı da şeker kamışını ekip işlemekte kullanılacak.»</p>

  <p>«Siz sandığımdan da kötü biriymişsiniz meğer. Şeytanın yardımcılarından biri sanmıştım. Şimdi ise şeytanın ta kendisi olduğunuzu anlamış bulunmaktayım.»</p>

  <p>«Kıtanın içerilerine giriyorsunuz. Oraya girdiğinizde, tabi eğer başarabilirseniz, insanların çektiklerinin ne olduğunu gözlerinizle göreceksiniz. Hiçbir Amerikalı köle sahibinin aklının bile ucundan geçirmeyeceği vahşete tanık olacaksınız, insanların savaşla, hastalıkla, vahşi hayvanların pençelerinde kıyıma uğradıklarını görecek ve yaşayacaksınız. Bu vahşetin yanıbaşında bizim kölelerin yaşadıkları barakalar bir cennet sayılır.»</p>

  <p>Robyn, bu küstahlık karşısında şaşkınlıktan donakalmış gibi sordu: «Yani, o zavallı yaratıkları yakalayıp zincire vurmakla onlara bir lütufta bulunduğunuzu mu söylemek cüretini gösteriyorsunuz şimdi?»</p>

  <p>«Siz hiç Louisiana'da bir çiftlik gördünüz mü? Elbette görmemişsinizdir. Nereden göreceksiniz? Sizi görmeye davet ediyorum işte. Bir gün gelin, benim konuğum olun da kölelerimin durumuyla Afrika'da göreceğiniz o vahşi siyahların durumunu bir karşılaştırın bakalım. Benim kölelerim hatta sizin o güzelim yeşil adanızın yoksul mahallelerinde, madenlerinde yaşayan lanetlenmiş zavallılardan bile çok daha iyi durumdadırlar.»</p>

  <p>Genç kız, maden bölgesindeki hastanede gördüğü o bitkin umutsuz insanları anımsadı. Bir şey söyleyemedi. Adam gene hain hain sırıttı:</p>

  <p>«Yaptığım işi sadece putatapar dinsizlerin zorla hak yoluna sokulması olarak düşünün hele. Onları karanlıktan aydınlığa çıkartıyor. Tanrıyı, uygarlığa giden yolu gösteriyorum. Tıpkı sizin yapmaya niyetlendiğiniz gibi. Ne var ki benim yöntemlerim daha etkin, daha geçerli, aramızdaki tek fark bu işte. Ben sadece bir kaptanım. Bir çiftçiyim hanımefendi. Aynı zamanda da köle taciriyim, köle sahibiyim, evet. Ve tüm bunları olabilme hakkımı ölünceye dek savunacağım.»</p>

  <p>«Siz gerçekten de yola gelmezsiniz. Hangi haktan söz ediyorsunuz kuzum?»</p>

  <p>«Kedinin fare, güçlünün zayıf üzerinde sahip olduğu haktan, Doktor Ballantyne. Doğal yaşama hakkından.»</p>

  <p>«Tekrar ediyorum kaptan, ilk işimiz bu gemiyi terketmek olacaktır.»</p>

  <p>«Bu kararınıza üzüldüm.»</p>

  <p>«Yaşamımı sizinle ve sizin gibilerle savaşmaya, mücadele etmeye adayacağım.»</p>

  <p>«Güzel bir kadın için ne yazık! Ama belki bu kararınız bir daha karşılaşmamız için de bir neden yaratır, öyle olmasını umarım.»</p>

  <p>«Son bir söz, Kaptan St. John dün gece yüzünden sizi asla bağışlamayacağım.»</p>

  <p>«Ben de, Doktor Ballantyne, dün geceyi asla unutmayacağım.»</p>

  <p>***</p>
</body>
</html>
