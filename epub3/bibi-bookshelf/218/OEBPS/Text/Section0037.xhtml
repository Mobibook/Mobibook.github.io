<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kampa yerleştikten sonra Zuga gene işsizlikten sıkılmaya başladı, günler geçmek bilmiyordu. Ama en azından başkentte ve çevresinde gezebiliyordu ya, bu da bir şeydi. Ancak kralın karılarının yaşadığı kulübelere yaklaşması yasaktı, o kadar.</p>

  <p>Durmadan resim yapıyor, kentin surlarını, en zayıf noktalarını inceliyor, haritalarını çizip bunları işaretliyordu. Çeşitli bölüklerin üniformalarını çiziyor, kalkanların ayrı ayrı rengini belirtiyordu. Gandang'a sözde masum, zararsız sorular sorarak her bölükte kaç savaşçı bulunduğunu, savaşçıların yaşını, savaş deneyimini, indunalarının adını, kişisel özelliklerini ve alayların yerleştiği kentleri, üsleri öğreniyordu. Tom Harkness'in haritasını çizdiğinden beri Matabele ülkesinde pek çok şeyin değişmiş olduğunu anlıyor, bu değişiklikleri ve çıkardığı sonuçları da not ediyordu.</p>

  <p>Gene cansıkıntısını gidermek için, yaşlı Kral Mzilikazı'ye karşı girişilecek bir savaş planı hazırlamaya başladı. Ne kadar silâh, ne kadar adam gerekecek, nasıl bir taktik kullanılacak, ikmal nereden, nasıl yapılacak, nereden yürünecek ve askerleri savaşa sürükleyecek en etkili yöntem hangisidir.</p>

  <p>Gandang her şeyden habersiz, Zuga'nın gösterdiği bu aşırı ilgiyle övünç duyuyor, her sorusuna, büyük bir gururla, ulusunun gücünü, başarılarını överek karşılık veriyordu. Zuga için günler gene de geçmek bilmiyordu. Gandang hep: «Kral seni şenlikten önce kabul etmez,» deyip duruyordu ya, yanılıyormuş meğer. Günün birinde, şenlikten bir gün önce, akşamüstü, iki yaşlıca induna, akasya ormanındaki kampa geldiler. Gandang onları derin bir saygıyla dinledi, sonra Zuga'ya geldi: «Seni krala götürmeye gelmişler,» dedi.</p>

  <p>Matabele takviminin en önemli olayı olan bu şenliğin, ilk meyvaların, ilk ürünün toplanmasını kutlayan, sürüleri kutsayan ve savaşçıları kurak mevsim boyunca meşgul edecek olan savaş benzeri seferleri açan bu olayın baş yöneticisi, büyücüydü. Bunun içindir ki orada toplanmış olan yaşlı indunalar, büyücünün hazırlıklarını dehşet ve dikkatle izliyorlardı.</p>

  <p>Ateşin başına çömelmiş otuz kadar induna, Kralın özel danışma kurulunu oluşturmaktaydı. Küçük avlu tıklım tıklımdı. Kralın kulübesinin uzun, yüksek sazla örülmüş eğik damı, dokuz metre kadar yukarıdan hepsine tepeden bakıyordu. Dam büyük bir beceriyle örülmüş, çeşitli, karmaşık şekiller yapılmıştı. Alçak kapının önünde de Avrupa biçim ve yapısı bir koltuk bulunuyordu. Zuga bu Koltuğun, yirmi yıl kadar önce dedesi Moffat tarafından Krala verilmiş olan koltuk olduğunu tanıdı, yüreği burkuldu.</p>

  <p>«Bayete! Mzilikazi, Matabelenin aygır fili.»</p>

  <p>Gandang, kralın huzurunda nasıl konuşması, neler yapması gerektiğini Zuga'ya ezberletmişti. Zuga daracık, toprak avludan geçerken bir yandan da Kralın unvanlarını sayıyordu.</p>

  <p>Koltukta oturan adam, böylesine ürkütücü bir ün yapmış bir savaşçıdan beklenmeyecek kadar ufak tefekti ve gözleri karanlığa alıştıkça Zuga onun ellerinin ayaklarının da kadınlarınki gibi ince olduğunu ama dizlerinin damla ve romatizma hastalıklarından iyice şişmiş, çarpık durduğunu farketti.</p>

  <p>Kral iyice yaşlanmıştı artık. Kaç yaşında olduğunu bilen yoktu, ama daha yüzyılın başında bir savaşçıymış. Bir zamanlar diri olan kasları, sarktığından, karnı, dizine dökülüyordu. Derisi de gerilmiş, gebe bir kadının karnı gibi çatlak çatlak olmuştu. Başı, daracık omuzlarının üzerinde fazla kocaman duruyordu. Sanki boynu, kafasını güçlükle taşıyormuş gibiydi ama Zuga'ya diktiği bakışları keskin, gözleri pırıl pırıl ve canlıydı. Tiz bir sesle, sordu:</p>

  <p>«Eski dostum Tşedi nasıldır?»</p>

  <p>«Çok iyi ve mutludur. Sana selâmlarını, saygılarını gönderiyor.»</p>

  <p>Koltuktaki ihtiyar, kocaman kafasını memnun, salladı.</p>

  <p>«Armağanlarını sunabilirsin,» derken indunalar arasında bir fısıltıdır koptu. Ateşin başındaki başbüyücü bile, başını kaldırıp baktı. Gandang'ın üç savaşçısı, fildişinin ağırlığının altında sendeleyerek getirip kralın Koltuğunun önüne bırakırken şaşkınlığını gizleyemedi.</p>

  <p>Büyücü besbelli, dikkatlerin, ilginin böyle, kendisinden başka yere çevrilmesine kızmıştı zaten. Şimdi iki yardımcısıyla birlikte, buharı tüten kazanlarından birini kralın iki ayağının dibine getirdi, koydu.</p>

  <p>Sonra üçü birlikte, birbirine dikilmiş pars derilerinden kocaman bir postu uçlarından tutup kralın başının üzerinde kaldırdılar, örttüler, böylelikle tencereden çıkan buharın çevreye yayılmasını önlediler. Bir dakika sonra posttan örtünün altından öksürükler geldi ve büyücü postu çektiğinde kral, kan ter içinde, gözleri kızarmış, yaşarmış, güçlükle soluk alarak ortaya çıktı. Ama şeytanlar da işte bu öksürükle, bu ter ve gözyaşıyla kovulmuş, çıkıp gitmişlerdi.</p>

  <p>Kral soluğunu toparlamaya çalışırken orada toplanmış olanlar, sessiz beklediler. Büyücü de bir dahaki ilâcını hazırlamak üzere çekildi. Mzilikazi göğsü hâlâ hışırdayarak, soluğu ıslık çalarak, Koltuğunun yanındaki sandığa uzanıp Zuga'nın göndermiş olduğu mühürlü paketi çıkardı. Zuga'ya uzatarak okumasını istedi: «Sözleri konuş!» dedi.</p>

  <p>Kendisi okuma yazma bilmiyordu ama yazının önemini anladığı belliydi. Yirmi yıldır Zuga'nın dedesiyle mektuplaşırdı, Moffat ona her zaman, misyondaki öğrencilerinden biriyle mektup yollar, öğrenci mektubu krala okur sonra da karşılığını yazardı.</p>

  <p>Zuga dimdik durup paketi açtı. Yüksek sesle okurken bir yandan da İngilizceden onların diline çeviriyor, biraz süslemeyi unutmuyordu bu arada. Bitirdiği zaman kabilenin yaşlıları saygıyla sustular, hatta kral bile karşısında böyle dimdik duran çok şık adama dikkatle baktı.</p>

  <p>Sevinçle ellerini çırptı ve mühürü baş indunasına verdi. Mühürlü balmumu elden ele geçerken hepsi şaşkın, bağırıyor, gülüyorlardı.</p>

  <p>Kral Zuga'ya dedi ki; «Bakela, Çavala töreninden sonraki gün gene bana gel. Seninle konuşacak çok şeyimiz var.»</p>

  <p>Sonra elini şöyle bir sallayarak şu göz kamaştırıcı genci uzaklaştırdı ve sabırlı, çaresiz, kendisini büyücünün ellerine teslim etti.</p>

  <p>***</p>
</body>
</html>
