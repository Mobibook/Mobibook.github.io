<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Clinton mucize denecek kadar kısa bir zamanda iyileşmişti, toparlandı. Ertesi sabah tamamen kendine gelmiş, ateşi düşmüştü. Gerçi henüz solgundu ve çok halsizdi ama doktor onu yukarıya, güneşe taşıtınca karşı çıkacak kadar gücü gene bulabiliyordu.</p>

  <p>«Soğuk hava kurşun yaralarına hiç de iyi gelmez. Bunu herkes bilir.»</p>

  <p>«Herhalde size kalırsa önce iyice kanınızı akıtmalı, sonra da kamaram dediğiniz o cehennem gibi sıcak, küçücük deliğe tıkmalıydım, öyle değil mi?»</p>

  <p>«Evet, şey, donanma cerrahı olsaydı aynen böyle yapardı.»</p>

  <p>«Tanrıya şükredin ki ben donanma cerrahı değilim.» İkinci gün yardım edilmeksizin kendi kendine oturup kurt gibi yiyebiliyor, üçüncü gün, oturduğu yerden gemiyi yönetiyor, dördüncü gün ise yeniden kaptan köprüsündeki yerini almış bulunuyordu. Gerçi kolu henüz askıda ve rengi soluktu ama gene de, bir saat aralıksız ayakta durabilecek kadar gücü vardı. O gün Robyn dreni yaradan çekip çıkardı, ardından yaranın iyileşmeye yüz tuttuğunu belirtir bir cerahat aktığını görünce rahat bir soluk aldı. Artık kuzeye doğru ilerledikçe hava ısınıyor, sıcak ısı artıyordu. Deniz de giderek koyu mavi bir renk almaktaydı. Uçan balıklar gene incecik, gümüş kanatlarıyla, gemiyle yarışmaya başlamışlardı. Portekizlere ait Lourenço Marques limanına varmadan bir gün önce, akşam üzeri Robyn Clinton'un dikişlerini pansuman yapıyordu. Yaralar çarçabuk iyileşmekteydi. Gömleğini giymesine yardım eder, sonra da düğmelerini iliklerken Clinton ciddi bir ifadeyle; «Hayatımı kurtardığınızın farkındayım,» dedi.</p>

  <p>«Yöntemlerimi onaylamadığınız halde, öyle mi?»</p>

  <p>«Küstahlık ettiğim için sizden özür dilerim. Çok usta bir hekim olduğunuzu kanıtladınız.» Ama Clinton bu kadarla kaldı, başka bir davranışta bulunmaya kalkışmadı. Robyn o gece günlüğünde, «Yüzbaşı Codrington bir kadının her türlü koşulda sonsuz güvenebileceği bir erkek olduğunu kanıtladı. Ne var ki, biraz daha cüretli olsa, çok daha kazanacak.» diye yazmakla düş kırıklığını dile getirmiş oluyordu. Tam günlüğünü kapatıp kaldıracakken aklına bir şey geldi. Sayfaları geriye doğru çevirdi, Huron'un Cape Town limanına girmesinden bir gün önce boş bırakılmıştı. Hangi sözcüklerle anlatılabilirdi ki o gece? Her saniyesi belleğine kazınmamış mıydı? Boş sayfaya birkaç dakika sessizce baktı, zihninden birtakım hesaplar yaptı. Cevabı bulunca buz gibi soğuk bir ter boşandı sırtından. Bir daha hesapladı, aynı sonuç! Defteri ağır ağır kapadı. Günü bir hafta gecikmişti. Korkuyla elini karnına bastırdı. Sanki orada bir şey varmış gibiydi. Clinton'un etine saplanan tabanca kurşunu gibi bir şey...</p>

  <p>Kara Şaka, sıtma cehennemi olarak ün salmış olmasına karşın, kömür ikmali için Lourenço Marguese uğradı. Robyn'in Afrika ateşli hastalıkları konusunda birinci elden, deneyimlere dayanan bilgisi yoktu ama bu konuda yazılanların hemen hemen hepsini okumuştu, 'özellikle babasının yazdıklarını. Ona göre Afrika sıtması dört tipti. Belirli bir sürede tekrarlayan ateşlenmeler, günlük, üç günlük, dört günlük diye ayrılıyordu. Bunlara sıtma deniyordu. Bir de dördüncüsü vardı ki ona da kara humma veya sarı humma adı veriliyordu. Fuller Ballantyne bu hastalıkların bulaşıcı olmadığını da, bir sarıhummalının kusmuğunu bardağa koyup içerek kanıtlamıştı. Babası yazılarında bu hastalıkların ancak tropik bölgelerde gece havasını solumakla insana geçtiğinde diretiyordu, özellikle bataklıkların, durgun su birikintilerinin bulunduğu bölgelerin havası çok tehlikeliydi ona göre. Özellikle Afrika kıtasına ilk ayak basan beyazlar çok dikkatli olmalı, hastalığa karşı önleyici tedbir almalıydı. Bunun birinci ilâcı, Peru ağaç kabuğu ya da kinin adı verilen ilâçtı. Günde beş doz kinin alınırsa hastalık önleniyordu. Ya da insan yakalansa bile bir soğuk algınlığı kadar hafif geçirebiliyor, ancak kinin dozunu arttırması gerekiyordu. Ama Fuller Ballantyne, salt Avrupalıların Afrika'ya yerleşebilmesi için bu hastalığın önemini azaltmaya çalışmakla suçlanmıştı. Robyn bu suçlamaların belki de yersiz olmadığını düşünüyordu, çünkü İngiltere'nin soğuğu babasındaki sıtmayı depreştirdiğinde hastalığın hiç de öyle soğukalgınlığı gibi kolay ve tehlikesiz olmadığını gözleriyle görmüştü genç kız. Gene de Robyn, babasının öğütlerini yerine getiriyor, her gün kendisi de, beş tane kinin hapı alıyor ve ağabeyine de, tüm bu itirazlarına karşın Kaptan Codrington'a da zorla içiriyordu. Ama Zuga'nın piyadelerine söz geçiremiyordu. Hotantolar o beyaz toza el bile sürmek istemiyordu. Robyn'e göre de babasının dediği gibi bu adamlarda hastalığa karşı doğuştan bir bağışıklık vardı.</p>

  <p>Kinin stoku iki yıl sürecek kadardı, yani Afrika seferi boyunca, ancak yetecekti. Bu yüzden gemicilere kinin veremiyor, vicdanının sesini de hiç birinin gece karada kalmayacağını ve tehlikeli havayı solumayacağını düşünerek bastırmaya çalışıyordu. Zaten gemi açığa demirlemişti. Sivrisinekler ve öteki kanatlı böcekler buraya dek uçamazdı.</p>

  <p>***</p>
</body>
</html>
