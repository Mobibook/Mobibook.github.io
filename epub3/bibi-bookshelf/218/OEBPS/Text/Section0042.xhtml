<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Clinton Codrington için bu, güney Afrika'nın kıyısından aşağıya, dayanılmaz bir kovalamaca olmuş, günlerce gözüne uyku girmemiş, rüzgâr durur gibi oldukça umuda kapılmış, rüzgâr şiddetini arttırdıkça da bir çaresizlik denizine yuvarlanır gibi olmuştu. Son günlerde de kaygılarına yeni bir kaygı eklenmişti. Bu son bin mil boyunca kömürünü, korkunç bir savurganlıkla, hiç düşünmeden yakıp tüketmiş, çarkçıbaşıya, gerekirse gemideki tahtaları yakabileceğini, bu işe de onun, kaptanın yatağından başlayabileceğini söylemekten çekinmemişti.</p>

  <p>«Nasıl yaparsanız yapın, umurumda değil, Bay MacDonald ama Kap Burnu'na ulaşıncaya kadar kazanınızdan tam bir istim istiyorum, hepsi bu,» demişti.</p>

  <p>Ancak ertesi gün geceyarısından birkaç dakika sonra, Kap Burnu'nun fenerini görmüşler ve ancak o zaman çarkçıbaşısına, ateşi yavaşlatabileceğini ama istim üzerinde durmasını, gerektiğinde uskuru hemen çalıştırmasını bildirmişti.</p>

  <p>Kap deniz üssü, birkaç saat ötelerindeydi şimdi. Şafak sökerken Kara Şaka kömür, su ve taze sebze ikmali yapabilirdi. Ama Clinton pekâlâ biliyordu ki, Table Körfezine demir attıktan birkaç dakika sonra, Amiral Kemp veya temsilcilerinden biri hemen gemiye çıkacak ve Clinton'un bağımsız komutasına o anda son verilecektir. Gene eski durumuna, küçük rütbeli bir komutan durumuna dönecek, üstelik son yaptıklarından dolayı da hesap vermek zorunda bırakılacaktır. Clinton Amirallik binasına yaklaştıkça Sir John Bannerman'ın uyarıları kulaklarında çınlıyor, durumunu daha soğukkanlılıkla değerlendirmeye çabalıyordu. Arapların kölelerini kapattıkları kulübeleri ateşe vermenin ve açık denizlerde köle yüklü gemilere el koymanın heyecanı çoktan sönmeye yüz tutmuştu. Clinton biliyordu ki Table Körfezine bir kez girecek olsa, haftalar, belki de aylar boyu bir daha oradan çıkamaz. Hatta karadan görülüp tanınmak bile şu sırada işine hiç gelmezdi, çünkü Amiral Kemp hemen onu çağırmak için bir tekne gönderirdi. Bir an önce mahkeme huzuruna çıkartmaya can atıyordu herhalde.</p>

  <p>Clinton, Donanmanın vereceği yargıya aldırış bile etmiyor, mesleğinin geleceğine öylesine ilgisiz kalıyordu ki buna kendisi bile şaşıyordu. Tek bir isteği, tek bir amacı vardı, herşeyi gölgede bırakıyordu. Kap Burnunu döndüğü sırada Huron'un önünü kesmek için bir gemiye ihtiyacı vardı. Tabii eğer henüz Amerikalı elinden kaçmadıysa. Onun önünü kesmekten Clinton'u hiç kimse, hiçbir şey alıkoyamamalıydı. Sonradan ne yaparlarsa yapsınlar, umurunda bile değildi. Verecekleri cezayı seve seve çekmeye hazırdı.</p>

  <p>İlk kez rahat bir soluk almaktaydı, Zengibar limanından ayrıldığından beri, Huron'dan önce Kap Burnuna ulaşmak için elinden geleni yapmıştı. Gerisi Tanrıya kalmıştı artık. Bir gemi görecek olurlarsa hemen haber vermelerini söyleyerek kamarasına indi. Soyunmadan kendini yatağa attı. Hemen uyumuş gitmişti. Kamarotu şafak sökmeden bir saat önce onu uyandırdı. Getirdiği kahveye elini sürmeden Clinton hemen güverteye sordu. Gözcü gece boyu gemi görmemişti. Ortalık ağarırken iyice açığa çekildi. Amiral Kemp'e haber uçurulmasından korkuyordu. Huron eğer geçecek olursa, gözünden kaçmazdı.</p>

  <p>Clinton ancak bir şeyden korkuyordu: Huron'un çoktan geçip gitmiş olmasından. Belki de şu sıralarda Atlantik Okyanusu'nun sonsuz yeşilliklerine açılmış, Kara Şaka'ya da boş bir kafese bekçilik etmek düşmüştü, kimbilir?</p>

  <p>Gün ağardıkça yukarıdan, haberler geliyordu. Elbette, Table körfezinde balıkçı teknesinden bol ne vardı ki? Ama her defasında da yüreği umutla hopluyordu. Böyle böyle geceyi buldular. Sinirleri iyice gerilmiş, harap olmuştu. Gece boyu da üç kez yatağından kaldırıldı, üçünde de derin bir düş kırıklığına uğradı. Şafak sökerken gene güvertedeydi. Bu sırada İskoç çarkçıbaşı da yanına gelmiş:</p>

  <p>«Bugünü çıkartamayacaksınız efendim. Ancak kazanı ılık tutmaya yetecek kadar yakmama rağmen iki kova kömürümüz kaldı.»</p>

  <p>Clinton onu tersledi: «Bay MacDonald, bu gemi, ben emir verinceye kadar burada kalacak, ne yakarsanız yakın, umurumda değil, ama istediğim zaman tamyol vereceksiniz, yoksa elinize geçecek olan o dolgun ödüle de veda etmeniz gerekecektir, ona göre.»</p>

  <p>Ama Clinton giderek umudunu yitirmeye başlamıştı. Saatler geçtikçe, gemiyi elden kaçırdığına, onunla birlikte sevdiği kadının da, bir daha, kavuşamamak üzere hayatından çıkıp gittiğine inanmaya başlıyordu.</p>

  <p>Biliyordu, aşağıya, kamarasına inip dinlenmesi gerekirdi ama orası, dayanılmaz derecede sıcaktı ve kendini kapana kıstırılmış bir hayvana benzetiyordu orada. Bu yüzden güvertede kaldı, öfkeden burnundan soluyor, en ufak bir şeyde kusur buluyor, adamları kırıp geçiriyordu, işte tam o sırada, direkteki gözcüden haber geldi. «Yalnız direkleri ve yelkenleri görülüyor, daha uzakta ama dört direkli, kara yelkenli... Kap'a doğru rota tutmuş...»</p>

  <p>Clinton Codrington dürbünü kaptığı gibi koştu. Tek eliyle iplere tutunarak direğe tırmandı. Karga yuvasına ulaştığında, yüreği göğüs kafesini delecekmiş gibi küt küt atıyor, kulakları uğulduyordu. Yıllardır böylesine hızlı, böylesine yükseğe tırmanmamıştı. Gözcü, mümkün olduğu kadar ufalmaya çabalıyordu, çünkü şu yelkenbezinden cepte iki kişiye yer yoktu. Gemiyi kaptana gösterdi: «İşte şurada, efendim.»</p>

  <p>Burada, direğin tepesinde, geminin sallantıları daha çok hissediliyor, dürbün, bir türlü ayarlanamıyordu. Sonunda gemiyi tanıyınca, tüm kuşkuları dağıldı. Ta aşağıda, pırıl pırıl beyaz güvertede ufacık kalmış adamlarına heyecandan kısılmış bir sesle bağırdı;</p>

  <p>«Alabanda batı, tam yol ileri!»</p>

  <p>Sonra çıktığı gibi telâşla paldır küldür aşağıya indi. Halatların elini sıyırıp kanattığını bile farketmedi. Ayakları güverteye bastığında Kara Şaka yeni rotasına girmişti bile. Gözcü aşağıya çağrıldı. Adamlar güverteye toplandı. Clinton yüzü savaş heyecanıyla kıpkırmızı, masmavi gözleri ise pırıl pırıl:</p>

  <p>«Çarpışmaya hazırlanın, Bay Denham,» dedi.</p>

  <p>Kara Şaka'nın bütün subayları bellerine kılıç takmışlar, yalnız Clinton kısa bir kılıcı seçmişti. Bu daha ağır ve daha kısa silâhı yeğ tutuyor, şimdi de konuşurken kabzasıyla oynuyordu.</p>

  <p>«Baylar, şu önümüzdeki geminin köle yüklü olduğuna ilişkin kanıtlar edinmiş bulunuyorum. Onun bir Amerikan gemisi olduğunu da biliyorum. Yolunu kesmemiz olanaksız, onu da biliyorum. Ama Majeste Kraliçenin bir uyruğundan, hepinizin çok iyi tanıdığı Doktor Ballantyne'den bir yardım çağrısı aldım, iradesi dışında, zorla Huron'da alıkonmaktaymış. Kendisini kurtarmamızı istedi. Bu koşullar altında görevimin ne olduğundan hiç kuşkum yok. Gemiye borda edeceğim ve direnecek olursa, onunla savaşacağım. Bu kararıma karşı çıkanlarınız varsa derhal geminin seyir defterine itirazlarını kaydetsinler, imzalamaya hazırım.»</p>

  <p>***</p>
</body>
</html>
