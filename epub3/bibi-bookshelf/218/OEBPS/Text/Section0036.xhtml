<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>«Ben de, Matabeleyim. iki bin kişinin indunasıyım. Adım Gandang, Mzilikazi'nin oğlu, Zulu'nun oğluyum, parlak mızrağım ve al yüreğimle geldim.»</p>

  <p>Zuga söylediklerini güçlükle anladı, çünkü kulaklarına yabancı gelen bir şiveyle ve çok çabuk konuşuyordu adam. Ama niyeti belliydi. Hiç de iyi bir şey için gelmediği ortadaydı. Zaten çevresindeki o uzun, kara kalkanlar da aralıksız, duvar gibi bir çember oluşturuyorlardı.</p>

  <p>Zuga gene de doğruldu, korktuğunu belli etmemeye çalıştı. Biliyordu, indunanın mızrağı tutan kolu yere doğru şöyle bir eğilmeye görsün, o anda iki yüz savaşçı tekini sağ bırakmayacaktı. Ama sessizlik, gittikçe uzuyordu işte. Her saniye, bu büyü bozulabilirdi. Hayatı, bundan sonra yapacağı harekete, ağzından çıkacak sözlere bağlıydı artık.</p>

  <p>Gandang da karşısındaki şu garip, soluk yüzlü adama bakıyor ve belki de babasının hizmetinde bulunduğu şunca yıl boyunca ilk kez, ne yapacağına karar veremiyordu. Adının Bakela olduğunu söyleyen şu adam, bildik kişilere değinmişti. Tşedi ile Manali, babasının saygı duyduğu adlardı, ama salt bunların söylenmiş olması, yetmezdi, çünkü kralın emri açıktı. Yanık Belde'ye kim girecek olursa derhal öldürülecek, o kadar. Dahası da vardı. Bu adamın da kim olduğunu biliyordu çünkü yakında karısı olacak olan kız, ondan söz etmişti kendisine. Bu adam, Juba'yı ona veren,</p>

  <p>Gandang'ın da amekazi yani anne dediği beyaz kadının kardeşiydi.</p>

  <p>Juba, hasırın üzerinde, yanıbaşında yatarken ona şu Bakela'dan söz etmişti. Hayranlık ve korkuyla hem de. Güçlü bir fil avcısı olarak: koca koca suların çok ötesindeki o uzak ülkenin kraliçesi tarafından onurlandırılmış bir savaşçı olarak sözünü etmişti. Bu yüzden Gandang, «Bulala! öldürün!» emrini vermek için, duraksıyordu işte.</p>

  <p>Bir Matabele induna’sı kadınların sözüne kulak asmaz, elli karısı bile olsa, aldırış etmez veya aldırış ettiğini asla açığa vurmaz.</p>

  <p>Juba, bilinmedik yerlere gitmiş, olmadık şeylerden, büyücülüklerden filân söz etmişti. Gandang da dinlemiyor gibi görünmekle birlikte, onu can kulağıyla dinlemiş, üstelik çok da etkilenmişti. Kız sadece güzel ve soylu olmakla kalmıyordu. Aynı zamanda çok, çok duygulu, sezgisi güçlüydü. Sonra, ne de olsa ilk karısı, baş kadını olacaktır, üstelik sağduyu sahibi olduğu da kanıtlanmıştı, bu yüzden onun sözüne, belli etmeden kulak assa da bundan bir şey çıkmazdı ki! Üstelik kulak asmamak bir çılgınlık da sayılabilirdi, çünkü baş kadını bir erkeğe hayati zehir edebilirdi. O erkek iki bin kişinin induna’sı ve Afrika'nın en güçlü hükümdarının en sevgili oğlu olsa bile.</p>

  <p>Gandang işte böyle, o karanlık, ifadesiz maskenin altında, hızla düşünüyordu, içgüdüsü ve Juba'nın sözleri ona bu adamı öldürmenin bir çılgınlık olacağını fısıldamaktaydı, ama ardındaki savaşçıları emir bekliyordu. Gereken emri vermezse, bu davranışı zayıflık, korkaklık olarak yorumlanabilir ve hemen krala ihanet ettiği haberi uçurulurdu. Karşısındaki, paçavralar içerisindeki beyaz, gülünç denecek küstah, onurlu bir tavırla bir adım ilerledi. Gandang onun o garip renkli gözlerinde, en ufak bir korku belirtisi göremiyordu.</p>

  <p>«Matabele halkının hükümdarı ulu kral Mzilikazi'ye bir haberci olarak geliyorum ve suların ötesindeki Beyaz Kraliçenin selâmlarını getiriyorum.»</p>

  <p>Bu sözler Gandang'a rahat bir soluk aldırdı. Adam, güç anlaşılır bir şiveyle bile olsa, yerlilerin dilini konuşuyordu ya, belki de gerçekten bir elçiydi. Belki de sözünü ettiği o kraliçesi, babası gibi güçlü bir kralın himayesine sığınmak istiyordu ve güneyden gelen açık yol yerine, elçisini böyle, Yanık Beldeden göndermesi de onun bilgisizliğinin bir işaretiydi, neden olmasın? Zuga, induna’nın gözlerindeki bakışın değiştiğini, bir an duraksadığını hemen gördü, atıldı: «Dur, sana bir şey getirdim.»</p>

  <p>Yazı kutusunda Dışişleri Bakan Yardımcısının verdiği o, gösterişli, kırmızı mühürlü, kordelâya sarılmış mektuplar hâlâ duruyordu.</p>

  <p>«Büyük Britanya ve İrlanda Hükümdarı, Hindistan imparatoriçesi, Britanya Kraliçesi Majestelerinin adına, tüm yabancı temsilcilere ve ilgililere...</p>

  <p>Bu mektubumuzla, sevgili kulumuz Morris Zuga Ballantyne'e, serbest geçiş hakkı tanınmasını ve kendisine gereken yardımda bulunulmasını rica ediyor ve istiyoruz.»</p>

  <p>Gerçekte, bu, çok kimseye verilen, hazır bir mektuptu ama etkili olabilirdi. Zuga o sessiz, ürkütücü mızraklılara arkasını dönüp beti benzi atmış Jan Cheroot'un yanına gitti, adamlarıyla birlikte, dehşet içinde, çalıların dibinde çömelmiş, savaşçıları gözetliyorlardı. Zuga onlara;</p>

  <p>«Bırakın o silahları elinizden,» emrini verdi. Çünkü tüfekleri doldurulmuş, ateşe hazır, elleri tetikteydi. Heyecandan oynayıverecek bir parmak, işleri berbat edebilir, bir silah patlaması tüm Matabele’leri üzerlerine saldırtırdı.</p>

  <p>Gandang birden tuhaf bir duruma düştüğünü anladı. Kralın adaletini yerine getirecek acımasız bir savaşçıyken, şimdi, şu adamın dediğine karımış, sözünü dinliyordu. Arkasından adamlarının kıpırdandığını, sabırsızlanmaya başladıklarını, mızrakların kalkanlara hafif hafif vurmasından anlıyordu. Bir an döndü, gözlerinden şimşekler çakarak onlara baktı. Bir kez daha kaskatı kesildiler.</p>

  <p>«Gandang, Mzilikazi'nin oğlu, iki bin kişinin induna’sı, yaklaş!»</p>

  <p>Bu ses tam zamanında yetişmişti. Bir saniye daha gecikseydi Gandang'ın sabrı tükenecek, savaşçılarını koyverecekti. Yaklaştı, durdu, gerçi yüzünden ne düşündüğü belli olmuyordu ama sağduyusuna ve küçük kumrusunun sözlerine uyarak şu adamı öldürmediği için şimdi geniş bir soluk alıyordu.</p>

  <p>Karşısında inanılmaz güzellikte biri durmaktaydı. Birkaç dakika önceki o paçavralara bürünmüş adamın bu olduğuna inanmak kolay değildi. Parlak bir kırmızı, taze dökülmüş kandan da göz alıcı kırmızı bir ceket giymişti. Bu kadarı bile bir adamın soluğunu kesmeye yeterdi ama dahası da vardı işte. Göğsündeki ve omuzlarındaki parlak madeni süsler, sabah güneşinde parlıyordu. Kemer tokası da aynı madenden yapılmıştı. Kemeri, omzuna geçirdiği çapraz kayışlar, göz alıcı beyaz renkteydi. Uzun şapkasının sivri ucu, gözlerinin arasına iniyor, alnında güneş gibi parlıyordu.</p>

  <p>Gandang'ın hiç kuşkusu kalmamıştı artık. Çok önemli bir kişiydi bu. Juba'nın söylediği gibi, ünlü, yiğit bir askerdi. O an içinden, gelecekte, bu kızın sözlerine daha da dikkatle kulak vermeyi kararlaştırdı, ilk anda içgüdülerine uysaydı da şu adamı, değersiz, pislik yiyici bir Masona imiş gibi kesiverseydi ne olurdu diye düşündü. Bir an ürperdi. Karşısındaki görkemli yaratık, bir adım attı, elini şapkasına götürüp resmi bir selâm çaktı. Gandang da mızrağıyla onun selâmını aldı. Beyaz adam berbat bir Sindebele diliyle; «Ben, Bakela, saygıdeğer, ünlü Mzilikazi'den, babandan, geçiş hakkı istediğimin kendisine bildirilmesini ve bu armağanın ona verilmesini talep ediyorum,» diyerek elindeki, acayip işaretlerle, dolu, renkli bezlere sarılmış paketi uzattı. Gandang paketi alırken, «isteğin yerine getirilecektir,» karşılığını verdi.</p>

  <p>Gandang ile karşı karşıya geldiği sırada Zuga bir yandan da kafasını çalıştırıyor, hayatta kalma şansını hesaplıyordu. Gerçi gafil avlanmış sayılmazdı. Gecelerdir böyle bir anı korkuyla bekliyordu zaten, içinden nasıl bir tepki göstereceğini de uzun uzun hesaplamıştı. En ufak bir korku belli etmemesi gerekiyordu, şu üniformayı giyecek kadar zaman kazanması gerekiyordu. Kralın yanına götürülmeyi istemesi gerekiyordu. Gandang'ın, «isteğin yerine getirilecektir,» sözleri üzerine ne kadar rahat, derin bir soluk aldığını da belli etmemesi gerekiyordu. Çünkü bu adamlardan kaçmak da, onlarla başa çıkmak da olanaksızdı, bu kesin. Gandang hemen en hızlı koşanlardan beş adamını seçti. Onlara uzun bir mesaj ezberletti. Derhal Mzilikazi'ye iletilecekti. Mesaj, Kralın uzun uzadıya övgüsüyle başlıyordu. Sonra Gandang'ın Thabas Indunas'daki büyük kraldan ayrıldığından beri yaptıkları, doğuya yürüyüş, geçitteki çarpışma. Bopa'nın öldürülmesi ve bugün, şu beyazla karılaşma teker teker anlatılıyor, sonra adamın giysileri uzun uzun, süslü bir dille tarif ediliyor (Gandang babasının bunu merak edeceğini biliyordu) ve Bakela'nın dileği tekrarlanıyor, Thabas indunas'a gelmek için izin istediği bildiriliyordu.</p>

  <p>Seçilen haberciler sırayla bu uzun mesajı yinelediler ve Zuga her ne kadar belli etmemeye çalıştıysa da, adamların bunu kelimesi kelimesine nasıl bu kadar çabuk akılda tutabildiklerine çok şaştı. Yazma, okuma sanatını bilmeyen bir halkın belleğinin ne denli geliştiğinin etkileyici bir kanıtıydı bu. Gandang onlara, içinde Zuga'nın tavsiye mektubu bulunan mühürlü parşömen zarfı da verdi. Haberciler, çömeldikleri yerden ayağa fırladılar, indunayı selamlayıp tek sıra halinde, batıya doğru bir koşu tutturdular. Gandang Zuga'ya döndü: «Kraldan haber gelinceye kadar bu kampta bekleyeceksiniz.»</p>

  <p>«Ne zaman gelir?» sorusuna da terslendi:</p>

  <p>«Kralın canı ne zaman isterse.»</p>

  <p>Böylece kampın çevresine bir düzine kadar Matabele savaşçısı gözcü dikildi ama Zuga ile adamlarına hiçbir zararları dokunmadı, çünkü öldürülecekleri dakikaya kadar tutsakların canına da malına da dokunulmazdı.</p>

  <p>Öteki savaşçılar, ırmağın bir mil kadar aşağısında kamp kurmuştu. Her akşam uzun boylu induna Zuga'yı ziyarete geliyor, ateşin başında karşılıklı bir saat kadar oturup ciddi ciddi konuşuyorlardı.</p>

  <p>Bu bekleyiş günleri haftalara dönüştükçe bu iki adam arasında da gerçek anlamıyla bir dostluk bağı değilse bile karşılıklı bir saygı doğdu, İkisi de savaşçıydı, ortak konular buluyorlar, eski savaşlarından söz ediyorlardı.</p>

  <p>Zuga kampta, Kral ile karşılaşmasının provasını yapacak çek bol zaman bulabiliyordu. Düşündükçe de planları giderek cüret kazanıyordu. O eski, terkedilmiş maden çukurları, bu saatlerinde zihnini kurcalar olmuştu. İçinden, bir belgenin taslağını hazırlıyordu: Başlığı, «Matabeleland Bağımsız topraklarında altın çıkarmak ve fildişi avlanmak imtiyazı,» yazılı olacaktı. Bu belgeyi uzun uzun düşünmüş, gönlünce hazırlamıştı ki aklına bir şey geliverdi, Mzilikazi, imzasını nasıl atacak? Buna da bir çözüm bulmakta gecikmedi. Herhalde şu sırada kral, mühürlü paketi almış olmalıydı, o göz alıcı kırmızı balmumu mühürler onu çok etkilemiş olacaktı. Oysaki Zuga'nın yazı kutusunda daha iki çubuk balmumu vardı. Bunun üzerine, krala bir mühür hazırlamaya koyuldu.</p>

  <p>Zuga'nın mühür için çizdiği taslağın tam ortasında uzun dişlerini kaldırmış, kulaklarını geniş açmış, bir aygır fil duruyordu. Mühürün üst kenarında «Mzilikazi Nkosi Nkulu» alt kenarında ise çevirisi yazılıydı: «Mzilikazi, Matabele Kralı».</p>

  <p>Ama mühürü nasıl yapacaktı? Uzun uzun düşündükten sonra, buna da karar verdi. Gandang'dan, adamlarını gönderip gömdürdüğü fildişlerinden getirtmek üzere izin istedi. Gandang, bu izni ancak iki gün düşündükten sonra verdi. Jan Cheroot ile adamlarının yanına elli savaşçısını kattı, en ufak bir kaçma girişiminde hemen öldürülmelerini de emretti. Jan Cheroot gitti, iki aygır filden kesilmiş dört kocaman dişle döndü.</p>

  <p>Böylelikle Zuga hem Kralın mührünü kazacak, hem de ona önemiyle uygun bir armağan yapacak malzemeyi bulmuş oldu.</p>

  <p>Fildişi, Matabele’lerin, ticari değerini çoktan anlamış oldukları bir hazineydi. Ama çok az bulabiliyorlardı. Çünkü en yiğitleri bile, mızrakla fil öldüremiyordu. Ancak doğal ölümle hayata veda etmiş veya pek seyrek olarak da kazılmış tuzak çukurlarına düşen hayvanların dişleriyle yetinmek zorundaydılar. Gandang, dört fildişinin iriliğini ve ağırlığını görünce öyle şaşırdı ki Zuga o an kararını verdi. En iri ve en biçimli diş, Mzilikazi'ye armağanı olacaktı, tabii eğer Thabas indunas'daki ulu krala sağ salim gitmesine izin verilirse.</p>

  <p>Zuga, şafak sökerken, gök gürülder gibi bir sesle uyandı. Omuzlarına bir post attığı gibi, ince ince yağan, buz gibi yağmura çıktı. Kampın girişine, kırmızı çamurlara bata çıka yöneldiği anda, kralın cevabının gelmiş olduğunu anladı. Matabele’lere, kara abanozdan oyulmuş heykeller, gibi kıpırtısız, sessiz kampı dizi dizi kuşatmışlardı. Arkasında kalan küçük, saz damlı kulübede, yatağının yanında duran tüfeğine ne kadar çabuk ulaşabileceğini hesapladıysa da herhalde daha tüfeğini eline almaya zaman bulamadan parça parça doğranmış olacaktı, gene de biliyordu ki tüfeğine ulaşmaya çalışacak, bundan vazgeçmeyecektir.</p>

  <p>Gandang, kapkara, sessiz adamlarının arasından bir adım öne çıktı:</p>

  <p>«Kralın habercisi geldi...» Gandang bir an ciddi, asık yüzlü, durdu, sonra o kusursuz, inci gibi dişleri şafağın kurşuni aydınlığında parlayarak sırıttı: «Kral sana yol veriyor ve Thabas Indunas'da onu ziyarete gitmeni emrediyor.»</p>

  <p>İki adam rahat bir soluk alıp karşılıklı, birbirlerine sırıttılar, çünkü bu haber ikisinin de canının bağışlanması demekti. Kral Gandang'ın görevini yerine getirdiğine, emirlerini yordamınca uyguladığına karar vermiş, Zuga'yı da bir düşman olarak değil bir elçi olarak kabul etmişti.</p>

  <p>Gandang hâlâ sırıtıyordu: «Hemen yola çıkıyoruz, güneş doğmadan!»</p>

  <p>Kral çağırdı mı biran bile beklenmezdi. Zuga adamlarını uyandırdı:</p>

  <p>«Safari! Hemen yola çıkıyoruz. Marş marş!»</p>

  <p>Batıya doğru yürüdükçe arazi kuruyor, ormanlar seyreliyor, yerini, akasyalarla, ekmek ağaçlarıyla bezenmiş geniş çayırlara bırakıyordu. Çok geçmeden kralın sürülerinin ilkine rastladılar. Bunlar, herhalde binlerce yıl önce yukarıdan, Fırat ve Dicle ırmakları arasındaki verimli topraklardan Nil vadisine, oradan da buralara kadar sürülmüş hayvanlardı. Her renkten vardı içlerinde. Başlarındaki küçük çoban çocuklar, savaşçıları görünce, hayretten faltaşı gibi açılmış gözleriyle bakıyor, bir an önce büyüyüp onların arasına katılmaya can attıkları belli oluyordu.</p>

  <p>Sonunda, bir yaz sıcağının dayanılmaz öğle üzeri, Zuga ile adamları, bir tepeye ulaştılar ve Matabele'nin ulu başkentinin ayaklarının dibine serildiğini gördüler.</p>

  <p>Kulübeler, daireler halinde, mahalle mahalle ayrılmıştı. Matabele yaşantısının merkezini her zaman o kocaman, çitle çevrili hayvan ağılları oluşturuyordu. Onların sığır sürüleri hem zenginlik kaynağı, hem de gösterişiydi. Şimdi çevreye dağılmış hayvanlar da şenlik için başkente getirildiklerinden, renk renk, semiz hayvan sürüleri tüm ağılları doldurmuştu'.</p>

  <p>Gandang mızrağının ucuyla kentin çeşitli mahallelerini gösteriyordu. Evlenmemiş kızlar, mızrağı kana bulanmamış birlikler, ayrı birer mahallede, evliler de kocaman bir mahallede oturuyorlardı. Kulübeler hep bir örnek ve boydaydı. Düzenle sıralanmış, saman örtülü damları güneşte altın sarısı parlıyordu. Aralarda görülen toprak parçaları tertemiz süpürülmüş ve yalın ayaklar tarafından, yıllar boyu ezile ezile sertleşmiş, düzelmişti.</p>

  <p>«İşte Kralın kulübesi bu. Kralın karıları da şurada oturur.» Yüz kadar kulübeydi gösterdiği. «O kapıdan kim girerse hemen öldürülür.»</p>

  <p>Zuga sordu: «Kralı ne zaman göreceğim?»</p>

  <p>«Şenlik bittikten sonra. Ama kral sana armağanlar göndermiş, seni çok onurlandırmış.» Böyle diyerek bir kapıdan çıkan genç kızları gösterdi. Her biri başının üzerinde geniş bir çanak taşıyor ve elleriyle tutmak gereğini duymaksızın salına salına yürüyordu. Zuga'nın küçük bir korulukta kurduğu kampa gelip önünde diz çöktüler, taşıdıkları armağanları sundular.</p>

  <p>Çanaklarının kiminin içinde, koyu akdarı birası vardı, keskin kokulu, köpük köpük. Bazılarında Ngunilerin pek sevdiği kestirilmiş inek sütü, yoğurt gibi bir şey, bazılarında da kömür ateşinde pişmiş, iri iri, yağlı sığır etleri. Gandang, kralın cömertliğine şaşmış görünüyordu:</p>

  <p>«Bu armağanlarla çok onurlandırılmışsın doğrusu. Deden Tşedi, kralın her zaman sevdiği, güvendiği dostudur.»</p>

  <p>***</p>
</body>
</html>
