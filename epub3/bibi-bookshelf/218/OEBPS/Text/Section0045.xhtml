<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Aletta Cartwright gül bahçesine doğru seslendi: «Seninki geliyor, Robyn. Bugün erkenci bakıyorum.» Robyn, kolunda gül sepeti, başında geniş kenarlı hasır şapkası, doğruldu. Clinton'un ona doğru yürümesini sıcak bir sevgiyle izledi, öylesine çocuksu bir görünüşü vardı ki, Huron'un güvertesindeki o savaşı bu gencin yönetip kazandığına inanmak, zor geliyordu. Gene Cartwright ailesine konuk olduğu şu son haftalar boyunca Clinton'a çok alışmıştı. Genç adam her gün öğleden sonra onu görmeye geliyor, uzun uzun konuşuyorlardı. Robyn'e gösterdiği tapınma derecesindeki hayranlık, genç kadını mutlu ediyor, gururunu okşuyordu.</p>

  <p>Clinton ona, «Sevgili doktor Ballantyne, siz olmasaydınız nasıl yaşardım, hayatımın şu korkunç dönemini nasıl atlatırdım, bilemiyorum,» demişti.</p>

  <p>***</p>

  <p>Kara Şaka, peşinde Huron, Table körfezine gireli haftalar olmuştu. Gemi demir atar atmaz, Clinton'dan birkaç yaş genç bir kumandan, gemiye çıkıp görevi ondan teslim alacağını bildirmişti. Herkes bunun ne anlama geleceğini çok iyi biliyordu. O sırada Denham da usulca yaklaşmış, «Şansınız açık olsun efendim, zamanı gelince bana güvenebilirsiniz, biliyorsunuz,» demişti. Savaş mahkemesinden söz ettiğini ikisi de anlamıştı. Bundan sonra Codrington'a, görevini yerine getirirken yaptığı işler açısından suçlanmakta olduğunu ve kendisini tutuklu sayabileceğim söylediler. Çağrıldığı anda savaş mahkemesi huzuruna çıkmak üzere hazır bekleyecekti. Gemisinden ayrılırken mürettebat, ona gırtlaklarını patlatırcasına alkış tutuyor, sevgi gösterileriyle uğurluyordu. Clinton Codrington ise taş kesilmiş, duygularını belli etmemeye çabalıyordu. Bu olayın üzerinden haftalar, haftalar geçmişti. Ama Kap Kolonisi gibi küçük bir üste bir türlü bir savaş mahkemesi kurabilecek sayıda yüksek rütbeli subayı bir araya getirmek mümkün olamıyordu işte. Daha haftalarca beklemesi gerekebilirdi.</p>

  <p>Subay arkadaşları da ondan vebalıymış gibi uzak durmaya çalıştıkları için Clinton, zamanının çoğunu rıhtımda, yaralarını onarmakta olan gambotu ve çıplak direkli yelkenliyi seyrederek geçiriyordu.</p>

  <p>«Robyn! Doktor Ballantyne! Ah, bakın şu işe! O köleci, o Amerikalı, Huron!»</p>

  <p>«Evet, ne olmuş?»</p>

  <p>«Yelken açıyor. Koyuvermişler gitsin. Cezalandırmadan.»</p>

  <p>Robyn birden sararmış, donmuş kalmıştı: «İnanılır gibi değil!»</p>

  <p>«Gelin, kapıda araba bekletiyorum.»</p>

  <p>Huron'un körfezden, yelkenleri rüzgârla şişmiş, nazlı nazlı süzülerek çıkışına zarzor yetişebildiler. Erkekle kadın, sessizce, yanyana, o güzel geminin uzaklaşmasını seyrederken ikisi de konuşmadı. Gemi giderek ufaldı, ufaldı, sonunda ufka karıştı, gözden kayboldu.</p>

  <p>Gene öyle konuşmadan döndüler, bekleyen arabaya binip konağa geldiler. Clinton genç kadının yüzüne baktı. Tüm kanı çekilmiş gibiydi. Dudakları bile fildişi gibi, bembeyaz kesilmişti. Heyecandan titriyordu.</p>

  <p>«Neler hissettiğinizi biliyorum. Tüm bu çektiklerimizden sonra, bu canavarın böyle elini kolunu sallayarak savuştuğunu görmek! Evet, üzüntünüzü, çaresizliğinizi yürekten paylaşıyorum ancak size verilecek bir haberim daha var. Dün körfeze demir atan Doğu Hindistan kumpanyasının gemisinin yolcu listesinde bir de Tuğamiral bulunuyormuş. Uyuşuk Kemp amiralin savaş mahkemesine katılmasını sağlamış. Yarın başlayacak duruşma.»</p>

  <p>Robyn birden, ona döndü, telâş içindeydi: «Ah, sizin için her an dua edeceğim,» diyerek elini uzattı. Genç adam onun eline iki eliyle birden sarıldı. Robyn artık gözyaşlarını tutamadı. Clinton bunu yanlış yorumlamış olacak ki, fısıldadı:</p>

  <p>«Ah, sevgili Doktor Ballantyne, rica ederim, benim için kendinizi boş yere üzmeyiniz.» Ama Robyn, gözyaşlarının ardından hâlâ, uzun direkli, ince yapılı bir geminin uzaklaşmasını, ufka karışıp gözden kayboluşunu seyrediyor gibiydi. Hıçkırıklarla sarsıldı.</p>

  <p>Amirallik Binasının balo salonu, satranç tahtası gibi siyah beyaz taşlarla döşenmişti ve insanlar da üzerinde, satranç taşları gibi, rasgele serpiştirilmişti. Robyn Ballantyne, koyu yeşil etek bluzuyla, satranç tahtasının hemen kenarında, bir vezir gibi duruyordu. Karşısında ise hukuki danışmanlar yer almıştı. Tören üniformasını giymiş, kılıçlarını kuşanmış, savcı ve savunma avukatı görevlerini yüklenmiş iki deniz subayı, ikisi de rasgele seçilmişti. Yabancısı oldukları bu görevden zevk alıyorlardı. İkisi de elindeki belgelerle ilgileniyor, kurtarmak veya mahkûm ettirmekle görevli oldukları sanığa bakmıyorlardı bile. Yüksek rütbeli subaylar ise, balo salonunun ta öteki ucunda, yüksek, çift kanatlı, kapalı kapıların ardına çekilmiş, kapanmışlardı.</p>

  <p>Öteki tanıklar, Kara Şaka gemisinden Denham, koltuğunda geminin seyir defteriyle ve çarkçıbaşı MacDonald, kömürden kararmış ellerini arkasında gizlemeye çalışarak dikiliyorlardı. Bir de Umman Şeyhinin fahri konsolosu, zengin bir Arap taciri vardı. Satranç tahtasına dağılmış taşlar gibi, dikiliyorlardı. Yerinde duramayan bir kişi vardı sadece; idam cezasına mahkûm edilmesi söz konusu olan subay, Kaptan Clinton Codrington, topukları mermer zemine vura vura, salonda bir aşağı bir yukarı geziniyor, soluk mavi gözleri donuk donuk önüne bakıyordu. Rasgele dolaşıyordu. Tıpkı satranç tahtasında piyon at gibi. Gerilim şu koskoca salonu bile doldurmuş, dakikalar geçtikçe azalacak yerde artıyordu. Sadece çift kanatlı kapının iki yanına dikilmiş iki kırmızı ceketli deniz piyadesi, umursamaz görünüyor, bomboş bakışlarını karşıya dikmiş, heykel gibi kıpırtısız, duruyorlardı. Bir aralık Clinton Robyn'in önüne geldi, saatini çıkardı:</p>

  <p>«Elli dakika,» dedi.</p>

  <p>«Daha saatler sürebilir.»</p>

  <p>«Verdiğiniz ifadeden dolayı size ne kadar teşekkür etsem azdır.»</p>

  <p>«Ben sadece gerçeği söyledim, o kadar.»</p>

  <p>«Evet ama o da olmasaydı eğer...» Sözünü yarıda kesti, gene bir aşağı, bir yukarı gezinmeye başladı.</p>

  <p>Son iki gündür onu lânetlemeye, darağacına göndermeye çabalamış olan savcı subay, bir an başını kaldırıp Codrington'a baktı, sonra suç işlemiş gibi telâşla gözlerini sağ elinde tuttuğu belgelere indirdi. Clinton'un dimdik gözüne bakabilen, yalnız Robyn'di. Birkaç dakika sonra gözgöze geldiklerinde genç kadın, kuşkularını gizlemeye çalışarak gülümsemeyi başardı.</p>

  <p>Önlerinde tanık olarak ifade verdiği dört yüksek rütbeli subay, onu dikkatle dinlemiş ama Robyn konuşurken onların yüzünde en ufak bir anlayış, bir acıma belirtisi görememişti. Sonunda Amiral Kemp sormuştu:</p>

  <p>«Hanımefendi, tıp okulundan diplomanızı, erkek kişiliğine bürünerek aldığınız doğru mu. Cevabınız evet'se, gerçeği söylediğinize nasıl emin olabiliriz bu davada »</p>

  <p>Robyn o anda Kemp'in iki yanına dizilmiş yüksek rütbeli subayların yüzlerinin sertleştiğini, bakışlarının donuklaştığını görmüştü. Sultanın temsilcisi fahri konsolosu da açık açık aleyhte ifade vermiş, efendisinin bağımsız topraklarına ve uyruklarına karşı girişilen düşmanca eylemleri savcı subayın yardımıyla sayıp dökmüştü. Denham ile MacDonald sadece gerçekleri dile getirmişti. Kaptanın emirlerine karşı görüşte oldukları geminin seyir deflerinde kayıtlıydı zaten.</p>

  <p>Robyn'i şaşırtan tek şey, mahkemenin bunca uzun süre karara varamaması olmuştu. Birden, bomboş salonda yankılar yaratan bir gürlemeyle kapının çift kanadı ardına dek açıldı. İki nöbetçi esas duruşa geçti.</p>

  <p>Kapıdan ta karşıya dizilmiş deniz subayları pırıl pırıl apoletleriyle göze çarpıyordu ama çok uzaktaydılar. Robyn onların yüzünü okuyamıyordu. Sonra Clinton, bir yanında savunma avukatı, bir yanında savcı, içeri alındı. Kapı, üçünün arkasından kapandığında Robyn hâlâ hasanın üzerinde duran tek silâhın, o denizci hançerinin ucunun ne yana baktığını, kınında olup olmadığını görmeye çalışıyordu ama göremedi.</p>

  <p>Clinton bu silahın anlamını ona açıklamıştı. Yargıçlar bir karara varınca masanın üzerine konurmuş. Eğer kınında ise ve kabzası, içeri giren sanığa dönük ise 'suçsuz' kararına varıldı demekmiş. Ama kınından çıkarılmış, ucu sanığa yönelikse 'suçlu' kararma varıldı demekmiş ve cezası ya kırbaçlanma, ya da darağacı olabilirmiş.</p>

  <p>Clinton gözlerini Amiral Kemp'in başının üzerindeki bir noktaya dikmişti. Yargıçların oturduğu masanın beş adım uzağında, iki yanındaki subaylarla birlikte, esas duruşuna geçip durdular, işte ancak o zaman genç adam masanın üzerindeki hançere bir göz atma yürekliliğini gösterebildi. Yüksek pencerelerden içeri olan gün ışığında pırıl pırıl parlıyordu ve ucu, Clinton'un midesine yönelmişti.</p>

  <p>Hançer karnına saplanmış gibi, midesi büzüldü. Büyük bir haksızlıktı bu. Tüm yaşamı bir darbeyle hiçe indirgenmişti. Mesleği, geleceği mahvolmuş, adı lekelenmişti. Gözlerini önünde duran hançerden ayırmıyor, kulakları ise yalnızca Amiral Kemp'in sesini duyuyordu.</p>

  <p>«Üstünün emirlerini hiçe saymamaktan suçlu.»</p>

  <p>«Açık denizde korsanlık eylemlerinden suçlu.»</p>

  <p>«Dost bir devletin uyruklarının mallarına zarar vermekten suçlu.»</p>

  <p>«Majeste Britanya Kraliçesinin Hükümetiyle Umman Arapları Sultanının arasındaki antlaşma hükümlerini çiğnemekten suçlu.»</p>

  <p>Cezası mutlaka ölümdü. Karar öylesine ayrıntılı, yaptığı yaşadığı işlerin listesi öylesine uzun, suçu öylesine ağırdı ki, başka türlüsünü düşünemezdi. Herhalde darağacını boylayacaktı.</p>

  <p>Gözlerini o suçlayıcı hançerden kaldırıp pencereden dışarıya baktı, üniformasının yüksek yakası boynunu şimdiden cellâdın yağlı ilmeği gibi sıkmaya başlamıştı, güçlükle yutkunmaya çalıştı, içinden dua ediyordu:</p>

  <p>«Tanrım, ölümden hiçbir zaman korkmadım, üzüldüğüm, pişmanlık duyacağım bir tek şey var, sevdiğim kadından ayrılmak zorunda kalmam.»</p>

  <p>Onurundan, yaşamından yoksun bırakılmak yeterince bir cezaydı ama sevgilisini kaybetmesi, hepsinin üzerine tüy dikiyordu.</p>

  <p>Amiral Kemp bir ara sustu. Yanıbaşında oturan güneş yanığı, zayıf, ak saçlı Tuğamirale yan gözle baktı: «Mahkeme verilecek karar üzerinde uzun uzadıya görüşmüş ve Amiral Reginald Curry'nin düşüncelerini de özellikle gözönüne almıştır.» Sonra bu düşünceleri paylaşmadığını açıkça belirtmek ister gibi, durakladı, dudaklarını şişirdi, devam etti: «Mahkeme, sanığın rütbesinin alınmasına, maaşının kesilmesine, görevden uzaklaştırılmasına ve onursuzluk gerekçesiyle deniz kuvvetlerinden atılmasına karar vermiş bulunmaktadır.»</p>

  <p>Clinton kendini toparlamaya çalıştı. Rütbesinin alınması ve görevden uzaklaştırma, ölüm cezasından önce geliyordu elbette. Kemp gene duraladı. Hafifçe öksürdü: «Ayrıca, evet ayrıca, mahkeme, tutuklunun buradan kaleye götürülmesine ve orada...»</p>

  <p>Kale, idam cezasının yerine getirileceği yerdi. Darağacı, ana kapının önündeki tören alanına kurulacaktı. «Orada bir yıl süreyle hapsedilmesine karar vermiş bulunmaktadır.».</p>

  <p>Yargıçlar ayağa kalkmış, teker teker odadan çıkıyordu. O zayıf, ak saçlı amiral Clinton'un yanından geçerken suç ortağıymış gibi, hafifçe gülümseyince o anda, evet ancak o anda Clinton cezasının ölüm olmadığının bilincine varabildi.</p>

  <p>Kapı kapanırken savcılık görevini yapmış olan subay söyleniyordu: «Bir yıl hapis, kırbaçlanma değil, asılma da değil, bence fazla cömert davranmışlar derim.»</p>

  <p>Clinton'u savunan subay ise inanamıyormuş gibi, sırıtıyordu:</p>

  <p>«Curry'nin işidir bu besbelli. O da batı kıyısında, kölelikle mücadele eden filonun komutanıydı bir zamanlar. Mahkeme heyetine katılması gerçekten büyük şans...»</p>

  <p>Clinton ölü gibi sapsarı, hafifçe ayakta sallanıyor, nutku tutulmuş gibi hâlâ öyle görmeden, açık pencereden dışarısını seyrediyordu.</p>

  <p>Savunma subayı koluna dokundu: «Hadi hadi, aldırma arkadaş, bir yıl nedir ki! Göz açıp kapayıncaya dek geçiverir. Sonra da donanmanın o tatsız kurutulmuş etinden, o taş gibi sert ekmeğinden kurtulmuş olacaksın. Hadi, hadi, toparla kendini, boşver.»</p>

  <p>***</p>
</body>
</html>
