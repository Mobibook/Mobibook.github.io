<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Teğmen Denham böylelikle yabancı bir hükümdarın topraklarına karşı savaş girişiminde bulunmak sorumluluğundan kurtulmuş oluyordu. Çok sevindi. Kaptanın elini tuttu, sıktı. Clinton, «Karaya çıkanların komutasını ben üstleniyorum. Yokluğumda gemi de sizin komutanızdadır,» dedi. «Talihiniz açık olsun efendim.» Denham üzerindeki yükü attığı için çok sevinmişti.</p>

  <p>Karaya iki tekneyle çıktılar. Clinton hemen en yakındaki yelkenliye koştu. Güvertedeki gözcüyü kaçırdıktan sonra, adamlarına emir verdi: «Tekneyi arayın, sonra ateşe verin.» Oradan ikinci ve en büyük yelkenliye geçti: «Tutuşturmadan önce ambara bakın, kimse olmasın.» Denizcilerden biri ambara indi. Sırtında ipek bir namaz seccadesiyle çıktı. «Bırak onu, yağma yasaktır!» Adam istemeyerek değerli yükünü gerisin geriye, ambara attı. Alevler gemiyi sarıverdi. Ağaçların oraya vardıklarında karaya çekilmiş yelkenlilerin sekizi de ateşe verilmiş, cayır cayır yanıyordu. Clinton adamlarını topladı: «Tüfeklerinizi hazırlayın Süngü takın. Direnişle karşılaşırsak kentte karşılaşırız sanıyorum.» Adamlarını gözden geçirdi. Bunlar deniz piyadesi de değildi, göstermelik asker de. Belki manevra yetenekleri azdı ama hepsi de yürekli, akıllı çocuklardı. «Hadi yürüyün bakalım.»</p>

  <p>Çamur renkli, yassı damlı yapıların arasından, daracık sokağa daldılar. Kent is, lâğım, safranla pişirilmiş pirinç kokuyordu, taze tereyağı kokuyordu. Tayfabaşı, bomboş sokağın kenarına sıralanmış yapıları göstererek, «Bunları da yakalım mı?» diye sordu.</p>

  <p>. «Kayır, buraya bu insanları, bu binaları korumaya geldik. Yeni müttefikimiz olan Şeyhe aittir onlar. Biz sadece kölelerin kapatıldığı barakaları bulmaya bakalım.» Boğucu sıcak vardı. Sessizlik bastırıyordu. Her taraf ıssızdı. Adamlardan biri homurdandı: «Bu, hiç hoşuma gitmedi doğrusu.» Clinton onun ne demek istediğini anlıyordu. Bir deniz gemisinden uzaklaşınca her zaman sudan çıkmış balığa dönerdi. Üstelik sadece kırk kişiydiler, kumsaldan iyice içerilere girmişlerdi. Çevrelerini belki de binlerce vahşi savaşçı kuşatmıştı. Birden Clinton'un gözüne, sağ tarafta, yerde, çırılçıplak yatan bir ölü çarptı. Bir gün öncesinin paniğinde, ayaklar altında kalıp ezilmiş bir köle olacaktı. Demek ki kölelerin kapatıldığı barakalar da bu yandaydı, iyice kulak kabarttı, uzaktan sesler geliyordu. Binlerce ses, insan sesi!</p>

  <p>«Arkamdan gelin. Bu taraftan.» Koşar adım giderlerken iki ateş arasında kaldılar. En azından yüz kişi vardı. Ellerinde uzun tüfekleri, yatağanları, saldırıyorlardı. Clinton bağırdı: «Yaklaşın, sokulun birbirinize! Önce bir el ateş edelim, sonra süngü hücumuna kalkarız.»</p>

  <p>Az önce kumsalda, ekmek kapılarının cayır cayır yandığını seyretmiş olan Arapların iyice gözleri dönmüştü. Barakalardaki köleler de ellerinden gidecek olursa işleri bitikti. Canlarını dişlerine takıp onları savunmak zorundaydılar. Clinton gürledi: «Ateş!» Bir an tozdan dumandan göz gözü görmez oldu. Clinton gene bağırdı: «ileri!» Duman dağılmaya yüz tutmuşken bir Arap'ın ölüsüne çarptı. Sendeleyerek üzerinden atladı. Koştu, adamlarına yetişti. Baktı, ağaçların arasına grup grup dağılmışlar, heyecanla bağırıyor, gülüşüyorlar.</p>

  <p>Tayfabaşı tekmil verdi: «Tavşan gibi kaçtılar hepsi de efendim.» Sonra eğildi, sultanın yere düşmüş bayrağını alıp salladı. Huşu içindeydi.</p>

  <p>Clinton sordu: «Kayıp verdik mi »</p>

  <p>«Bir adamımız karnından yaralandı ama yürüyebiliyor. Biri de kolundan yaralı. Kılıç yarası.»</p>

  <p>«İkisini de geriye, kumsala gönderin. Birbirlerine dayanak olsunlar. Sizler, gelin bakalım.»</p>

  <p>Kölelerin kapatıldıkları barakaları bir çeyrek mil ileride buldular. Nöbetçiler kaçmıştı. Barakalar küçük bir derenin iki kıyısında yarım mil kadar uzanıyordu. Clinton'un batı kıyısında ele geçirdiği barakalara hiç benzemiyordu bunlar, çünkü batıdakiler beyaz adam tarafından yapılmıştı, daha düzenliydi. Buradakiler ise, pek ilkeldi. Benzeyen tek yanı, kokuşuydu. Bir tropikal dizanteri salgını, bu barakalarda kol gezmiş, kurbanların cesetleri oracıkta, çürümeye terkedilmişti. Kargalar, akbabalar, yakınlardaki ağaçların dallarına konmuş, sabırla bekleşiyorlardı. ,</p>

  <p>Clinton Elat devletinin yeni hükümdarı Şeyh Muhammedi hemen kıyıda karşıladı. Şeyh, gördüklerinden sersemlemiş gibiydi, ayakta güçlükle durabiliyordu. Şimdi dumanı tüten birer kül yığınına dönüşmüş olan tüm bu gemilerde onun üçte bir payı vardı. Bundan sonra duydukları karşısında ise ağlamamak için kendini zor tuttu. Şeytan, yaptıklarını bir bir sıraladıkça «Vay! Vay!» diye inliyordu sadece. «Şeytan» o kölelerin satıldığını, satış parasından verginin de kesilip hazineye aktarıldığını bilmiyor muydu yoksa? Peki, şimdi ne olacaktı? Kim ödeyecekti bu paraları?</p>

  <p>Clinton, hiç oralı değildi. Büyük bir soğukkanlılıkla, kölelerin azat edildiğini, Şeyhin de onları, başlarına nöbetçiler koyarak içerilere, geldikleri yerlere geri göndereceğini anlatıyordu. Ayrıca, yolda karşılaşacakları köle kervanlarını da uyarmaları, köleleri azat ettirmeleri gerekiyordu. Bundan böyle Elat'ın tüm limanları artık köle ticaretine kapatılmıştı. «Vayyy!» Bu kez şeyhin gözleri yaşarmıştı. «Bu adam beni dilenmek zorunda bırakacak. Karılarım çocuklarım açlıktan ölecekler.»</p>

  <p>Çevirmen, buz gibi bir sesle: «Şeytan size, reçine ve Hindistan cevizi ticaretine ağırlık vermenizi öneriyor efendim. En yakın müttefikiniz olarak da, o koca koca topları bulunan gemisiyle sık sık uğrayacağını söylüyor, öğütlerini tutuyor musunuz, tutmuyor musunuz, ona bakacakmış.»</p>

  <p>Yirmi dört saat sonra Kara Şaka, kırk mil yukarıda, Telfa körfezini bastı. Kimse oradaki yelkenlileri uyarmayı akıl edememişti. Beş tanesi palamarları kesip kaçmayı başardı. Ama kumsalda on tekne daha vardı. Clinton onların da iki tanesini yaktı, en yenilerinden dördünü seçip el koydu. Adamlarını bindirerek Natal Limanındaki İngiliz üssüne gönderdi. En yakın deniz üssü oradaydı.</p>

  <p>İki gün sonra, Kilwa kumsalı açıklarında, sözde talim yapmak için, gemisinin toplarını ateşledi. Korkudan dizlerinin bağı çözülmüş olan valiyi gemiye getirerek, Sultana karşı bağımsızlığını ilân ettiğini bildiren antlaşma belgesini imzalattı. Adam böylelikle hiç de hevesli olmadığı bir unvana kavuşmuş oluyordu. Peki ya sultan, onu ne yapardı? Çiğ çiğ yemez miydi?</p>

  <p>Amiral Kemp, Natal Limanından ilk gelen haberlere inanmak istemedi. Ama kuzeyden gelen her kuryeden ayrıntıları öğrenince işin hafife alınır yanı olmadığını anlamıştı. Natal Limanına, tam yirmi altı gemilik bir ganimet armadası geliyormuş. Gemilerden bazıları köleyle doluymuş. Natal Limanı Genel Valisi amiralden öğüt bekliyordu. Köleler karaya çıkartılmış, hemen azat edilmiş sonra da Umgeni vadisinde şeker kamışı ve pamuk yetiştirmeye çabalayan çiftlik sahipleri iyi yürekli centilmenler tarafından derhal sözleşmeyle işe alınmıştı, çünkü el emeği sıkıntısı had safhaya varmıştı. Yerel Zulu kabileleri, toprakta çalışmaktansa sığır çalmayı ve bira içmeyi yeğliyordu. Bu yüzden Vali, Kraliyet Donanmasının gönderebileceği kadar azat edilmiş köleyi seve seve almaya hazırdı. (Amiral ise, sözleşmeli ırgat ile köle arasında pek ayrım yapamıyordu), iyi ama Genel Vali, yirmi altı, hayır hayır son gelenlerle birlikte tam otuz iki, evet otuz iki yelkenliyi ne yapacaktı peki? İki hafta sonra, ele geçirilen yelkenlilerden biri, Table Körfezine geldi ve pek çok da mektup getirdi. Mektuplardan biri, bizzat Umman Sultan’ınca kaleme alınmıştı. Amiral Kemp okuduklarına inanamıyordu.</p>

  <p>Yüzbaşı Codrington, yani Amirallik kadrosundaki önemsiz kaptanlardan biri Wellington ya da Bonapart gibi komutanları bile şaşırtacak biçimde girişimlerde bulunmaya başlamıştı.</p>

  <p>O güne değin Sultanın dominyonları olan geniş toprakları İngiltere Tahtı'nın topraklarına katmıştı. Kendi başına davranıp yerel başkanlara, ileri gelenlere birtakım ne idüğü belirsiz unvanlar bağışlamış, hazineden paralar vaad etmişti. Üstelik onları bağımsız birer devlet olarak da tanımıştı. Yüzbaşı Codrington tek başına, Sultana savaş açmışa benziyordu. Bunlar Zengibar adasındaki Konsolosun raporunda yer almıştı. Gene de, tüm öfkesine karşın amiral, subayının bu başarılarını beğenmekten alıkoyamıyordu kendini. Pes doğrusu.</p>

  <p>Konsolosun listesinde ayrı ayrı otuz olay yer alıyordu. O Codrington köpeği ne işler becermemişti ki? Karaya baskın yapıp köleleri azat mı etmemişti! Hem de on binlercesini! Açık denizlerde köle taşıyan gemilere el mi koymamıştı, kıyıya çekilmiş köle gemilerini ateşe mi vermemişti. Daha neler, neler... Tek başına bir Amiral Nelson olup çıkmıştı canım!</p>

  <p>Amiral gerçi mesleki başarısı açısından Codrington'u çok beğenmişti ama gene de ondan öcünü alacaktı. Böyle durup dururken amirinin rahatını, huzurunu bozmaya, geleceğini tehlikeye atmaya ne hakkı vardı canım? Bu kez onu hiç ama hiçbir şey kurtaramayacaktı işte.</p>

  <p>Şimdi de amiral, sultanın mektubunu açtı, sultan bir milyon İngiliz lirasına yakın zarara uğramıştı. Bu zarara onca kölenin azat edilmesi!, geminin yakılması yol açmıştı, önüne, saygınlığına sürülen leke ise kolay kolay onarılacak gibi değildi. Limanların bazıları köle ticaretine bir daha hiç açılamazdı, öylesine bir kargaşaya sürüklenmişti. Kıtanın içerilerinden köle toplama ve kıyı limanlarına gönderme sistemleri öylesine darmadağın edilmişti ki, bir daha toparlanması yıllar sürerdi. Belki de olanaksızdı. Üstelik ellerinde gemi de kalmamıştı, ticarete hâlâ açık olan limanlarda köleler sabırla, bekleşmekteydi.</p>

  <p>Amiral kendi kendine: «Onu artık bir şey kurtaramaz,» diye yineledi. Sonra birden aklına geldi. Bu, kendi meslek yaşamının da sonu sayılmaz mıydı? Ne haksızlık ama? Tam kırk yıldır tek bir yanlış adım atma da sen, tam emekliliğin bu kadar yaklaşmışken... Birden silkindi, emirlerini yazdırmaya başladı.</p>

  <p>İlk emrini filosundaki tüm gemilere gönderiyor, Kara Şaka'yı arayıp bulmalarını istiyordu. Sonra düşündü ki, sadece emirlerinin kumandanlarına ulaşması en azından iki hafta sürer, çünkü filosunun gemileri iki okyanusun her yanına dağılmıştı. Onların Mozambik kanalı boyunca sayısız adalarda ve koylarda gambotu araması da en az o kadar sürer. Neyse, Yüzbaşı Codrington bulunur bulunmaz derhal görevinden alınacaktı. Teğmen Denham geçici olarak kumandayı ele alıp Kara Şaka'yı en yakın zamanda Table Körfezine getirecekti. Emir buydu. Amiral Kemp, Kap üssünde yeterince yüksek subay toplamayı, hemen bir harp divanı kurmayı umuyordu. Codrington'a acımasız bir ceza verdirirse belki de kendi durumu az çok düzelebilirdi.</p>

  <p>Sonra Zengibar'daki konsolosa bir mektup yazıp Sultana güvence vermesini önerdi. Merak etmemeliydi. Durum en yakın zamanda düzeltilecek, zararın giderilmesine çalışılacaktı. Ama bu konuda açık açık söz vermemeliydi, çünkü Londra'daki Dışişleri Bakanlığından talimat gelmeden bir şey yapılamazdı. Sadece sultana iyi niyetlerini bildirmeliydi. Sonra oturup Amiralliğe raporunu yazdı. Kendi sorumluluğunuza, astının davranışlarını da yumuşatacak sözcük bulamıyordu. Ama gene de, gerçekler teker teker, olanca çıplaklığıyla ortaya dökülünce, o kadar inanılmaz, o kadar şaşırtıcı görünüyordu ki, amiral bir kez daha hayranlığını gizleyemedi. Raporun Londra'ya ulaşması en az bir ay sürerdi.</p>

  <p>***</p>
</body>
</html>
