<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Yaşlı aygır filin onları gizli yoldan getirdiği bu topraklar bir fil beldesiydi. Belki de kıtanın ta güney ucundan yukarı doğru ilerleyen avcıların baskısı onları bu, kimselerin yaşamadığı yöreye sürmüş olabilirdi. Fil sürülerine her yerde rastlanıyordu. Her gün kervanın ta ilerisine gidip avlanan Zuga ve Jan Cheroot o kocaman, kurşuni renkli hayvanlardan vuruyorlardı. Birinci ay süresince kırk sekiz ve ikinci ayda da tam altmışa yakın fil vurdular. Her vurduğu fili Zuga büyük bir özenle güncesine işliyordu. Nasıl avlandığını, her dişin kaç kilo geldiğini, dişleri nereye gömüp sakladıklarını ayrıntılarıyla kaydediyordu. Yanındaki birkaç taşıyıcısı, böylesine bol fildişinin? küçük bir bölümünü bile yüklenemezdi.</p>

  <p>Fil avının tüm inceliklerini Jan Chreoot'tan öğreniyordu. O şekilsiz, kocaman deri ve et yığınına nişan alırken kalbi, beyni, akciğerleri ve omurgayı buluvermesini öğrendi bu arada. Ama insan ayağı basmadığını sandığı bu topraklar konusunda yanılmıştı, insanlar burada binlerce yıldır yaşıyorlardı. Bir zamanlar ürün yetiştirmişler, sonra da fitlere terkedip gitmişlerdi. Zuga koskocaman yerli kentlerinin yıkıntılarını buldu. . Bir zamanlar burada, çok gelişmiş bir uygarlık barınıyormuş, sonradan geriye sadece çıplak toprağın üzerinde kurulmuş kulübelerin yuvarlak dış duvar kalıntıları, kararmış ocak taşları, bir zamanlar büyük sürülerin barındırılmış olacağı çitlerin zamanla kavrulmuş sırıkları kalmıştı. Eski tarlalardaki bitkilerin yüksekliğine bakılırsa, on yıllardır burada insan, çiftçilik yapmamıştı.</p>

  <p>O kocaman fil sürülerinin şimdi yıkıntıya dönüşmüş köylerde ve otlar bürümüş tarlalarda gezinmesi insana garip geliyordu. Zuga, kulübelerin dibini kazıyınca derin bir kül katmanına rastlıyordu. Demek ki bir zamanlar burada tahtadan duvarlar ve saz damlar vardı. Eski bir köyde böyle, bin kadar konut saydı, sonra saymaktan vazgeçti. Kalabalık bir nüfus yaşamıştı demek? iyi ama sonra nereye gitmişlerdi peki?</p>

  <p>Bu sorunun karşılığını, bin kadar kulübenin ötesindeki bir savaş alanında buldu. Kemikler güneşten ağarmış, kurumuş, papatya gibi görünüyordu. Çoğu verimli, kırmızı toprağa yarı yarıya gömülüydü, veya üzeri sık otlarla örtülmüştü. Bu insan kemikleri birkaç dönümlük bir araziye yayılmıştı ve dövencileri bekleyen taze kesilmiş başaklar gibi zincirleme veya demet demetti. Kafataslarının hemen hemen hepsi de bir topuz veya bir gürzle kırılmıştı.</p>

  <p>Zuga buna savaş denemeyeceğini biliyordu. Burası bir savaş alanından çok bir kıyım yeriydi. Her karşılaştığı köyde bunca kalabalık kafatası bulacak olursa, ölenlerin sayısı yüz binlere çıkıyor demekti. Geriye kalan insanların da pek dağınık ve küçük gruplar olmasına şaşmamak gerekirdi. Fil yoluna girerken geçitte karşılaştıkları o savaşçılar gibi. Ama başkaları de vardı. Ara sıra Zuga, her tarafa yayılmış olan o garip biçimli kayalardan birinin tepesinde, bir duman yükseldiğini görüyordu. Eğer bunlar o yok edilen uygarlığın son kalıntısı ise, herhalde hâlâ atalarının kara yazgısının dehşeti içinde yaşıyor olmalıydılar.</p>

  <p>Zuga ile avcıları bu yüksekteki minicik yerleşim bölgesine yanaşacak olurlarsa, tepelerin taştan duvarlarla tahkim edilmiş olduğunu görüyorlar ve hemen bir taş yağmuruyla karşılaşıyorlardı. Bu yüzden telâşla geri çekilmek zorunda kalıyorlardı. Sık sık da bu tahkim edilmiş tepelerin eteklerinde, küçük, ekili bostanlara, tarlalara raslıyorlardı. Güncesindeki rakamları toplayınca Zuga gördü ki, yol boyunca altı bin kiloyu aşkın fildişi gömmüş. Bu, Londra piyasasında yaklaşık dört bin İngiliz lirası ederdi. Ama asıl önemli olan sorun, fildişini Londra'ya götürebilmekti. Zuga, hesaplarını yaparken kendi kendine sırıtıyordu. Topu topu bir düzine kadar araba ya da beş yüz taşıyıcı, iki bin mil boyunca taşıyacaktı, o kadar.</p>

  <p>Başladıkları her akarsuyu geçerken de Zuga aynı zamanda çamaşır leğeni ve tencere ödevini de gören o yassı, kara demir tavayı alıp dere yatağı boyunca millerce yürüyerek kumu araştırıyordu. Irmağın dirseğinde, gözüne kestirdiği bir yerden tavasını doldurup sonra içindekileri birdenbire boca ediveriyor, dibinde kalan tortuları, küçük parmağıyla karıştırıyor, yokluyordu. Ama tortu hep kapkara oluyordu, özlemle beklediği o altın parıltısına henüz raslayamamıştı. Tüm bu uğraşılar yüzünden kervan öyle ağır ilerliyordu ki Robyn ona hep, «Senin yanında bir salyangoz bile Derby yarışına girecek bir koşu atı gibi kalır,» diyordu, Çünkü Zuga önden gidip iki yüz mil kadar yol alıyordu ama onun yokluğunda kervan kamp kurup dönüşünü bekliyor, sonra da Jan Cheroot ile taşıyıcıların ıslak fildişi yükünü getirmeleri dört beş gün daha bekleniyordu.</p>

  <p>«Sana kalırsa, Morris Zuga, öz baban oralarda bir yerde ilaçsızlık yüzünden ölüm halinde bile olsa, sen...»</p>

  <p>Zuga onu tersliyordu: «Sekiz yıl dayanabildiyse, ihtiyar şeytan birkaç gün içinde nalları dikmez elbet...» Zaten fil yoluna giren geçitte o kadar Maşona'yı öldürdüğünden beri iki kardeşin arası öylesine gerginleşmişti ki pek az konuşuyorlar, konuştukları zaman da nezaket çerçevesi içinde kalmak için çaba harcıyorlardı.</p>

  <p>Zuga'nın kervandan ayrılmasının bir nedeni de kardeşinden uzaklaşmak isteğiydi, çünkü Robyn ile birlikte olmak sinirine dokunuyordu. Elele tutuşup şu toprakları ilk seyrettikleri o gün birbirlerine duydukları o yakınlık duygusu, silinip gitmişti. Zaten Zuga, kendisi ve Robyn gibi böylesine güçlü iki yaradılışın, amaçları birbirinden böylesine ayrı olmasına karşın, ciddi bir anlaşmazlığa düşmeksizin buraya kadar gelebilmelerini bile bir mucize sayılacağını düşünüyordu. Nasıl olsa sonuna dek sürüp gidemeyeceği belliydi ama nasıl son bulacaktı acaba? Gerçekte, ilk kararından caymamalı onu daha ilk fırsat çıktığında, bahanesi varken hemen Tete'ye, oradan da Cape Town'a geri göndermeliydi. Çünkü bu işin sonu iyi gelmeyeceğe benziyordu.</p>

  <p>Ertesi gün kervana döndüğünde kardeşiyle şu veya bu biçimde hesaplaşacak, bir karara varacak, sonunda ona, bu araştırma seferini kendisinin yönettiğini, verdiği kararların da kesin olduğunu açık açık söyleyecekti. Bunu kabul ederse, o da kardeşinin arzularını göz önüne alırdı elbet.</p>

  <p>Ertesi sabah erkenden, dün gece aldığı kararın etkisiyle, bir an önce kervana dönüp Robyn'i bulmaya niyetli, kalktı. Kırk mil kadar bir yol alması gerektiğini tahmin ediyordu. Bir an önce gidebilmek için öğle molası bile vermedi. Ne var ki kampa yaklaştığında içine bir kuşku düştü. Duman çıkması gereken yerden duman çıkmıyordu. Oysaki bir tona yakın fil etinin tütsülenmesi gerekiyordu. Yoksa Camacho buralara dek onları izlemiş miydi? Bu kuşkusunu Jan Cheroot'a açtı. Çavuş:</p>

  <p>«Buralarda Portekizliden başka da insan yiyen hayvanlar vardır,» demekle yetindi. Bunun üzerine Zuga çarçabuk üzerindeki fazlalıkları bırakarak bir koşu tutturdu, Jan Cheroot da onun peşine düştü. Zuga kardeşine duyduğu öfkeyi tümüyle unutmuş, onun güvenliği bakımından korkunç bir kuşkuya kapılmıştı. Gözlerinin önünde birbirinden irkiltici sahneler beliriyordu şimdi. Kamp yağma edilmiş, Portekizlinin tüfeklerinin paramparça ettiği cesetler, kan revan içinde çevreye saçılmış, ya da kafaları tüylü yerli savaşçıların acımasız mızraklarıyla delik deşik, birbirinin üzerine yığılmış. .</p>

  <p>Baktı bir yandan koşarken bir yandan da onları sağ bulmak için Tanrı'sına dua ediyor, çocukluğundan beri hiç kullanmadığı o sözcükler kendiliğinden belleğinde canlanıyor. Tepenin eteğine vardığında, Jan Cheroot bir mil arkada kalmıştı. Zuga'nın göğsü körük gibi inip kalkıyordu. Kervanı bırakmış olduğu yere, aşağıya bakınca, yüreği hop etti. Dehşetten midesi bulandı. Kamp terkedilmişti. Ateşler sönmüş, yerini soğuk, kapkara küle bırakmıştı. Çalı çırpıdan, samandan yapılmış barınaklar şimdiden çökmeye yüz tutmuştu. Hâlâ güçlükle soluk alarak deli gibi, paldır küldür yokuş aşağı koyverdi kendisini. Çevresine bakındı, cesetleri aradı. Bulamayınca aklına ilk gelen, köle avcıları oldu. Hepsini' ele geçirmiş olacaklardı. Ve Robyn'in neler çektiğini düşününce dehşetle ürperdi</p>

  <p>Hemen ilk iş kardeşinin barınağına koştu. Sonra teker teker, ötekilere baktı, hepsi de bomboştu. Ancak son barınakta bir tek cesede rastladı. İlkel barınağın kum zeminine kıvrılmış, battaniyeye sıkı sıkıya örtülmüştü.</p>

  <p>Kardeşinin korkunç bir saldırıya uğramış vücuduyla karşılacağından korkarak, çekine çekine elini uzattı. Eli yorgunluktan ve korkudan tirtir titriyordu. Usulca battaniyeyi çekti. Ceset ansızın, korkuyla uluyarak canlanıverdi. Havaya fırladı. Battaniyeyi üzerinden attı, kendini savunmak için yumruklarını sıktı.</p>

  <p>«Cehennem köpeği!» Zuga, taşıyıcılarının en tembeline bu adı vermişti. Sıska bir adamcağızdı. Et yemeğe pek düşkündü ama bunun dışında hiçbir şeye, hele hele hareket etmeye hiç de hevesli görünmezdi. «Ne oldu? Nomusa nerede?»</p>

  <p>Cehennem köpeği korkudan düştüğü şoku atlatıp biraz yatışınca, bu soruya karşılık olarak, kısacık bir pusula uzattı. Robyn'in defterinden kopartılmış tek yaprak, ikiye katlanıp kırmızı mühürle mühürlenmişti: .</p>

  <p><i>«Sevgili Zuga,</i></p>

  <p><i>Daha fazla gecikmemizin bu keşif seferine yatırım yapanlara büyük zararlar vereceğine inanmış bulunmaktayım. Bunun içindir ki, yağmur mevsimi gelmeden amacımıza ulaşmak üzere, daha hızlı yol almaya karar verdim.</i></p>

  <p><i>Seni beklemek üzere Cehennem köpeğini bırakıyorum. Sen de kendi bildiğin, uygun gördüğün hızla ardımdan gelirsin.</i></p>

  <p><i>Seni seven kardeşin Robyn.»</i></p>

  <p>Bu kadardı. Pusula on gün öncesinin tarihini taşıyordu. Kardeşinin ona bıraktığı, yalnız bundan ibaretti. Bir kese tuz veya bir torba çay bile bırakmamıştı. Oysaki Zuga günlerdir bunların yokluğunu çekiyordu.</p>

  <p>Zuga, Jan Cheroot gelinceye kadar, şoktan kurtulamadı. Adeta uyuşmuş kalmıştı. Ancak yorgun taşıyıcıları da kampa vardığında, öfkeden gözü karardı. Her türlü duyguyu silip süpürdü. Kervanın peşine hemen şimdi, gece olmasına filan aldırış etmeksizin düşecekti. Ne var ki, taşıyıcılarını ne kadar tekmelediyse ne kadar sövüp saydırsa bir işe yaramadı, öylesine bitkin düşmüşlerdi ki, kendilerini attıkları yerden doğrulanmadılar bile.</p>

  <p>***</p>
</body>
</html>
