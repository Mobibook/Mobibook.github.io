<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ona çıplak vücudun utanılacak bir şey olduğunu öğretmişlerdi anlaşılan, doğru dürüst öğrenemediği tek ders de bu olmuştu. Utancını da önce hastanenin derslerinde ve teşrih odalarında, sonra çıplaklığından duyduğu yapmacıksız zevki Robyn'e de aşılamış bulunan küçük Matabele kumrusu Juba. nın yanında yitirmişti. Onunla Afrika'nın serin ırmaklarında çocuklar gibi güle oynaya, çırılçıplak yıkanırken vücudundan utanmak aklına bile gelmemişti.</p>

  <p>Şimdi de Mungo St. John'un, çıplak vücudundan zevk alması, hayranlık göstermesi onu sevindiriyor ve utanmak şöyle dursun, bundan önceleri hiç duymadığı bir gurur duyuyordu. Sevişmelerine artık ıstırap karışmıyordu, aralarındaki engeller yıkılmıştı. Birbirlerine sımsıkı kenetlenmiş, Himalayaların rüzgârla uluyan doruklarından aşağılara, derinlere dalıyor, sanki bal içinde boğuluyorlardı. Bu, sonsuza dek böyle sürüp gidecekmiş gibi, hareketleri ağırlaşıyor, soluk vermeleri ağırlaşıyordu.</p>

  <p>Gene de gece çok kısaydı. Göz açıp kapayıncaya dek bitivermişti. Şafak sökerken sevişmekten yeni güç kazanmış, son haftaların yorgunluğunu üzerlerinden atmış gibi, dipdiriydiler.</p>

  <p>Robyn, gemiye bindirilen ilk kölelerin gürültüsüyle uyandı. Onu ta uzaklardan, vahşi acımasız bir kıtada hüküm süren bir salgın sırasında, küçük bir koyda demirlemiş bir köle gemisinin sıcak, havasız kamarasına geri getirdi. Yukarıdan, güverteden çıplak ayakların hışırtısını, köle zincirlerinin şakırtısını, sabırsız yükselen sesleri duydu. Tippu bağırıyordu: «Çabuk olsunlar yoksa bir haftada yükleyemeyiz.»</p>

  <p>Robyn dirseğine dayanıp doğruldu, Mungo'ya baktı. Gözleri kapalıydı ama uyumadığını biliyordu.</p>

  <p>«Artık, artık onları salıvermekten başkası gelmez elinden,» diye fısıldadı. «Dün geceden sonra sende de bir şeyler değişti, biliyorum.»</p>

  <p>Garip bir sevinç duydu. Ruhunu şeytanın elinden zorla kopartıp aldığı bir günahkârı seyreden bir peygamber sandı kendisini, üsteledi: «Hadi, Tippu'yu çağır, ona emir ver köleleri koy versin.»</p>

  <p>Mungo gözlerini açtı. İkisinin de hiç uyumadığı şu upuzun gecenin sonunda bile bakışları aydınlıktı. Sakalı çenesini gölgelemeye başlamıştı. Çok, çok yakışıklıydı ve Robyn onu ne kadar sevdiğini anlıyordu.</p>

  <p>«Ama hâlâ anlamıyorsun sen, bu benim hayatım. Hayatımı değiştiremem ki, ne senin için ne kimse için.»</p>

  <p>Robyn gene yalvardı: «Şu sekiz yüz ruhun kurtuluşunu avuçlarında tuttuğunu unutma.»</p>

  <p>«Hayır, yanılıyorsun, sekiz yüz ruh değil, sekiz yüz bin dolar sadece, avuçlarımda tuttuğum bu.»</p>

  <p>«Mungo!» Adını söylemeye hâlâ alışamamıştı. «Bırak gitsinler, insan hayatını altınla tartamazsın ki!»</p>

  <p>Mungo güldü, doğrulup oturdu: «Sekiz yüz bin dolarla ben eğer istersem, cennetin kapısını açtırmak için rüşvet veririm, ama lâf aramızda, canım, cennet herhalde müthiş can sıkıcı bir yer olacak, öyle sanıyorum ki şeytanla konuşacak daha çok konu bulabilirim.»</p>

  <p>Gözlerine gene o alaycı parıltı gelip oturmuştu. Bacaklarını yataktan sarkıttı, öyle çırılçıplak, pantolonunun asılı olduğu çiviye yürüdü. Sertçe bir sesle:</p>

  <p>«Yatakta fazla oyalandık, gidip şu yükleme işine gözkulak olmalıyım. Sen de bir an önce yol hazırlıklarına başlasan iyi edersin,» derken pantolonunun kemerini bağlıyor, gömleğini içine sokuyordu. «Yüklememiz üç gün sürer su fıçılarını denetlersen çok memnun olurum, zahmet olmazsa.» Gelip yatağın kıyısına ilişti. Çizmelerini çekmeye başladı, bir yandan da yolculuk sırasında köleleri rahat ettirmek için Robyn'e neler yapabileceğini sayıp döküyordu. «Tam yükümüz olmadığı için onları sık sık güverteye çıkartıp idman yaptırabilir, ambarları da daha temiz tutabiliriz.»</p>

  <p>Ayağa kalktı, genç kadın, birden üzerini örten battaniyeyi fırlatıp atarak yatağın kıyısında diz çöktü. Kollarıyla onun belini sardı. Yanağını göğsüne dayadığı zaman, göğsünün sert, kıvırcık kılları, gömleğinin altından bile, tenine batıyordu:</p>

  <p>«Mungo, Tanrıma da, vicdanımın sesine de daha fazla karşı gelemem artık. Sen şu zavallı lanetlenmiş ruhları salıvermedikçe seninle asla evlenemem.»</p>

  <p>Erkeğin yüz ifadesi birden değişti. Gözlerinde derin bir kaygı belirdi. Elini kaldırıp kadının o sık, koyu kestane saçlarını, geceki sevişmeden hâlâ nemli, karmakarışık saçlarını okşadı. Derin soluk aldı, dudakları «benim zavallı sevgilim» der gibi kıpırdadı ama Robyn, yüzü onun göğsüne gömülü olduğundan, bunu göremedi. Sonra kaptan birden ciddileşti, önemsiz bir şey söylüyormuş gibi:</p>

  <p>«Madem öyle, iyi ki tek bir tanesini bile koyuvermek niyetinde değilmişim, sonra karım ne derdi ki?»</p>

  <p>Robyn'in bu sözlerin anlamını çözebilmesi birkaç saniye sürdü. Sonra vücudu, tepeden tırnağa, sıtmaya tutulmuşçasına ürperdi, sarsıldı. Beline dolanmış kolları bir an sıkıştı, ardından, ağır ağır gevşedi. Erkeği koyverdi. Yavaş yavaş topuklarının üzerine çöktü. Darmadağınık yatağın ortasında öyle, çırılçıplak, inanamıyormuş gibi, acısından ölecekmiş gibi onun yüzüne baktı.</p>

  <p>«Evlisin demek?» Sesi kendi kulaklarına da garip geliyordu, sanki upuzun, çıplak bir geçidin ta ötesinden seslenmişti. Mungo başını salladı. Usulca karşılık verdi:</p>

  <p>«On yıldır. Soylu aileden bir Fransız kızıyla, Louis Napoleon ile kardeş çocuğu olurlar. Bana üç sevimli oğul doğurmuş, son derece güzel bir kadındır, Bannerfield'de dönüşümü bekliyor.» Bir an durdu, sonra sonsuz bir üzüntüyle sözlerini sürdürdü: «Çok, üzgünüm, canım, bağışla ama bilmediğin aklımın ucundan bile geçmemişti ki!»</p>

  <p>Elini uzattı, kızın yanağına dokunmak istedi. Robyn elinde zehirli bir yılan tutuyormuş gibi, şiddetle geri çekildi, fısıldadı:</p>

  <p>«Gider misin, lütfen?»</p>

  <p>Erkek, «Robyn...» diye söze başlamak istedi ama genç kadın başını salladı: «Hayır, rica ederim tek kelime daha söyleme. Sadece git. Git buradan. Uzaklaş, ne olursun, uzaklaş.»</p>

  <p>Robyn kamarasının kapısını kilitledi sonra masa gibi kullandığı sandığın başına geçti, ağlamıyordu. Gözleri, çöl fırtınasına yakalanmış gibi kupkuru, yanıyordu sadece. Çok az kâğıdı kaldığından, güncesinin son sayfalarını kopartmak zorunda kaldı. Kalemini kalan yarım şişe mürekkebine daldırıp titremeyen, sakin bir elle yazmaya başladı:</p>

  <p>1<i>6 Kasım 1863</i></p>

  <p><i>Köle Gemisi Huron'da </i></p>

  <p><i>Azizim Kaptan Codrington,</i></p>

  <p><i>Ulu Tanrıya olan sonsuz inancım bu mektubun iş işten geçmeden elinize varacağına kuşku bırakmıyor. Bir dizi inanılmaz serüvenden ve talihsiz rastlantılardan sonra, şu sırada arkadaşsız, koruyucusuz, bir durumda, hain köleci Mungo St. John'un ellerinde bulunmaktayım, istemeyerek, vicdanımın sesini susturmak zorunda bırakılarak, bu gemide, hekim olarak çalışmaktayım. Gemi şu sırada Ümit Burnu'nu dönüp Atlantik Okyanusuna açılmaya ve Amerika'nın Güney eyaletlerinde bir limana ulaşmaya çalışıyor. Şu satırları yazarken üzerimdeki güverteden yürek paralayıcı, içler acısı sesler duyuyorum. Altımdaki ambarlardan da tam sekiz yüz zavallı, çaresiz kölenin iniltileri, zincir şakırtıları geliyor. Bunların çoğunluğu, herhalde yolculuğun sona erdiğini göremeyecek, ölüleri denizin dibini boylayacaktır.</i></p>

  <p><i>Şu sırada gizli bir limanda demirli bulunuyoruz. Ama ben bir fırsatını bulup geminin haritasını izledim ve işaretlerden, bulunduğumuz yeri öğrendim. Bu ırmak, Rio Save ırmağı, 20 derece 58 dakika güney enleminde ve 35 derece 03 dakika doğu boylamında bulunuyor.</i></p>

  <p><i>Geminin yola çıkmasını geciktirmek için elimden gelen her şeyi yapacağım ama şimdilik bunların ne olabileceğini ne yazık ki ben de bilemiyorum. Bu mektup zamanında size ulaşırsa, sizin gibi yiğit ve tecrübeli bir subayın ırmağın ağzını kapatması ve köle gemisini ırmaktan ayrılmaya fırsat bulamadan ele geçirmesi herhalde zor olmayacaktır.</i></p>

  <p><i>Eğer siz yetişmeden yola çıkarsak, o zaman da yalvarırım, Huron'un Ümit Burnu'nu dolanmak için izleyeceği rotayı siz de tutturup peşimize düşünüz, rüzgâr ve havanın, bize yetişmenize elvermesi için dua edeceğim.»</i></p>

  <p>Robyn biraz durdu, düşündü, sonra kalem kutusunu açıp aylar önce Clinton Codrington'a vermiş olduğu küpesinin tekini buldu:</p>

  <p><i>«Bu mektuba, size olan dostluk ve güvenimin bir belirtisini koyuyorum, umarım onu görür görmez tanırsınız? Beni ve şu lanetli yolculukta kader birliği ettiğimiz o zavallıları kurtaracak olan geminizi bir an önce görmek için sabırsızlanıyorum.»</i></p>

  <p>Mektubu imzaladı, sonra bir bez parçasına, küpeyle birlikte, güzelce dikti. Gönderebileceği tek bir adres vardı, Clinton ona, Zengibar Adasına uğramak için emir aldığından söz etmişti ve adadaki konsolosun, güvenilir bir kişi olduğunu, babası Fuller Ballantyne'ın yazılarında saygı ve sevgiyle söz ettiğini, üstelik köle ticaretine şiddetle karşı durduğunu genç kadın biliyordu, işini bitirince küçük paketi eteğinin altına sokup güverteye çıktı. Kaptan onu görür görmez bir adım atacak olduysa da Robyn başını hemen öte yana çevirdi, «Nathaniel, şu Arap yelkenlisine kadar gitmek istiyorum,» diye seslendi. Yelkenli, Huron'un biraz aşağısında, henüz demir almamıştı. Nathaniel karşılık verdi: «Ama efendim, yelken açıyor, baksanıza, biz yetişemeden çekip gitmiş olur.»</p>

  <p>«Böyle gevezelik edersen elbette kaçırırız. Şu zavallılar yola çıkmadan, bir şeye ihtiyaçları var mı, son bir kez bakmalıyım.»</p>

  <p>Nathaniel, kaptana baktı, onun başıyla onaylaması üzerine Robyn'in dediğini yaptı. Arap kaptan, genç kadının anlattıklarını büyük bir saygıyla dinledi, Nathaniel aşağıda bekliyordu. Robyn, Huron'un güvertesinden de kimsenin kendilerini görmediğine emin olur olmaz, adamın eline paketi, bir İngiliz altınıyla birlikte, tutuşturdu. Sonra da: «Bunu teslim edeceğiniz kişi de size bir altın verecektir,» demeyi unutmadı. Kaptan, parayı ısırdı, sahte olmadığını anlayınca sarığının içine soktu, sırıttı.</p>

  <p>***</p>
</body>
</html>
