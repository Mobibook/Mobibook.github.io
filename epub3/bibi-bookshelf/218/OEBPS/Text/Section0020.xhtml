<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Gemiye yirmi sekiz karaderili kız alabilmişlerdi, ötekilerin hepsi de ölüp gitmişti. Kara Şaka yeniden denize açılırken yırtıcı kuşlar, cesetleri parçalamaya başlamıştı bile. Üç yüzü aşkın canlıdan yirmi sekiz kişi hiç de çok sayılmazdı. Robyn onlara yardım etmek üzere çırpınır, aralarında dolaşırken hem kendi çektiği acıyı unutmaya çalışıyor, hem de onların çoğunun kurtarılamayacak hale geldiğini görüyordu. Yaşama direncini şimdiden yitirmiş olanları tanımak hiç de zor değildi, ilkel insanlar için bu yaşama isteğinin ne derece önem taşıdığını babasından öğrenmişti, iyi biliyordu. Sapasağlam bir adam kendi isteğiyle, durup dururken ölebilir, bir kez ölmeye karar verince de artık hiç kimse, hiçbir şey onu kurtaramazdı.</p>

  <p>O gece, Robyn’in gösterdiği tüm özene karşın kızlardan yirmi ikisi öldü ve cesetleri denize atıldı. Sabahleyin ötekilerin hepsi de komaya girmişti. Böbrekleri, susuzluktan kurumuş, çalışmaz olmuştu. Bu yüzden vücut, idrarı dışarı atamıyordu. Bunun bir tedavi yolu vardı. Hastaya zorla su içirmek.</p>

  <p>Küçük Nguni kız, inatla karşı koyuyordu. Robyn onun Ngunilerden olduğunu biliyordu ama hangi kabiledendi, onu kestiremiyordu. Çünkü Zulu lehçesiyle konuşurdu. Bu kızın dili de Robyn'e tuhaf gelmişti. Onu konuşturmaya, kendini kaybetmesini, yaşama direncini yitirmesini önlemeye çabalıyordu.</p>

  <p>Ancak birkaç sözcükle anlaşabiliyorlardı ama bu da onlara yetiyordu. Kızın adı Juba imiş. Juba, yani küçük kumru. Kız konuşuyor, konuşuyor, söylediklerinin çoğunu Robyn anlamıyor, arasıra onun hayaletlerle konuştuğunu, kendini kaybettiğini görüp paniğe kapılıyordu. Robyn ona zorla su içirmeye kalkışınca, debeleniyor, karşı koyuyordu bazen. Zuga birden Robyn'e:</p>

  <p>«Sen de biraz dinlenmelisin. İki gündür gözünü kırpmadın. Hep bu kızın başındasın. Kendini öldürecek misin? Bırak bari ikinizi de kamarana götüreyim,» dedi. Kızlardan yalnız Juba sağ kalmış, ötekilerin yirmi yedisi de küpeşteden denize atılmış, gemiyle yarışan köpekbalıklarına yem olmuşlardı.</p>

  <p>«Peki.» Kamarot, içi saman dolu bir yelken bezini getirip Robyn'in minicik kamarasına, yere yaydı. Zuga kızın çıplak vücudunu oraya yatırdı. Robyn de biraz yatağına uzanıp dinlenmek istiyordu ama biliyordu ki şimdi yatarsa ölüm gibi derin bir uykuya dalıp gidecek, hastası da ölecekti. Kamarada yalnız kalınca yere, bağdaş kurup oturdu. Sırtını sandığa dayayıp Juba'nın başını bucağına aldı. Damla damla kızın ağzından su akıtmaya çabaladı. Bu çabası saatler boyu sürdü. Güneş battı. Kamaranın içi iyice karardığında Robyn birden, eteklerinin ıslandığını hissetti. Burnuna keskin bir idrar kokusu çarptı. Kızın böbrekleri sonunda çalışmıştı. Kurtulmuştu, idrardan iğrenmek aklına bile gelmiyordu: «Şükürler olsun Tanrım! Başardın, başardın benim küçük kumrum.»</p>

  <p>Çocuğun vücudunu deniz suyuna batırılmış bir bezle silecek gücü zorlukla toplayabildi. Sonra elbisesini çıkartıp sert, daracık yatağına yüzükoyun kapandı. Tam on saat aralıksız uyudu. Karnına giren kramplardan, inleyerek uyandı.</p>

  <p>Ağrının şiddetinden dizleri göğsüne doğru çekiliyordu ve karın kasları taş gibi sertleşmişti. Sanki birisi sopayla sırtına vuruyordu. Birden, neler olduğunu anlayıverdi. Acıdan çok baskın çıkan bir sevinç, bir rahatlama duygusu içini kapladı, iki büklüm su kovasına gidip soğuk deniz suyuyla yıkandı, sonra yerde yatan Juba'nın yanına diz çöktü. Kızın ateşi düşmüştü. Derisi serinlemiş gibiydi. Bu durum, kızın iyice iyileşmeye yüz tutması Robyn'in sevincini büsbütün arttırdı. Nasıl olsa bir punduna getirir, Clinton Codrington'a, kendisiyle evlenmeyeceğini söylerdi. Portsmouth limanının oradaki o küçük ev görüntüsü de Tanrıya şükür kafasından silinmişti işte. Kızın ağzına su dolu kupayı yaklaştırırken; «İkimiz de kurtulduk artık!,» diye söyleniyordu. Mutluydu.</p>

  <p>Juba çarçabuk kendini toparladı, iştahı açıldı. Vücudu, adeta gözle görülürcesine semirdi. Derisi eski parlaklığını aldı.</p>

  <p>Gözlerine canlılık geldi. Robyn onun güzel, hayır, güzelden de öte, alımlı, zarif, biçimli bir kız olduğunu görüyordu.</p>

  <p>Tatlı, ay gibi yusyuvarlak, kocaman, birbirinden ayrık gözleriyle ve dolgun dudaklarıyla gerçekten çok çekiciydi.</p>

  <p>Juba, Robyn'in neden göğüslerini, bacaklarını örtmekte böylesine titizlik gösterdiğini bir türlü anlayamıyordu ama Robyn denizcilerin onu öyle yarı çıplak görünce nasıl yiyecek gibi baktıklarının farkındaydı. Zuga'nın en eski gömleklerinden birini kıza giydirdi, gömlek Juba'nın dizlerine iniyordu. Parlak bir kurdeleyle belinden de bağlayınca çocuk pek sevindi. Robyn artık Nguni diline de iyice alışmıştı. Gece geç vakitlere kadar şuradan buradan konuşuyorlardı. Clinton Codrington birden şiddetli kıskançlık belirtileri göstermeye başladı. Robyn hep şu kızı bahane edip ondan uzak duruyordu.</p>

  <p>Zuga’da kardeşinin kızla böyle içli dışlı olmasını hoş karşılamıyordu.</p>

  <p>«Unutma, bir yerli o. Bunlarla böyle içli dışlı olmaya gelmez. Hindistan'da bunun örneklerini çok gördüm ben. Ne de olsa sert bir İngiliz kadınısın. Ağırbaşlı olmalı, ondan uzak durmalısın.»</p>

  <p>«Ama o da zenci kanı taşıyan bir Matabele, yani bir soylu. Ailesi Mzilikazi ile güneyden gelmiş. Babası ünlü bir generalmiş, ta Zulu Kralı Senzangakhona'ya hatta Çaka'nın babasına kadar soyunu götürebiliyor. Biz ise soyumuzu ancak sığır çobanı olan büyükbabamıza kadar biliyoruz, öyle değil mi? Moffat dedem Mzilikazi'yi tanımış, onun büyük bir centilmen olduğunu söylerdi hep.»</p>

  <p>Zuga terslendi: «Deli misin nesin? İngiliz ırkı gibi soylu bir ırkı, şu kana susamış vahşilerle nasıl bir tutabilirsin? Bizler, dünya tarihinin en büyük, en uygar ulusuyuz. Unutma.» Ama tartışmayı daha fazla sürdürmek işine gelmiyordu, çünkü Robyn her zamanki gibi onu ne yapıp ne edip pes ettirecekti. Birden, Zuga'nın aklına bir şey geldi, deli gibi kardeşinin kamarasına koştu:</p>

  <p>«Yahu, sen bu kızın Mzilikazi'lerden olduğunu söyledin değil mi? Demek Quelimane‘in en az bin mil batısından gelmiş ve kıyıya ulaşmak için tüm Monomatapa topraklarını aşmış? Söylesene, anlatsın bize.»</p>

  <p>Şimdi küçükken annesinden yerlilerin dilini öğrenmediğine pişmandı. O zamanlar önemsememişti işte. Juba'nın babası, ünlü bir savaşçıymış. Daha otuzuncu yazını görmeden, ulusun yönetim kurulunda ileri gelenlerin arasına katılmış. Tam elti karısı varmış, yüz on iki oğlu, sayısız da kızı. Ne var ki bu başarıları çevresindekilerin kıskançlığını uyandırmış, biri krala onu gammazlamış, kral da babasının başını kestirmiş, ölüm fermanı, oğullarını, kızlarını, karılarını, hatta hizmetkârlarını, onların çocuklarını, tüm köyde oturanları da içeriyormuş. Aşağı yukarı üç yüz kişiydi. Yaşlı kadınlar, saçları ağarmış köleler, kafalarına kılıç kabzasıyla vurularak, küçük çocuklar da ayaklarından tutulup ağaçlara savrulmak suretiyle beyinleri dağıtılarak öldürürlermiş. Âdet buymuş. Ama bu kez bir fark gözetilmiş. Genç kadınlar, yeni yetme çocuklar ayrılmış, günlerce yol yürütülmüş. Yolda düşenler oldukları yerde bırakılmış, yürüyebilenler ise ırmakları, dağları aşarak beyazların beklediği yere ulaşmışlar sonunda. Ama yolda hiç kimseye, hiçbir köye Taslamamışlar. Beyazlar silahlıymış. Çok da kalabalık. Onları zincire vurmuşlar. Durmadan yeni yeni köleler gelmiş böylece. Derken bir sabah güneş doğmadan uzun, upuzun, yılan gibi kıvrılan bir kuyruk oluşturmuş köleler. Kuyruğun başı ormana dalmışken gerisi başı dumanlı dağlardaymış. O sırtlan yolundan da uzun süre gitmişler. Düşüp ölenler hemen zincirlerden kurtarılıp yolun kenarına çekiliyor, sırtlanlar da oracıkta cesetlerini parçalıyormuş. Dayanılmaz bir görünümmüş bu. Hele kimi zaman zavallı, son soluğunu da verememişse, çırpınıp duruyormuş.</p>

  <p>Juba bunları anlatırken gözlerine yaşlar dolmuş, dalmış gitmişti.</p>

  <p>«Bu sırtlan yolundan ne kadar gittik bilemiyorum. Sonunda denize ulaştık»</p>

  <p>Sonradan Zuga ile Robyn, kızın söylediklerini tartıştılar: «Monomatapa krallığından geçmiş olacak ama köy filan görmemiş, kimselere de raslamamış?»</p>

  <p>«Herhalde köle satıcıları Monomatapa'nın halkından uzak durmaya özen göstermiş olmalılar.»</p>

  <p>«Belki de Monomatapa efsanesi sadece bir masaldır, belki. İtin madeni falan da yoktur?»</p>

  <p>«Juba'nın anlattıklarındaki önemli nokta, Matabele’lerin de köle alışverişine başlamış olmaları. Eskiden bu işi hiç yapmazlarmış.»</p>

  <p>Zuga homurdandı: «Saçmalama yahu. Hepsi de vahşi herifler bunlar. Tek işleri savaş ve yağma. Tüm ulus zaten kölelik kurumu üzerine kurulmuş değil mi?»</p>

  <p>«Ama eskiden kölelerini dışarıya satmazlardı. En azından dedemin, Harris'in ve ötekilerin yazdıklarından öğrendiklerimiz böyle.»</p>

  <p>«Matabele’ler eskiden pazar bulamıyorlardı da ondan. Şimdi köle tacirleriyle ilişki kurmuşlar işte, kıyıya da inmişler.»</p>

  <p>«Buna tanıklık etmeliyiz, Zuga. insanlığa karşı işlenen bu korkunç cinayet cezasız kalmamalı, Londra'ya haber uçurmalı.»</p>

  <p>Zuga oralı değildi: «Ah şu çocuk, Monomatapalara veya altın madenlerine rastlamış olsaydı! Sor bakalım, fil görmüş mü? Harkness'in haritasına eğildi, uzun uzun inceledi, sonra «Eminim, altın madenlerinin olduğundan eminim. Anlaşılan eskiden annemden öğrendiğim yerli diline yeniden çalışmak gerek, Juba'yla ikiniz bana yardım edersiniz artık.»</p>

  <p>Zambezi ırmağı geniş bataklık bir deltayla denize kavuşur. Deltanın ağzında koskocaman Zambezi timsahları, içerilerde boğulmuş kuşların, hayvanların buralara dek sürüklenmiş leşlerini parçalamakta köpekbalığı sürüleriyle yarış eder. Kara Şaka, ırmağın ağzından girip Quelimane kentine ulaşacaktı. Robyn'in, kaptanın Koltuğundaki yaranın dikişlerini alması gerekiyordu. Gerçi dikişler birkaç gün daha kalsa iyi olurdu ama Quelimane’de gemiden ayrılacağı için buna zorunluydu. Bu fırsattan yararlanıp kaptanın onca sabırla beklediği cevabı da kendisine vermeliydi. Biliyordu, ona başlangıçta cesaret verdiği için suçluydu, hayır demekle de çok üzecekti. Başkalarını üzmek ise yaradılışına aykırıydı ama çare yoktu. Elinden geldiğince yumuşak davranmaya, incitmemeye çalışırdı.</p>

  <p>Kaptanı kamarasına çağırdı. Tabureye oturttu. Yara iyileşmişti. Çok iyi bir dikiş atmıştı doğrusu. Teker teker, sivri uçlu bir makasla düğümleri kesip iplikleri pensle usulca deriden çekti, aldı. Juba'yı da yardımcısı olmaya hazırlıyordu. Juba az gerisinde, âletlerin bulunduğu tepsiyi tutuyor, kullandıklarını da ona veriyordu, işi bitince kıza, «Çıkabilirsin,» dedi. Juba sinsi sinsi güldü: «Şu bembeyaz, pürüzsüz vücuduyla pek güzel doğrusu. Sana baktıkça gözleri de ay gibi parlıyor, Nomusa. Ben kapıda beklerim, içeri kimseyi sokmam, ama kulağımı dayayıp dinlemem de, tasalanma.» Robyn'e, «merhametli kız» anlamına Nomusa diyor, bu da Robyn'in çok hoşuna gidiyordu. Kaptan gömleğini giyerken derin bir soluk aldı, kollarını göğsüne kavuşturup söze başladı:</p>

  <p>«Kaptan Codrington, karınız olmamı istemekle bana büyük bir onur bağışlamış bulunmaktasınız, size minnettarım. Gene de.»</p>

  <p>«Bayan Ballantyne, yani, Doktor Ballantyne demek istemiştim, ne olur gerisini söylemeyin. Hiç olmazsa bir umut ışığı kalsın geride. Biliyorum, babanıza ve şu kıtanın zavallı, mutsuz insanlarına karşı bir göreviniz olduğu inanandasınız. Sizi anlıyor ve takdir ediyorum.»</p>

  <p>Robyn'in yüreği hop etti. öyle iyi, öyle anlayışlı, sezgisi güçlü bir erkekti ki karşısındaki. Çok da yakışıklıydı üstelik.</p>

  <p>«Ne deseniz umudumu yitirmeyeceğim. İnanıyorum ki bir gün, ikimiz... Çok sabırlı bir insanım. Şimdi evlenmeyi düşünmediğinizin de farkındayım. Ama ruhumun derinliklerinde hissediyorum bunu. Sizinle yazgımız birbirine bağlanmış bir kez. On yıl, elli yıl da beklerim gerekirse.»</p>

  <p>Böylesine uzun bir zaman artık Robyn'i ürkütmez olmuştu.</p>

  <p>«Sizi seviyorum ben, sevgili Doktor Ballantyne, bunu hiç a hiçbir şey değiştiremez. Şimdilik de sizden sadece benim hakkımda iyi şeyler düşünmenizi ve benden dostluğunuzu esirgememenizi istiyorum, o kadar.».</p>

  <p>Robyn içtenlikle ve içi rahatlayarak: «Dostluğum sizindir,» derken pişmanlık da duymuyor değildi. Umduğundan kolay geçmişti konuşma.</p>

  <p>Bundan sonra başbaşa kalmaya pek fırsatları olmadı, çünkü Kaptan Codrington gemisini ırmaktan içeriye, sığlıklara saplanmaksızın Quelimane’ye götürmenin telâşı içindeydi. Quelimane bir zamanlar tüm Afrika kıyısının en işlek köle ticareti limanıydı, içerilerden, ta Marawi gölünün oralardan getirilen köleler Shire ve Zambezi ırmakları yoluyla kolayca buraya indirilebiliyordu. Yüzbinlerce karaderili köle... . Portekizliler, İngilizlerin baskısıyla, köle ticaretini yasaklayan Brüksel Antlaşmasını imzalayınca, Quelimane’de, Lourenço Marques ve Mozambik Adasında kölelerin toplandığı barakalar da kapatılmıştı. Bununla birlikte Kara Şaka'nın buraya gelirken rastladığı o köle dolu yelkenli, bu iğrenç ticaretin Portekizlilere ait kıyılarda hâlâ, gizli gizli sürdürüldüğünü gösteriyordu. Clinton'a göre, tam da Portekizlilere yaraşır bir tutumdu bu. Zaten bu kıyılara yerleştiklerinden beri içerilere girmeyi pek denememiş, salt burada, daracık bir kıyı şeridinde, kazanç sağlayabildikleri sürece her türlü yolsuzluğa göz yumarak tutunup kalmışlardı.</p>

  <p>Kara Şaka'yı rıhtıma yaklaştırırken de onları görüyordu. O sırmalı, yaldızlı, süslü püslü üniformalarıyla, en alt rütbeli bir gümrük memurunun bile övünçle taşıdığı o anlamsız, süslü kılıçlarıyla, gözü dönmüş akbabalar gibi toplanmışlardı işte.</p>

  <p>Eğer ayağını sağlam basmazsa, buralarda bürokrasinin ardı arkası gelmez, adamı bıktırır usandırırdı. İlle de 'avuç açıp bahşiş beklerlerdi, rüşvet beklerdi. Ama bu, Majeste Kraliçelerinin gemisiydi. Burada öyle şeyler sökmezdi.</p>

  <p>«Bay Denham, nöbetçilere tüfek ve bıçak dağıtın. Nöbetçi subayın izni olmadan gemiye hiç kimse çıkmayacak,» diye emir verdi. Sonra döndü, Zuga ile kısaca el sıkıştılar. Yol boyunca pekiyi anlaşabilmiş sayılmazlardı, bu yüzden vedalaşmaları oldukça soğuk bir hava içinde geçti.</p>

  <p>Zuga, «Size ne kadar teşekkür etsem azdır, efendim.» dedi.</p>

  <p>«Ben sadece görevimi yaptım Binbaşı.» Cheroot Çavuş, böylesine sıkıcı bir yolculuktan sonra bir an önce karaya çıkmaya can atan adamlarını topluyordu. Zuga onların yanına gidince Clinton bu kez Robyn'e döndü: Kızın yeşil gözlerinin içine dimdik bakarak, «Sizden küçük bir anı rica ediyorum,» dedi.</p>

  <p>Robyn sesini çıkarmadı. Elini kulağına götürüp ucuz, taklit küpelerden birini çıkardı. El sıkışırlarken genç adamın avcuna bıraktı. Yüzbaşı onu kısaca dudaklarına götürdükten sonra cebine koydu. «Bekleyeceğim. On yıl da olsa, elli yıl da olsa,» dedi.</p>

  <p>Kara Şaka deniz yükselirken ırmak boyu ilerleyip gelmiş, Ballantyne Afrika Seferine ait dağlar gibi malzemeyi sular durgunken indirip iki saat sonra palamarı çözmüş, limandan açılmıştı. Şimdi Clinton Codrington, kaptan köprüsünden, iskelenin tam ucunda, etekleri rüzgârda dalgalanan uzun boylu kadını seyrediyordu. Aralarındaki mesafe giderek açılmaktaydı. Portekizliler, Zuga'nın elindeki, Londra'daki Portekiz elçisinden alınmış tavsiye mektubuna büyük ilgi ve saygı göstermiş, ona yardımcı olmak için ne yapacaklarını bilemez hale gelmişlerdi. Ama Zuga'ya gösterilen bu ilginin asıl nedeni onun Kraliçe Victoria'nın donanmasına ait bir gemiyle gelmiş olması ve bu gambotun da daha bir süre, buralarda dolaşacağının bilinmesiydi.</p>

  <p>Bizzat Doğu Afrika'daki Portekiz Genel Valisi bile bu denli etkin olamazdı. Şimdiden küçük rütbeli subaylar oraya buraya dağılmış, kentte konukları yerleştirebilecekleri doğru dürüst bir yer, eşyaların yığılabileceği uygun bir ambar, Tete ırmağı boyunca yapılacak yolculuk için bir taşıt aracı araştırmaya koyulmuşlardı. Tete, Zambezi'de, Portekiz imparatorluğuna ait son üs oluyordu. Bundan sonrası onların işi değildi.</p>

  <p>Bu arada Robyn de Kara Şaka'nın kaptan köprüsünde, giderek uzaklaşan, saçları güneşten sapsarı parıldayan, uzun boylu, lâcivert giyimli erkeği seyretmekteydi. Gemi gözden kayboluncaya dek elini salladı. Görünmez olduktan uzun bir süre sonra da bacasından çıkan duman, gökyüzünden silinmedi.</p>

  <p>Kaptan Codrington kaptan köprüsünde, ellerini ensesinde kavuşturmuş, düşünüyordu. Sevgilisinin aşkını kazanmak için sefere çıkmış bir şövalyeye benzetiyordu kendisini. Bu benzetme ona hiç de gülünç gelmiyordu. Sevgisinin onu yücelttiğine inanıyor ve bu sevgiyi hak etmesi için bir şeyler yapması gerektiğini düşünüyordu. Robyn'in verdiği küpeyi boynuna takmıştı. Gömleğinin altında, göğsüne değiyordu. Ömründe ilk kez yaşamında varması gereken bir hedef verilmiş gibiydi. Tıpkı gemicinin yönünü bulmak üzere baktığı kutup yıldızı gibi bir hedefti bu da. Beş gün sonra Ras Elat'a varıp demir attığında bu duyguları hiç değişmemişti. Sekiz yelkenli, kıyıya yanaşmıştı. Birbirine zincirle bağlı uzun uzun köle dizileri yelkenlilere bindirilmek üzere sıralarını bekliyorlardı. Kara Şaka'nın böyle, birdenbire habersiz çıkagelmesi bir kargaşa koparmıştı. Kumsal, koşuşan, sendeleyen insanlarla, kölelerin çığlıklarıyla, kırbaçların şakırtısıyla hareketlenmişti. Ne var ki Clinton'un elinden bir şey gelmezdi. Emir emirdi. Umman'daki Arap sultanlarının topraklarına ayak basması kesinlikle yasaktı. Bu yüzden Sultan'ın kendi dominyonları arasında köle alışverişiyle uğraşan uyruklarına karşı bir şey yapamazdı. Sultana tanınmış ticaret yollarında, onun bayrağını taşıyan gemilerde arama yapmaya da hakkı yoktu.</p>

  <p>Sadece Sultana ait olmayan gemilerin, özellikle Avrupa gemilerinin yolunu kesebilir, araştırma yapabilirdi. Açık denizde Amerikan gemilerine de yanaşamazdı. Kaptan Codrington ancak bu sınırlar çerçevesinde hareket özgürlüğüne sahipti. Hatta, gemilerini ele geçirmek veya araştırma yapmak şöyle dursun, Zengibar limanına ilk fırsatta bir nezaket ziyareti yapma emrini bile almış bulunuyordu. Bu yüzden de işte şimdi, Clinton, kafese kapatılmış bir aslan gibi güvertede bir aşağı, bir yukarı dolanıp duruyor, yasa! bir ticaretle uğraşan umman donanmasına çaresiz gözlerle bakıyordu. Çünkü «Elat Körfezi limanı» Sultana aitti.</p>

  <p>Kıyıda patlak veren ilk panikten sonra kimsecikler kalmamıştı ama Clinton binlerce çift gözün o balçık duvarlı kentteki evlerin pencerelerinden ve Hindistan cevizlerinin arasından kendisini gözlediğini biliyordu. İstemeye istemeye demir alıp açılacaktı. Ama bir türlü bu emri veremiyordu.</p>

  <p>Elat Şeyhi Muhammed Bin Selim'in sarayı kentin merkezinde, balçık duvarlı, boyasız bir binaydı. Daracık bir kapıyla girilen tozlu avluda Şeyh, danışmanları ve hükümdarı Zengibar Sultanının elçileriyle bir ölüm kalım konusunu tartışıyordu. Şeyh, midesine düşkün, şişman, kalın dudaklı, gözleri şahin gözü gibi, yarı kapalı bir adamdı. Canı sıkılıyordu, çünkü sonsuz hırsı yüzünden büyük bir tehlikeyle karşı karşıya bulunuyordu. Hazinesinde bir milyon altıncık toplasa yeterdi. Çok büyük istek miydi bu? Amacına tam ulaşacakken şimdi hükümdarı Zengibar Sultanı ona elçilerini göndermiş, hesap soruyordu. Herşeyin farkında olan sultan işte şimdi onu kapana kıstırmış, on yıl sonra hesap soruyordu. Sadece kendisine ait olanları değil, şeyhe ait olanları da eline geçirmekti niyeti.</p>

  <p>İşin şakaya gelir yanı yoktu. Daha fazla direnirse önce bir falakaya yatırılır, bir temiz sopa çekilir, sonra da boynuna öküz derisinden bir ilmik geçirilir, o şahin gözleri yuvalarından fırlayana dek ip sıkılır, sıkılır işi bitirilirdi. Sultan böyle gösterilerden pek hoşlanırdı. On yıldır da sabırsızlıkla bu anı bekliyordu zaten.</p>

  <p>Tam o sırada limana bir İngiliz gemisinin girdiği, toplarını da kente çevirdiği haberi ulaştı. Şeyh bunu fırsat bilerek yerinden kalkarken, «Hemen şu savaş gemisine gidip bir bakayım. Kumandan ne istiyormuş, öğreneyim, efendimize haber uçurayım,» dedi.</p>

  <p>Sultanın elçileri buna karşı çıkacak olduysa da şeyh ne de olsa hâlâ Şeyhiydi. Onun iradesine karşı gelemezlerdi.</p>

  <p>Clinton Codrington neredeyse demir al komutunu verecekti ki, gözüne kıyıda bir hareket çarptı. Kentin tek, ıssız sokağında beyaz entariler uçuşuyordu. Küçük bir heyet, ağaçların arasından çıkmış, kumsala doğru inmekteydi. Bir süre dürbünle baktı, sonra dürbünü göğsünden indirmeksizin komut verdi:</p>

  <p>«Benim kamarota söyleyin, tören üniformamla kılıcımı hazırlasın,» dedi. Heyettekilerden birinin taşıdığı, Sultanın al yaldızlı bayrağını görmüştü. «Ona Vali işlemi yapalım, dört kurusıkı patlatın.»</p>

  <p>Üniformasını değiştirmeye kamarasına indi. Arap ayağını güverteye basar basmaz ilk selam topu gürledi. Şeyh, boş bulunmuştu. Korkuyla yerinden sıçradı. Beti benzi atmıştı. Tir tir titriyordu.</p>

  <p>Clinton, sivri şapkası, lâcivert yaldızlı ceketi, beyaz pantolonu ve kılıcıyla pırıl pırıl, birkaç adım atıp şeyhi kolundan tuttu. Bir dahaki top atışlarından ürküp kaçmasından veya yere düşmesinden korkuyordu.</p>

  <p>«Şuradan buyurunuz, ekselans,» diyerek onu kendi kamarasına doğru adeta sürükledi. Anlaşma işi bir sorundu. Neyse ki Şeyh'in maiyetinden biri, kırık dökük Fransızca, az da İngilizce konuşuyormuş. Şişman şeyh, Elat Valisi, o yumuşak, kırmızı dudaklarıyla, Zengibar Sultanının haksızlıklarına ve zulmüne karşı İngiltere Kraliçesinden korunma istiyormuş. «Söyleyin ona kendisini ancak Elat eyaletinin Zengibar'a karşı bağımsızlığını ilân ederse koruyabilirim.»</p>

  <p>Dışişleri Bakanlığı, Atlantik'teki filolarının tümüne, boş anlaşma formları dağıtmış bulunuyordu. Bu belgeler Majestelerinin hükümetiyle anlaşma imzalayacak olan kabile reislerinin, uydurma prenslerin veya yerli kralların birbirlerini karşılıklı tanıdıklarını bildirmekle başlıyor, sonra köle ticareti kaldırılırsa, İngiltere'nin imzalayanı korumasına aldığını filan yazıyordu. Bu arada çeşitli bağlayıcı hükümler de yer alıyordu. Majestenin, askerleri karaya çıkma, kölelerin barakalarını yıkma, köleleri azat etme, köle ticareti yapanları tutuklama köle taşıyan gemilerde araştırma yapma, bunları ele geçirme, yok etme hakkı tanınıyordu.</p>

  <p>Cape Town'da Amiral Kemp Kaptan Codrington'un elinde bu belgelerden bol miktarda olduğunu unutmuştu herhalde. Bu belgeler sadece Afrika'nın ekvatorun kuzeyinde kolan batı kıyılarında kullanılmak üzere öngörülmüştü. Amiral, genç yüzbaşının böylesine önemli bir silahla devriye çıktığını bilseydi herhalde gözüne uyku girmezdi. Clinton çevirmene anlatıyordu:</p>

  <p>«Şurayı imzalayıversin, ona İngiliz hazinesinden yüz lira çekmesi için bir emirname yazarım.» Buna yetkisi olup olmadığını bilmiyordu ama Şeyh Muhammed pek sevinmişti. Çünkü sadece canını kurtarmakla kalmamış, üstelik şu güzelim savaş gemisinin himayesini de sağlamıştı. Cebine de para girecekti. Yeni unvanıyla, «Elat ve Ras Telfa bağımsız topraklarının Prensi ve Hükümdarı» olarak imzasını atarken gülümsüyordu.</p>

  <p>Clinton, «Alâ» diyerek kâğıtları toparladı, sonra yukarıya seslendi: «Bay Denham, derhal kırk kişi hazırlansın. Tüfek, tabanca, el bombası, bıçak verilsin. Sabah gün ağarırken karaya çıkacaklar!» Sonra sırıtarak şeyhin çevirmenine döndü: «Ekselansları geceyi gemide geçirirlerse iyi olur. Yarın öğleyin onu güvenlik önlemleri altında saraya yerleştiririz.» Şeyh ilk kez, korkar gibi olmuştu. Şu frengin gözleri nasıl da buz gibi, masmaviydi. «Şeytanın ta kendisi,» diye söylendi. Tahtaya vurdu.</p>

  <p>«Efendim, konuşabilir miyim?» Kara Şaka'nın ikinci kaptanı Bay Denham, şaşkın görünüyordu. Güneşin doğmasına daha bir saat vardı. Silahlı gemiciler, baş tarafta çömelmiş, bekliyordu.</p>

  <p>«Konuşun, konuşun teğmen. Eğer emirlerime karşı çıkarsanız, bunu seve seve seyir defterine geçirebilirim.»</p>

  <p>***</p>
</body>
</html>
