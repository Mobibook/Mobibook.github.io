<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Sabahleyin daha güneş doğmadan Zuga, yukarıya, sırıklardan yapılmış bir sedye gönderdi. Fuller Ballantyne kendini atmasın diye sedyeye sımsıkı bağlandı. Sonra aşağıya indiler. Hotantolar da onbaşının komutasında Robyn ile gidecek, yalnız Jan Cheroot ile baş taşıyıcı bir de dört silah taşıyıcısı Matthew, Luke, Mark ve John Zuga'nın yanında kalacaktı. Zuga her şeyi kardeşine veriyor, kendisine yalnızca yeteri kadar barut ve mermi, biraz da ilâç alıkoyuyordu o kadar. Sharps tüfeği de onlarla gönderiyordu. Aşağıya indiklerinde Robyn dosdoğru ağabeyinin yanına gitti:</p>

  <p>«Hiç olmazsa artık tanıdık birbirimizi. Bir arada geçinmeyebiliriz, Zuga ama bu seni saymıyorum demek değildir, hatta seni saymaktan çok fazla, seviyorum.»</p>

  <p>Zuga başını öte yana çevirdi, yüzü kızarmıştı: «Sana elli kilo barut verdim, bol bol yeteceğini umarım.»</p>

  <p>«Babama veda etmek istemez miydin?» Binbaşı, sadece başını salladı. Kardeşinin peşinden sedyeye yaklaştığında yanıbaşında duran Masona kadından gözlerini kaçırmaya özen gösteriyordu. Resmi bir tavırla babasına:</p>

  <p>«Gülegüle efendim, yolunuz açık olsun, umarım en kısa zamanda sağlığınıza kavuşursunuz,» dedi.</p>

  <p>Zuga, başını ona doğru çevirdi. Pırıl pırıl parlayan deli gözleriyle ona baktı:</p>

  <p>«Tanrı benim çobanımdır. Hiçbir kötülükten korkmam ben,» dedi.</p>

  <p>«Haklısınız efendim, bundan hiç kimsenin kuşkusu yok zaten.» Sonra asker selâmı verircesine elini şapkasına götürdü. Bir iki adım geri çekilerek taşıyıcılara işaret etti. Sedyeyi kaldırıp soluk turuncu ve sarı şafağa doğru yola koyuldular. Onlar uzaklaşırken Robyn ağabeyinin boynuna sarıldı: «Ben seni anlamaya çalışıyorum, sen de benim için aynı şeyi yapamaz mısın?»</p>

  <p>«Ama vedalaşmıyoruz ki! Gerekenleri yerine getirdikten sonra ben de senin peşinden geleceğim. Gene buluşacağız nasıl olsa.» En ufak bir sevgi gösterisinde bulunmaktan kaçınmıştı.</p>

  <p>Arkalarından bakarken içinde çeşitli duygular kıpırdanıyordu. Ne kadar iyi korunmuş olursa olsun, bir kadını tek başına kıyıya göndermekten doğan bir suçluluk duygusu... Kıyıya vardıktan sonra, Londra'ya Zuga'nın öyküsünden önce onun öyküsünün varacağını bilmekten doğan kaygı... Fuller Ballantyne'in bıraktığı ipuçların doğruluğu konusunda kuşku... Ama hepsinin de üzerinde derin bir rahatlamıştık duygusu... Artık kendi kendine kalmıştı işte, dilediğince çabuk davranabilirdi. Birden heyecanlandı. Jan Cheroot asık suratla, içinde Zuga'nın tören üniformasıyla şapkasının bulunduğu kocaman teneke kutuyu gösteriyordu: «Taşıyıcılar şikâyet ediyorlar. Buraya kadar getirdik, yeter artık diyorlar.»</p>

  <p>«Hayır efendim. Ben söylersem cehennemin kapısına kadar da taşıyacaklar. Hadi bakalım, safari, yola çıkıyoruz!»</p>

  <p>Zuga, babasının tarif ettiği yoldan ilerledikçe, Umlimo'nun da, o yıkık sitesinin de bir gerçek olacağına inancı artıyordu, ilk mızıkçılık, taşıyıcılardan geldi. Aylardır ilk kez ayaklarına batan dikenlerden yakınır oldular. Nereye gittiklerini nasıl tahmin etmişlerdi, Zuga bir türlü anlayamadı. O gece kamp kurduklarında Jan Cheroot'u bir kenara çekerek İngilizce ona, ne aradığını, neresini aradığını açıkladı. Küçük Hotanto dehşet içinde kalmıştı: «Yok, yok, olmaz. Böyle şeylere bulaşmam ben!»</p>

  <p>«Cheroot çavuş, ben senin yaralı bir aygır filin üzerine, gözünü kırpmadan koştuğunu, üstelik o bana saldırırken dikkati üzerine çekmek için şapkanı salladığını gözlerimle görmüştüm.»</p>

  <p>«Ama fil başka, büyücü kanlar başka. Zaten biri burada, taşıyıcıların yanında bekçi dikmezseniz, nemiz var nemiz yok çalar savuşurlar.»</p>

  <p>Böylece Zuga onları, çamurlu bir küçük su birikintisinin başındaki kampta bırakıp kendi su matarasını doldurdu. Bir omuzuna barut kesesini, ötekine kumanya torbasına astı. Ağır fil tüfeğini de sırtladığı gibi, gün ağarmadan yola koyuldu.</p>

  <p>Tırmandı, tırmandı, dar bir geçitten geçince kendisini küçük bir derenin suladığı, bir mil uzunlukta, yarım mil genişlikte bir vadide buldu.</p>

  <p>Vadinin tam ortasında saz damlı kulübeler vardı, uçaklardaki yemekler henüz sıcaktı. Burasının az önce terkedildiği anlaşılıyor, ortalıkta kümes hayvanları dolaşıyordu. Sonra gözüne, tepeye tırmanan daracık bir patika ilişti. Patika kayanın hemen yamacından, enlemesine bir mağarada son buluyordu. Kumanya torbasıyla matarasını köyde bırakarak mağaraya tırmandı. Mağaranın girişi örülmüş, daracık bir delik bırakılmıştı.</p>

  <p>Buradan içeri dalmak, kendini göz göre göre tehlikeye atmak olacaktı, seslendi: «Barış için geldim!» Omuz başından, çocuksu bir ses ayni dilde karşılık verdi: «Beyaz, yas ve ölüm rengidir.» Birden döndü. Kimsecikler yoktu. Zuga ağzının kuruduğunu, tüylerinin diken diken olduğunu hissetti. Çevresine bakınırken başının üstündeki kayadan bir başka ses duruldu: «Beyaz, savaş rengidir.» Çok, çok yaşlı bir kadın sesiydi bu. Titrek ve tiz. Bu kez bir genç kız sesi yükseldi: «Beyaz, köleliğin rengidir.» Ardından, mağaranın ağzından bir başka ses, boğa homurtusu gibi, gürledi: «Beyaz kartal, taştan şahinleri devirdi.»</p>

  <p>Kapıldığı bu yersiz korkuyu yenebilmek için geniş, derin bir soluk aldı. «Sen bu oyunları çocuklara sakla, Umlimo! Sana barış için geldim, bir erkek olarak konuşmak istiyorum. Bak beni görüyor musun? Silahımı da bırakıyorum işte.»</p>

  <p>Ve böyle diyerek önce barut kesesini, sonra fil tüfeğini ayaklarının dibine bıraktı. Boş ellerini kaldırarak ağır ağır mağaraya yürüdü. İçeri girince gözlerinin karanlığa alışmasını bekledi. Ta dipte solgun bir ışık vardı. Oraya doğru yürüyünce bunun damdaki dar bir çatlaktan sızan güneş olduğunu anlamakta gecikmedi. Birden içerisinin yığın yığın insan kemikleriyle dolu olduğunu farketti.</p>

  <p>Şimdi mağara hafif bir eğimle aşağıya iniyordu. Duman kokusu vardı, insan kokusu, bir de o an ne olduğunu çıkartamadığı, bildik, faremsi bir koku. Bir kayayı dönünce kendisini küçük, doğal bir anfiteatrda buluverdi. Zemin, granitti. Tam ortasında kokulu odunlar yakılıyordu. Ateşin başında biri oturmaktaydı. Bu, babasının sözünü ettiği cadı olacaktı ama kocakarı değildi. Gençti, çok güzeldi ve Zuga, Hindistan'da olsun, Afrika'da olsun böylesine bir güzele raslamadığını, hatta kuzey ülkelerinde bile böylelerinin pek az görüldüğünü düşündü. Upuzun boynunun üzerinde başı, sapı üzerindeki bir kara zambak gibi, dengeliydi. Dümdüz, ince burnu, kocaman kara gözleri ve kusursuz dudaklarıyla Mısır kabartmalarını andırıyordu.</p>

  <p>Çıplaktı. Vücudu incecik, bacakları uzun ve biçimli, elleri ve ayakları dar, parmakları uzun, avuçları pembeydi. Küçük göğüsleri yuvarlacık, dimdik duruyordu. Beli inceydi. Kalçaları ve kabaetleri ise, bir Venedik vazosunun karnı gibi birden kabarıyordu. Venüsümsü kozasından fırlayan, koyu renk, değişik bir kelebeğin kanatları gibi. O kocaman kara gözleriyle Zuga'yı süzüyordu ve karşısında dikilince o ince, uzun parmaklarıyla zarif bir hareket yaptı. Zuga onun karşısına çömeldi ve bekledi. Sonunda, «Kuzeyden geliyorum. Bana Bekale derler.» dedi.</p>

  <p>Kadın karşılık verdi: «Baban benden öncekini öldürmüştü.» Besbelli, karnından konuşmaya alışkın bir vantrilogtu bu. Demin o çocuk sesiyle, o genç kız, o yaşlı kadın ve o erkek sesiyle de konuşan bu kadındı, hiç kuşkusuz.</p>

  <p>Zuga, bu bilgiyi nereden edindiğini sormadan, «Babam hastaydı,» dedi. Demek ki Umlimo'luk, kuşaktan kuşağa geçirilen bir görevdi. Şu kusursuz kadın da bu görevin son sahibiydi. «Babam kanındaki hastalık yüzünden aklını kaçırmıştı, ne yaptığını bilmiyordu. Peki ya bunlar, bunlar kimdi, nasıl öldüler?»</p>

  <p>«Onlar Roswilerdir. Ateşten, dumandan öldüler.»</p>

  <p>«Peki, ateşi kim yaktı?»</p>

  <p>«Güneyden gelen kara boğa. Angoniler.» Zuga sustu, düşündü. Kabile buraya, şu kutsal yere kaçmış, sığınmaya çalışmış olmalıydı. Sonra arkadan gelen savaşçılar mağaranın ağzında ateş yakmışlardı. Kadınların çocukların çığlıklarını, savaşçıların kahkahasını duyar gibi oluyordu.</p>

  <p>Umlimo dedi ki: «Bütün bunlar kehanette vardı zaten. Olacağı biliniyordu.» Birden, bir hışırtı oldu. Zuga başını çevirince az önce burnuna gelen kokunun ne olduğunu anladı. Yılan kokusuydu. Şimdi, dehşetten donakalmış, gözlerini yılandan ayıramıyordu. Hayvan, bileği kalınlığındaydı, uzuyor, uzuyor, mağaranın derinliklerinde kayboluyordu. Başı alevlerin aydınlığına, kaydı. Pulları mermer gibi parladı. Kapaksız gözlerini Zuga'ya dikti. O dudaksız ağzındaki ipeğimsi kara dili, havada insan kokusunu alınca, ürperdi. Zuga, boğuk bir sesle, «Aman Tanrım.» diye fısıldayarak elini kuşağına sokulu av bıçağına götürmüştü. Umlimo ise kıpırdamadı bile. Derken yılan başını taştan kaldırıp Umlimo'nun elindeki kâseye saldırdı, kâse süt doluydu, içmeye başladı. Bir mambaydı bu. Bir kara mamba, tüm sürüngenlerin içinde en zehirlisi, insanı sokunca çabuk, ama dayanılmaz, akıl almaz acılar içinde öldürürdü. Zuga bir mambanın bu derece irileşeceğini bilmezdi, çünkü sütünü içerken yarısı hâlâ karanlıktaydı. Bir dakika kadar sonra o canavar yılan başını kâseden kaldırıp Umlimo'ya baktı, sonra çıplak diliyle kadının dizine dokundu, cinsel organını yaladı. Sonra karnına, göğüslerine doğru, o pürüzsüz, yağlanmış deriyi yalayarak yükseldi, boynuna kadar çıktı. Sonra öteki omzundan aşağı kaydı. Böylece boynuna asılmış oldu. Başı, göğüsleriyle aynı hizada, bir adam kolu boyu ileride, gözlerini Zuga'ya dikti. Zuga dudaklarını yaladı, boğuk bir sesle, «Bilgiyi aramaya geldim,» diyebildi.</p>

  <p>«Neyi aramaya geldiğini biliyorum. Ama aradığından da fazlasını bulacaksın. Sana ağaç tepelerinde tatlılığı arayan o küçük yaratık yol gösterecek.»</p>

  <p>«Anlamadım?» Zuga kaşlarını çattı, gözlerini o koca yılandan ayıramıyordu. Umlimo bir şey demedi. Tam ağzını açıp soracakken yanıbaşında, karanlıktan bir ipek hışırtısı geldi. İkinci bir yılan hızla geçti. Bu da bir mambaydı ama daha küçük. Başparmağı kalınlığında ve iki kol uzunluktaydı. Yarısına kadar dikilerek ateşin başında diz çökmüş kadına yaklaştı. Kadın kımıldamadı. Küçük yılan karşısında dikilip usul usul bir yandan bir yana sallandı. Sonra yavaş yavaş alçaldı, kadının boynundaki iri yılanla dilleri birbirine dokundu. Sonra iri yılanın gövdesine sarıldı. Ama kadın da, iri yılan da ne kıpırdadılar, ne gözlerini Zuga'nın solmuş yüzünden ayırdılar, ikinci yılanın daha ince ve açık renkli gövdesi ötekinin daha kalın, daha koyu gövdesine sarılmış, ağır ağır, uyumla, hareket etmeye başlamıştı. Zuga onların çiftleşmekte olduklarını anladı. Erkeğin boyunun üçte ikisi kadar aşağısında, üreme torbasını gizleyen uzun pullar vardı. Erkeğin heyecanı yükseldikçe bu pullar da açıldı, penis ortaya çıkmaya başladı. Gece açan bir kaktüs çiçeği rengi ve biçimindeydi. Islatılmış saten gibi parlayan, soluk leylâk renkli bir çiçek. Erkek yılan o kalın, koyu renkli gövdeyi ısrarla okşarken coşkusu da karşılıksız kalmadı. Dişi, beyaz karnını döndürdü. Pullu üreme kesesini gösterdi. Erkek, uzun uzun ürpererek ona doğru kaydı.</p>

  <p>Beyaz karınları birbirine yapıştı ve o şişmiş leylâk çiçeği, dişinin üreme torbasını açtı. Dişi mamba ağzını da alabildiğine açtı. Boğazı, güzel, papatya sarısı bir renkteydi. Üst çene kemiğinde küçücük dişleri dimdikti. Her birinin ucunda inci gibi birer damla zehir. Zuga ter içinde kalmıştı. Şakağından sakalına bir ter damlacığı düştü. Bu garip çiftleşme sadece birkaç dakika sürmüş ve bu süre içinde ne o ne Umlimo kıpırdamıştı.</p>

  <p>Şimdi Umlimo konuşuyordu: «Beyaz kartal taştan şahinlerin tepesine indi, onları yere yıktı. Şimdi onları yerden kaldıracak, ta uzaklara uçacaklar. Onlar dönünceye kadar Mamboların da, Monomatapaların da krallıkları barış yüzü görmeyecek. Taş şahinler dönüp tüneyinceye kadar beyaz kartal kara boğayla savaşacak.»</p>

  <p>O böyle konuşurken birbirine kenetlenmiş yılanlar ağır ağır, çırpınırcasına kıpırdamaya devam ediyor, kadının sözlerine utanmasız, hain bir ağırlık kazandırıyordu.</p>

  <p>«Kuşaklar kuşaklarla savaşacak, kartal yavrusu boğa yavrusuna, beyaz siyaha, siyah beyaza karşı çıkacak, şahinler dönünceye kadar. Şahinler dönünceye kadar.»</p>

  <p>Umlimo dar, avuçları pembe ellerini kaldırdı, boynundaki birbirine dolanmış yılan çelengini usulca indirip mağaranın taş zeminine bıraktı, sonra bir çırpıda ayağa kalktı. Alevler yağlanmış saten gibi vücudu aydınlattı. Umlimo kollarını açtı, bu hareketiyle yuvarlacık göğüsleri biçim değiştirdi:</p>

  <p>«Şahinler döndüğü zaman, şahinler döndüğü zaman Rozwi Mambolarıyla Karanga Monomatapaları gene bu ülkeye hakim olacaklar, işte kehanet, bu.» Kollarını indirdi, kayar gibi bir yürüyüşle ateşten uzaklaştı. Karanlıklara daldı. Zuga da ayağa kalkıp peşine düşerken seslendi, «Dur, bekle!»</p>

  <p>Ama kocaman dişi yılan hemen başını kaldırmış, tıslayarak onun yolunu kesmişti, Zuga dehşet içinde, geri geri mağaradan çıkarken onun yarı karanlıkta hâlâ eşiyle sarmaş dolaş olduğunu görüyordu. O gece, kampta, Umlimo'nun sözlerini teker teker defterine geçirdi. Uykuya daldığı zaman yılanların o tatlı kokusu karabasanlarını doldurdu ve o koku günler boyu burnundan gitmek bilmedi.</p>

  <p>Birden, bir kuş sesiyle uyandı. Bu kuş bal arayan bir kuştu. Peşine düşerlerse bal bulabilirlerdi, hiç de fena olmazdı hani. Efsaneye göre bu kuş seni bir kovana götürür sonra da payına düşeni beklermiş, eğer vermezsen o zaman onu aldattın diye, zehirli bir yılana veya insan yiyen bir aslana götürürmüş.</p>

  <p>Jan Cheroot ile ikisi kalkıp kuşun peşine düştüler. Tuz, bal bir de, et, en leziz üç yiyecek. Zuga şu sırada bal aramakla zaman yitirmek istemiyordu ama adamları da çok yorulmuş, bu kadarcık bir ödülü hak etmişlerdi. Kuş onları, bir saat dolaştırdı, baktılar olacak gibi değil, dönmeye karar verdiler. Belki yolda bir kudu vurur, adamlarına bal yerine et götürürlerdi. Ama kuş onları bir türlü bırakmak istemiyor, keskin çığlıklar atıyordu. Bu çığlıklarıyla çevredeki av hayvanlarını da ürkütüp kaçıracaktı. Birden Umlimo'nun sözleri, Zuga'nın kulaklarında çınladı: «Ağaç tepelerinde tatlılığı arayan» işte bu kuştu. Biliyordu, o çıplak büyücünün sözlerini dinlemek belki çılgınlıktı ama ne kaybederdi ki? Üstelik biraz bal tatmak da hiç fena olmazdı hani! Böylece kuşun peşinden ayrılamadılar. İki saat daha gittiler. Birden dimdik bir kayanın dibinde durdular. Yabani arı kovanı bu kayanın hemen hemen tepesindeydi. Kayaya sarmaşıklar tırmanıyordu. Çavuş bir ateş yaktı. Dumanını kovandan içeri sokunca arılar dışarı uğradılar. Birkaç tanesi dumana filan aldırış etmeyip zavallı Hotanto'yu boynundan soktular. Ama çavuş oralı olmadı. Baltasını kaldırıp kovanı yerinden çıkartacağı sırada, aşağıya seslendi: «Efendi, buraya gel, buraya! Şeytan işi var burada!»</p>

  <p>Zuga yerinden fırladı, çavuşun yanına tırmandı. Jan Cheroot, sarmaşıkları kestiği yeri gösteriyordu. Kovana giriş, kusursuz geometrik bir kapıydı. Usta bir taşçının elinden çıkma, süslemelerle çevrilmiş, oyulmuş taşlar kayanın yüzü boyunca, enine bir kuşak halinde uzanıp gidiyordu. Zuga tutunmasaydı az kalsın düşüyordu. Sonra bir şey ilgisini çekti. Tüm kaya, ayrı ayrı taş bloklardan oluşmuştu. Zuga ile Jan Cheroot on iki metre yükseklikte, kocaman bir taş duvarın tepesine yakın bir yere tünemiş duruyordu, öyle kalın ve uzun bir duvardı ki bu, granit bir kaya parçası gibi duruyordu. Duvarları dolanmak Zuga'nın bir saatini aldı ama hiçbir kapı bulamadı. Duvarlar hemen hemen kusursuz bir daire biçiminde örülmüşe benziyordu. O süsleme her yanı değil sadece doğu yüzünü kaplıyordu. Zuga bunun nedenini düşündü. Belki de bu duvarları yapanlar güneşe tapıyordu? İyi ama nereden girip çıkıyorlardı peki? Jan Cheroot homurdanıyordu: «Ne olacak? Şeytan bu, kanat takar, uçar. Ah keşke benim de kanatlarım olsa da buralardan bir an önce uçup gitsem...» Hava iyice kararmıştı, Zuga kapıyı ertesi gün açmaya karar verdi. Akşam yemek yerine balla karınlarını doyururlardı. O gece heyecandan gözüne uyku girmedi. Gözlerinin önünde hep altından putlar, hazineler canlandı durdu. Gün ağarınca yeniden araştırmaya koyuldu. Sonunda aradığını buldu. Bir gün önce, heyecanından gözden kaçırmış olacaktı. Bir yerde sarmaşıklar kesilmiş, sonra eskisinden de sık, duvarı kaplamıştı. Burayı ancak bir kişi kesmiş olabilirdi; Fuller Ballantyne, kendisinden önce buraya o gelmişti demek. Gene yol göstericisi babası olmuştu işte.</p>

  <p>Küçük Hotanto bu sabah çok daha mutlu görünüyordu. Geceyi şeytanların, cinlerin saldırısına uğramaksızın, sağ salim atlatmış olması neşesini yerine getirmişti. Zuga da ona, şu duvarların ardında yatan hazinelerden uzun uzadıya söz etmişti. Jan Cheroot şimdi kendini, pantolonu altın dolu, Cape Town'daki bir meyhanede görüyor, çevresinde toplanmış Hotanto güzellerine hazinenin öyküsünü anlatıyordu. Bu yüzden keyfi yerine gelmişti. Ne var ki, içeriye giriş hiç de kolay olmadı. Fuller Ballantyne buraya geleli en az dört yıl olmuş, o zamandan beri de sarmaşıklar, bitkiler her yanı sarmış, örtmüştü. Avlunun ortasında silindir biçiminde, dikenle örtülü granit bloklarından yapılmış, kocaman bir kule vardı. Çok, çok yüksek görünüyordu. Derken yanında, ikiz gibi duran, bir kule daha göründü. Onlara bakarken ayağı bir taşa çarptı, tökezledi. Bu, taş değil, bir heykeldi. Çavuşla birlikte üzerini örtmüş sarmaşıkları, bitkileri ayıkladılar. Ortaya, belki elli kilo kadar ağırlıkta, saten gibi, yeşilimtırak sabuntaşından yapılmış bir heykel çıktı. Heykel, o bildik süslemeli kaideye oturmuştu. Köpekbalığı dişine benzer üçgenlerden yapılmış bir süsleme. Heykelin başı ezilmiş, belki de çekiç yerine kullanılan bir taş parçasıyla kırılmıştı. Ama gövdesi olduğu gibi duruyordu. Yırtıcı bir kuşun gövdesi, ucu sivri kanatlarını kıvırmış, uçmaya hazır bir kuş.</p>

  <p>Zuga elini koynuna sokup o küçük, fildişi süsü çıkardı, fil yoluna giren geçitte öldürdüğü Masona reisinin boynundan aldığı süsü. Heykeldeki kuşun eşiydi. Peki, ne demek oluyordu bu? Bu arada çavuşun gözüne bir başka şey ilişti. Bir an güneşte parlayan bir şey. Hemen telaşlı bir tavuk gibi, heykelin yanıbaşında toprağı eşeledi. O pırıldayan şeyi iki parmağıyla tuttu, kaldırdı. Gerdanlığa geçirilmek üzere delinmiş, yuvarlak bir maden parçasıydı bu. Küçücük bir boncuk, kırmızımtırak sarı renkte, yüzeyi aşınmış bir altın parçası...</p>

  <p>Zuga çok az zamanı kaldığını biliyor, adamlarını deli gibi çalıştırıyor, kendisi de ölesiye çalışıyordu. Çifte kulenin dibini temizledikçe, devrilmiş heykeller, düşmüş taşlar ortaya çıkıyordu. Altı tane kuş heykeli daha buldu, onlara bir şey olmamıştı. Ama vahşice kırılmış öyle çok heykel parçası vardı ki, tümünün kaç tane olduğunu kestirmek olanaksızdı. Zuga bunlar üzerinde durup düşünerek zaman harcamak istemedi. Çok, çok ağır işti, âletleri de yoktu ama karşılığını fazlasıyla alıyorlardı. Çok altın buldular, çoğu boncuk biçiminde dövülmüş, zamanla gerdanlıkların ipi çürüdüğünden dağılmıştı. Sonra ince dövülmüş altın yapraklar, öbek öbek ince altın tel, arasıra da bir çocuk parmağı boyu ve kalınlığında küçük maden külçeleri.</p>

  <p>On gün içinde, yirmi beş kilo kadar altın buldular. Sonra Zuga dikkatini ikiz kulelere yöneltti. Gizli kapılarını bulmak için çok uğraştı ama bulamadı. Kulelerin çevresi yüz adım kadardı. Kapıyı bulamayınca, dallardan, sarmaşıklardan bir merdiven yapıp boynunu kırmayı göze alarak kulelerden yükseğine tırmandı. Oradan siteyi kuşbakışı görebiliyordu. Ama kuş heykellerine başka bir yerde de rastlayacağını hiç ummuyordu. Her yer sık bir bitki örtüsüyle örtülmüştü zaten. Dikkatini gene, üzerinde durduğu kuleye çevirdi. Gizli bir kapının izine filan rastlayamadı. Peki, o eski gaman mimarı böylesine sağlam bir yapıyı, böyle, durup dururken, amacı olmaksızın neye yapsındı? Acaba bir iç hazine odasının çevresine mi kurulmuştu bu kule? Ne yazık ki o kalın taşları delmenin olanağı yoktu, Zuga bile pes etmek zorunda kalmıştı. En iyisi madenin nereden geldiğini aramaktı. Tam o sırada iri, ağır bir damla Zuga'nın alnına çarptı. Sol gözüne yuvarlandı. Kan gibi ılık bir damlaydı bu, sıtma nöbetine tutulmuş bir hastanın kanı gibi ılık.</p>

  <p>O yüksek surların ötesinde başka yıkıntılar da vardı, ama hiçbiri bu iç site kadar büyük, önemli boyutlarda değildi.</p>

  <p>Hepsi de öylesine dağılmış, öylesine bitkilerle örtülmüş yıkılmıştı ki, Zuga'nın bunları araştıracak zamanı yoktu. Jan Cheroot adamlarla birlikte iç sitede son altın kırıntılarını toplarken Zuga da çevrede altın madenlerini, damarlarını aradı durdu ama boşuna. O ilk damlanın ardından asıl yağmurlar hemen gelmemişti ama eli kulağındaydı. Çavuş da homurdanmaya başlamıştı artık. Buralarda daha fazla oyalanırlarsa ırmakların taşacağını, geçit vermeyeceğini söylüyordu ki, haklıydı. Zuga ondan, tek bir gün daha istedi. Güneydeki tepenin hemen ardında bir vadi vardı. Bir de onu araştıracaktı, o kadar.</p>

  <p>Fırtına bir gece, ansızın bastırıverdi. Kamp ateşini söndürdü. Barınakları devirdi. Hepsini iliklerine kadar ıslattıktan başka, ne var ne yoksa çevreye saçtı. Ayak bileklerine kadar suya battılar. Soğuktan tirtir titreyerek, sabahı zor ettiler. Jan Cheroot ile Zuga barut keselerini muşambalara sarıp kucaklarına almışlardı ama ıslanmış mı diye açıp bakamıyorlardı çünkü yağmur hâlâ yağıyordu. Sonunda zorla toparlandılar. Ateş yakamadıkları için soğuk akdarı ekmeğiyle tütsülenmiş bufalo eti yiyip kalktılar. İşte Zuga'nın yüklemek istediği fazla yükü taşıyıcılar o zaman gördü. Sarmaşıktan iplerle sırıklarla bağlanmış, üzeri de otlardan örülmüş bir hasırla örtülmüştü. Jan Cheroot, «Bunu taşımayacaklarmış. Sana söylemiştim ben,» dedi.</p>

  <p>«Ya taşırlar ya da burada onunla birlikte kalır, geberirler.» O taş kuş heykellerinden en iyisini dikkatle seçmişti. Hiç zarar görmemiş olanını, en güzel oyulmuş olanını ve kendi elleriyle sarıp sarmalayıp taşınmak üzere hazırlamıştı. Zuga'ya göre bu heykel, bu eski, terkedilmiş sitenin elle tutulur bir kanıtıydı ve ta uzaklarda, Londra'da, yazdıklarını okuyan en kuşkucu bir eleştirmen bile, bu kanıtı görünce sitenin varlığını kabullenecekti. Bu heykelin manevi değeri herhalde eşit ağırlıktaki altından da fazlaydı. Ama bunu uygarlığı taşımak istemesinin nedeni bu değeri değildi. Artık bu taş kuşlar Zuga için batıl itikat yönünden özel bir anlam taşır olmuşlardı. Onun gözünde, girişimlerinin başarısını simgeliyorlardı ve bu kuşlardan birine sahip olmak demek, bir bakıma şu vahşi ve güzel beldenin tümüne sahip olmak demekti onun gözünde. Sonradan dönüp ötekileri de alacaktı, ancak şu tek, kusursuz örneği mutlaka götürmeliydi. Onun tılsımıydı bu.</p>

  <p>Taşıyıcıların içinden en güçlü ve genellikle en istekli olan ikisini seçti ve hâlâ duraksadıklarını görünce de omuzundaki ağır fil kamçısını indirdi, yüzündeki ifadeyi gören adamlar onun ciddi, hem de çok ciddi olduğunu anlamış, suratlarını asıp yüklerini indirmeye, arkadaşlarına dağıtmaya başlamışlardı bile.</p>

  <p>Tam beş gün beş gece, aralıksız yağdı. Topraktan tüten buhar, her soluk alışta ciğerlerine giriyor, buz gibi soğuk sabanlarda vadilerin çukurunda kıvranarak, bükülerek uyanıyorlardı. Eskiden kurumuş su yataklarında bembeyaz kumların parıldadığı yerlerde şimdi seller götürüyor, ağaçları köklerinden kopartıp sürüklüyordu. Bu çılgın gibi, köpürerek akan selleri aşmanın çaresi yoktu. Zuga, karnı şişmiş, bacakları havada bir buffalo leşinin sellere kapılmış, önünden hızla geçişini seyrederken, çok geç kaldığını anlıyordu. Burada, kapana kıstırılmışlardı işte. «Su boyunca gitmek zorundayız.» diye homurdandı. Çavuş karşılık verdi: «Ama ırmak batıya gidiyor?» Da, ha fazla açıklamasına gerek yoktu, çünkü batıda Matabele’lerin kralı Mzilikazi'nin toprakları uzanıyordu ve Tom Harkness'in haritasında işaretlediği o Yanık Belde diye adlandırılan topraklara herhalde daha şimdiden fazlasıyla yaklaşmış durumdaydılar.</p>

  <p>Zuga acı acı sordu: «Peki ya sen ne önerirsin benim altın Hotanto güneşim? Kanat takıp uçacak mıyız? Yoksa balık olup yüzecek miyiz? Söyle bakalım. Ver öğüdünü.»</p>

  <p>«Benim öğüdüm şudur ki, birincisi, öğüdü ilk verildiğinde dinle, ikincisi de şunları hemen suya at.» Böyle derken heykelle üniforma sandığını işaret ediyordu. Zuga oralı olmadı, yola koyuldular, batıya doğru gidiyorlardı.</p>

  <p>Altıncı gün yağmur hafifledi, bulutlar açılır gibi oldu. Zuga kendi kendisini avutmak istiyor, «Mzilikazi'nin toprakları daha kurudur hiç olmazsa. Ben de bir İngiliz’im, üstelik Tşedi'nin torunuyum, bir Matabele bile benim geçmeme izin vermemezlik edemez. Yaşlı Tom'un yazdıklarına aldırma sen,» diyordu. Üstelik tılsımı da yanındaydı. Taştan kuş heykeli onu korurdu.</p>

  <p>Yeniden batıya yöneldi. Nasıl olsa bundan beteri gelemezdi başlarına. Et kalmamıştı, yıkık siteden ayrıldıklarından beri ağızlarına lokma et koymamışlardı, çünkü yağmurlar hayvan sürülerini de biriktikleri su başlarından çevreye dağıtmıştı. Nasıl olsa şimdi istedikleri yerde bol bol taze su bulabiliyorlardı. Her yerde yeşermişti. Bol bol ot vardı artık. Kulaklarını çın çın öttürecek kadar çok kinin almasına karşın, Zuga da bir sabah sıtma nöbetleriyle uyandı. Kemikleri ağrıyor, gözlerinin arkasına sanki binlerce ton ağırlık yükleniyordu, öğleye doğru titremeye başladı. Babası kitabında, kimi bireylerin sıtmaya karşı, kalıtsal yönden gelmiş bir tür bağışıklığa sahip olduğunu yazmıştı ya, şimdi babasının doğru söyleyip söylemediği anlaşılacaktı işte. Sıtma nöbetleri içinde dişleri tıkırdar, her yanı titrerken bir kez bile mola vermeyi geçirmedi aklından. Adamları için kabul etmediği bir ayrıcalığı kendisi için düşünmesi doğru olamazdı. Böyle, tökezleye, sendeleye, güçlükle ayakta durmaya çabalayarak yürüdü. Neyse ki bu ilk nöbetlerin ardından, yağmurlar ara verdi, güneş 'açtı, Zuga da biraz rahatlar gibi oldu. Jan Cheroot ona moral veriyor, «Merak etme, iyileşeceksin, sıtmayı senin kadar çabuk atlatanını görmemiştim ben. Evet, sen Afrika'ya lâyık bir adamsın Afrika seni bağrına basacak dostum,» diyordu, işte böyle, henüz tam anlamıyla kendini toparlayamamışken, filin izine düştüler. Jan Cheroot, gözlerini izlere dikmiş, homurdandı: «Bu o, ta kendisi. Onun izini nerede olsa tanırdım,» Aylar önce, Zambezi ırmağının kıyısında, fil yolunun orada kaçırdıkları yaşlı aygırdan söz ettiğini daha fazla açıklamasına gerek yoktu nasıl olsa. «Üstelik bir saat bile ilerimizde değil. Rüzgâr da bizden doğru esiyor.» Zuga birden, o hayvanla nasıl olsa ergeç yeniden karşılaşacağına inandığını anımsadı, işte bu önsezi gerçekleşiyordu. Korkuyla başını kaldırıp bulutlara baktı. Fırtına patlak verirse şu izleri bile çarçabuk siler geçerdi. Şimdi her dakikanın hayati önemi vardı. Belki de Mzilikazi’nin topraklarına yüz mil kadar yaklaşmışlardı ve her an Matabele sınır nöbetçileri karşılarına çıkabilirdi ve belki de şu iki aygır fili kovalamakla yitirecekleri zaman onların hayatına malolurdu ama Zuga da, Jan Cheroot da bir an bile duraksamadılar. Üzerlerindeki fazlalıkları atmaya başladılar. Su mataralarına gerek yoktu. Her yer su içindeydi, azık torbaları ise zaten boştu, örtüleri sırılsıklamdı. Bu gece nasıl olsa yaşlı filin kocaman leşine sığınırlardı.</p>

  <p>Zuga taşıyıcılara seslendi: «Siz de, gelebildiğiniz kadar hızlı gelin. Şimdi tabanları kaldırırsanız bu gece karnınızı etle, yağla tıkabasa doldurabilirsiniz, unutmayın!» Böylece koştular, koştular. Zuga'nın dört silah taşıyıcısı hemen peşinden geliyordu.</p>

  <p>Fillere yüz metre kadar yaklaştıklarında yaşlı aygır, insan kokusunu almış, yanındaki askerleriyle koşmaya başlamıştı. Jan Cheroot bir dizinin üstüne çöküp tüfeğini kaldırdığında asker, koca filin az gerisinde kaldı. Sola kaçar gibi yaptı, inanılır gibi değildi, sanki onu korumak, ona siper olmak için kendini tehlikeye atmıştı. Jan Cheroot da, «Madem istedin, al öyleyse!» diyerek genç aygıra nişan aldı. Kalçasından vurdu, bu arada koca fil koşusunu tek başına sürdürüyordu. Zuga sakatlanan filin kalbine nişan alıp oracıkta öldürebilirdi ama yanı başından koşarak geçti, çünkü o, büyük filin peşindeydi. Asker filin işini Jan Cheroot da bitirirdi nasıl olsa. Fil hâlâ kaçıyor, , araları giderek açılıyordu. Bir ara bataklığa saplanır gibi oldu, Zuga yetişti, silâhını ateşledi ama barut ıslanmıştı, ateş almadı. Arkadan gelen silah taşıyıcılarının elinden yedek silahın» kaptığı gibi yeniden filin peşine düştü. Matthew de onun bıraktığı, ateş almamış tüfeği alışkanlıktan, yeniden doldurdu, böylelikle silah, onu ateşlemeye kalkışanı hemen sakatlayabilecek ya da öldürebilecek güçte, bir bombaya dönüşmüş oldu.</p>

  <p>Fil tam tepeye vardığında durdu. Geri dönüp baktı, işte o anda Zuga onu omzundan vurdu. Fil yere düşmedi. Ayakta kaldı. Gözlerini açınca adamı gördü. O nefret ettiği, kötü kokulu, inatçı yaratığı, yıllar yılı peşinden ayrılmak bilmeyen o yaratığı gördü. Sonra kendisini bayır aşağı koyverdi. Bir yandan attığı çığlıklar alçak bulutlara çarpıp yankılanıyordu. Zuga da dönüp üzerine saldıran filden kaçmaya başladı. Ama Matthew kaçmamış, görev duygusuyla olduğu yerde efendisini beklemişti. Ona hemen dolu tüfeği uzattı, Zuga tüfeğin çifte atımla doldurulduğundan habersiz, dönüp tam fil, hortumunu uzatmış üzerine gelirken, ateş etti. Bu kez silah ateş aldı. Yer gök sarsıldı. Namlu parçalandı. Maden çiçek açar gibi açıldı ve yanar barut, Zuga'nın yüzüne yağdı, yanaklarını sakalını kavurdu. Horoz da kopmuş, gelip yanağını, gözünün tam altından yarmıştı. Silah elinden kaçıp omzuna öylesine şiddetle çarptı ki, kaslarının tendonlarının yırtıldığını hissetti. Sonra sırtüstü, filin erişemeyeceği kadar uzağa düştü. Fil bir an şaşırmıştı. Birden hâlâ ayakta duran silah taşıyıcısını gördü. Zavallı Matthew, yiğit, sadık Matthew koşmaya çabaladıysa da boşuna. Daha on adım atmadan filin hortumu onu belinden kavradı, havaya, ta yükseklere fırlattı. Sonra yere düşmeden yakalayıp bu kez daha yükseklere fırlattı. Zuga doğrulup oturdu. Sersem sersem bakarken Matthew'u öyle, havada, sonra da yere düştüğünü gördü. Fil öcünü alıyordu işte. Bir ayağını göğsüne bastırıp kaburgalarını çatır çatır kırdıktan sonra hortumuyla başını yakalayıp piliç kafası kopartır gibi kopartıvermişti. Sonra Matthew'un başını bir kenara fırlattı, baş, yanından yuvarlanıp giderken Zuga onun gözkapaklarının hızla açılıp kapandığını, yanaklarının seğirdiğini gördü. Gözlerini bu korkunç manzaradan binbir güçlükle ayırıp az önce yere fırlattığı boşalmış tüfeğini kucağına aldı. Doldurmaya başladı. Tek koluyla, acıdan inleyerek çalışıyordu. Fil ise, Matthew'un cansız, başsız gövdesini parçalamakla meşguldü. Zuga tek eliyle ve binbir güçlükle tüfeği kaldırıp bu kez tam kalbine nişan aldı. Tetiği çekti. Fil vurulmuştu, kalbine giren kurşun oluk gibi kan akıtıyordu. Gene de düşmedi Zuga'nın yattığı yere döndü. Ayaklarını sürüyerek yaklaştı, hortumunun ucuyla onu ayak bileğinden yakaladığı an Zuga herşeyin bittiğini anladı. Bacağını çekip kopartacaktı. Ama filin de gücü tükenmişti, inledi. Parçalanmış ciğerlerinden son soluğunu verdi, Zuga'nın ayak bileğindeki hortum gevşedi. Yaşlı fil ayakta ölmüş, diz üstü çöküyordu. Düşerken yer gök sarsıldı. O sırada bataklığı geçmekte olan Jan Cheroot çıkardığı sesi ta bir mil uzaktan açık seçik duydu. Zuga başını toprağa dayadı. Gözlerini kapadı, derin bir karanlığa gömüldü.</p>

  <p>Jan Cheroot Zuga'yı yattığı yerden kıpırdatmaya hiç kalkışmadı. En iyisi orada kalıp taşıyıcıları beklemekti, üzerine, ıslak otlardan, üstünkörü bir barınak çattı. Bir başucuna, bir de ayakucuna ateş yaktı. Sonra ayna tuttu, Zuga dikiş kutusundaki iğne iplikle yanağını dikti, sırtüstü düşerken; «Yeniden yürümektense ölürüm daha iyi,» söylendi. Jan Cheroot filin karaciğeriyle yüreğinden kestiği lokmaları içyağına sarıp taze bir dala geçirmekle uğraşıyordu. «Doğru söylüyorsun, ya yürürsün, ya da burada, çamurların içinde ölür gidersin,» dedi.</p>

  <p>Ötede taşıyıcılar ağlıyor, bağrışıyor, Matthew'e ağıt yakıyorlardı. Zavallıdan geride kalanları toplayıp battaniyesine sardılar. Yarın sabah gömeceklerdi. Jan Cheroot da ateşten korları kazıyarak filin iç organlarından yaptığı kebabı çevirmeye başladı. Jan Cheroot söyleniyordu: «Onu gömmek sonra da dişleri kesmek yarın bütün günümüzü alır. Öbür gün hemen yola koyuluruz. Ömrümde bu kadar iri fil görmedim. Şu dişlerin her birini ancak üçer kişi taşıyabilir. Bir daha böylesine Taslayacağımı hiç sanmam.»</p>

  <p>«Evet, haklısın, bir daha böylesine rastlanmaz.» Ama içinde sonsuz bir pişmanlık, bir acı vardı. Şu görkemli, eşi bulunmaz hayvanın ölümüne de, onunla birlikte ölen, yiğit adamına da çok acıyordu. O gece hem çektiği ıstıraptan, hem de üzüntüsünden gözüne uyku girmedi. Ertesi gün Matthew'u gömerlerken o da mezarın başına kadar gitti.</p>

  <p>Sonra yerine döndü. Bitkin, uzandı. Ama uyuyamadı, çünkü filin dişlerini kırmak için durmadan balta vuruyorlardı. Derken sırtına batan bir taşı eliyle alıp fırlatmak istedi. Birden durdu. Kumtaşı kristalleri altın gibi parlamıştı.</p>

  <p>Gördüğüne inanamıyordu. Boğuk bir sesle, Jan Cheroot'u çağırdı. «Mezar, Matthew’un mezarı, böylesine kayalık toprakta nasıl bu kadar kolay kazabildiniz?»</p>

  <p>«Kazmadık ki, hazırdı zaten. Çukur vardı. Yamaç boyunca pek çok çukur var böyle.» Zuga şaşırmıştı. Demek burnunun dibindeydi de görmemişti. Jan Cheroot'a yaslanarak gitti.</p>

  <p>Yağmur altında, çukurlara baktı, sonra döndü, sol eliyle, defterine yazmaya çalıştı.</p>

  <p>«Buraya Harkness Madeni adını verdim. Çünkü ihtiyar Tom'un anlattığı o eski madenlere pek benziyor olmalı. Damar, ak şeker kumtaşından. Sırt boyunca uzanıyor. Belki pek dar ama çok zengin, çünkü altın gözle görülebiliyor. Yaralarım topraktan alınan örneklen ezip elememe engel oluyor ise de bir ton kumtaşında elli gramı aşkın bulunduğunu tahmin ediyorum.</p>

  <p>Eski madenciler tepede dört tane galeri açmışlar. Belki benim görmediklerim de vardır. Dizleri ve dirsekleri üzerinde sürünerek ufak tefek bir adamın geçebileceği büyüklükte açılmış bu galeriler. Herhalde buralarda çocuk köleleri kullanmış ve çok kötü koşullar altında çalıştırmış olmalılar. Toprakaltı su katmanından öteye gidememişler zaten. Ama modern yöntemlerle buradan çok altın çıkartılacağı kesindir. Herhalde madenciler işlerini tamamlayamadan düşman gelmiş, onları buralardan uzaklaştırmış olmalı. Şimdi de altın bir şiltenin üzerinde yazıyorum bunları. Kral Midas gibi çevrem de çepeçevre bu değerli madenle dolu ama gene de bahtsız bir kral gibi ben de şimdilik ondan pek yararlanamayacağım anlaşılan... Bunun yanında çok, çok büyük bir de fildişi stokum var. Bu ülkenin her yanına dağılmış, yalnız benim bildiğim yerlere gömülmüş. Yirmi beş kilo kadar altınım var. Üstelik altın madenini de bulmuş durumdayım. Akıl almayacak derecede zenginim, gene de yaralarıma sürecek bir merhem veya bir kese barut alamıyorum işte. Yarın güneye doğru yürüyüşe geçecek gücü bulacak mıyım yoksa burada, Matthew ile o kocaman filin yanında mı kalacağım, bunu bilemiyorum.»</p>

  <p>Ertesi gün ancak iki taşıyıcının yardımıyla ayağa kalktığında Jan Cheroot ona; «Şu taşı bırakıyoruz, ikinizi birden taşıyamayız,» dedi. Ama Zuga onların ellerinden kurtuldu; «Hayır, siz onu taşıyın, ben yürürüm,» karşılığını verdi. Oysaki ayakta durması bile bir mucizeydi.</p>

  <p>O gün beş milden az yol alabildiler. Sonra güneş çıktı, kemikleri ısındı. Adımları hızlandı. Ertesi gün on mil gittiler. O gece kamp kurdular. Ertesi sabah şafakla uyandığında herkes henüz uykudaydı ve Zuga kendini çok iyi hissediyordu. Yeniden hayata dönmüş gibiydi. Ne yazık ki bu neşesi uzun sürmedi, iki yüz kadar Matabele savaşçısı, siyahlı beyazlı inek derisinden yapılmış uzun kalkanlarının ardına gizlenerek, kampı kuşattılar. Doğan güneş, geniş uçlu mızraklarını parıldatıyordu. Tom Harkness ne yazmıştı? «Burada Mzilika'nın sınır bekçileri, bütün yolcuları öldürür,» dememiş miydi? Ama Zuga korktuğunu belli etmemeliydi. Ederse işi bitikti. Doğruldu, sol kolunu, avucunu kalkanlara doğru çevirerek kaldırdı seslendi:</p>

  <p>«Ben İngiliz’im. Ulu beyaz Kraliçenin kumandanlarındanım, Kraliçe Victoria'nın. Adım Bakela, Manali'nin oğlu, Tşedi'nin torunuyum. Barış için geldim.» Adamlardan biri, birkaç adım öne çıktı. Zuga'dan uzundu, başındaki devekuşu tüyleri onu bir dev gibi gösteriyordu. Her halinden soylu bir kişi, yiğit bir savaşçı olduğu anlaşılıyordu. Kalkanını indirdi,</p>

  <p>Zuga'ya baktı. Üstündeki paçavralara, yaralı kolunu astığı pis sargılara, bir ihtiyar gibi üzerine dayandığı sopaya, kavrulmuş sakalına, barut yanığı yanaklarına, çatlamış dudaklarına şişmiş yanağındaki kabasaba dikişlere baktı, sonra bir kahkaha attı. «Ben de» dedi, «Matabele'yim. İki bin kişinin indunasıyım. Adım Gandang, Mzilikazi'nin oğlu, ulu göklerin oğlu, Zulu'nun oğluyum parlak mızrağım ve al yüreğimle geldim.»</p>

  <p>***</p>
</body>
</html>
