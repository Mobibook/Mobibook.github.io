<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kara Şaka'nın güvertesinden, Huron'un demir almasını, yelkenlerini teker teker açarak güneydoğu rüzgârında, körfezden ağır ağır çıkmasını seyrettiler. Dört saat sonra da Kara Şaka, barut ikmali yapıyordu. Bunun için tüm önlemler alınmıştı. Direğe kırmızı kırlangıç kuyruklu uyarı bayrağı çekilmiş, makine dairesindeki buhar kazanları söndürülmüştü. Mürettebat yalınayaktı. Güverte herhangi bir kıvılcımın alev almaması için sürekli hortumla sulanıyordu. Her barut fıçısı da gemiye alınır alınmaz, deliği, çatlağı olmasın diye inceden inceye göz geçiriliyordu.</p>

  <p>Çarkçıbaşı kazanlarını ateşlerken Ballantyne seferinin son üyeleri de gemiye çıkmaktaydı. Zuga'nın elindeki' tavsiye mektupları bir kez daha yararlı olmuştu. Bu mektuplar sayesinde Cape Town garnizon kumandanı Zuga'ya, Hotanto piyade alayından gönüllü alması için izin vermişti. Harkness o uzun gecede onu uyarmıştı: «Afrika'daki ateşli silâh kullanabilecek, Hotantolardan başka yerli bulamazsın. Gerçi içkiye, kadına düşkündürler ama iyi dövüşür, iyi yürürler, çoğu da sıtmaya, açlığa alışıktır. Onları çok dikkatle seçmeli ve gece gündüz dikkatle gözlemelisin.»»</p>

  <p>Zuga gönüllü isteyince pek çok taleple karşılaşmıştı. Hotantoların yağma kokusunu ve istekli bir kadının kokusunu kilometrelerce öteden aldığı söylenirdi, üstelik Zuga da Britanya ordusunun hemen hemen üç katı kadar ücret öneriyordu. Zuga içlerinden on kişi seçmekte zorluk çekti.</p>

  <p>Bu doğuluya benzer suratlı, çekik gözlü, çıkık elmacık kemikli, incecik, ufak tefek adamlardan ilk görüşte hoşlanmıştı.</p>

  <p>Bu görünüşlerine karşın onlar tüm öteki kabilelerden çok Afrikalıydı. Buraya ilk uğrayan gemicilerin Table Körfezimde karşılaştığı ilk yerlilerdi. Beyazların davranışlarını ve kusurlarını çarçabuk benimsemişlerdi.</p>

  <p>Zuga, tek bir seçim yaparak sorununu çözmüştü. Bu, yüzünden yaşı hiç belli olmayan, suratı iyice buruşmuş ama saçında tek beyazı bulunmayan bir adamdı. «Yüzbaşı Harris'e fil avını ben öğrettim,» diye övünüyordu.</p>

  <p>Cornwallis Harris Afrika avcılarının en ünlülerinden biriydi. «Onu Cashan dağlarına ben götürdüm.» Bu, otuz bir yıl öncesine ait bir olaydı. Demek ki şu küçücük Hotanto elli, altmış yaşlarında olacaktı. Eğer söyledikleri doğruysa. Zuga onu sınamak için:</p>

  <p>«Ama ben Harris'in kitabını dikkatle okudum, senden hiç söz etmiyor?» dedi.</p>

  <p>«Adım o zaman Jan Bloom'du.» Zuga adamı tanıdı, kitapta adı sık sık geçiyordu çünkü. En gözüpek avcılardan biri olarak hem de.</p>

  <p>«Peki öyleyse neden değiştirip Jan Cheroot yaptın şimdi?»</p>

  <p>«İnsan kimi zaman adından bıkar, tıpkı aynı kadından bıktığı gibi. Sağlığı için, canını kurtarması için ikisini de değiştirmesi gerekir.»</p>

  <p>«Dokuz adam daha seç ama en iyileri olsun.» Çavuş Cheroot gambot tam islim tutarken onları gemiye bindirdi.</p>

  <p>Hepsinin Enfield marka tüfekleri omuzlarında asılıydı. Neleri var neleri yoksa sırt çantalarına koymuşlar, kuşaklarındaki keselere de ellişer atımlık fişek takmışlardı. Çok mutlu oldukları sırıtışlarından belliydi. Çavuş Cheroot onları güverteye dizdi. Gerçek te kırmızı olması gereken ceketleri, zamanla değişmiş, on ayrı renk almıştı. Her birinin şapkası da ayrı bir biçimde eğilmişti. Ayakları ise çıplaktı. Zuga onların asker selâmını aldı, sonra:</p>

  <p>«Pekâlâ çavuş, hadi bakalım şimdi çantaları açalım da şişeleri şuradan denize fırlatalım,» dedi.</p>

  <p>Böyle der demez suratlarındaki sırıtışlar dondu kaldı. Oysaki genç Binbaşı kolayca kandırılabilir gibi görünmüştü. Jan Cheroot'un kara gözlerinde bir saygı parıltısı çaktı. Şu binbaşı yaman adammış meğer!</p>

  <p>***</p>
</body>
</html>
