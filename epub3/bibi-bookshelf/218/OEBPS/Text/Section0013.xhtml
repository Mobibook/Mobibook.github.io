<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Amirallik binası pırıl pırıldı. Bahçedeki ağaçlara da renk renk fenerler asılmıştı. Donanma bandosu, kırmızılı, sarılı üniformasını giymiş, üzeri açık terasta çalıyordu. Açık hava pistinde, şimdiden vals ezgilerine ayak uydurup dönen çiftler yer almıştı, ipek pantolonlu, tokalı pabuçlu, başları peruklu uşaklar bayanların arabadan inip kırmızı halıya basmalarına yardım ediyorlardı. Merdiven başında vekilharç, gelenleri haber veriyordu «Binbaşı ve Doktor Ballantyne, Bayan Cartwright.».</p>

  <p>Robyn, burada Kolonide her nereye gelse kadınların hemen ilgisini uyandırmaya henüz kendisini alıştıramamıştı. O girer girmez hep, bir fısıltıdır başlıyor, yüzler yelpazelerin ardına gizleniyor, bakışlar kaçırılıyordu.</p>

  <p>Zuga da durumun farkındaydı. Mırıldandı: «Süngerini getirdin mi, kardeşim? Herhalde gene birine vurmanı bekliyor bunlar? Ya da etekliğini indirip pantolonla merdivenlerden yukarı koşacağını umuyorlar.»</p>

  <p>«Sus, hain.» Yavaş, yavaş, gerginliği kayboluyordu. Altın sarısı, lâcivert, al üniformalı kalabalığa daldılar. Her yerde siyah gece giysileri, ipek gömleklerin beyaz dantelleriyle canlanıyordu. Kadınların etekleri çok geniş, tafta veya ipeklidendi. Gene de Londra modasını en az iki yıl geriden izliyorlardı. Pek azı omuzlarını açmak cüretini gösterebilmişti. Robyn'in elbisesi ise modaya hiç uygun değildi, çok eskiydi. Zaten böyle bir yere giyecek tek elbisesi de buydu. Kumaşı yünlü, eteği dardı, incilerle, pullarla filan da işlenmiş değildi. Saçına da ne devekuşu tüyü, ne pırıltılı taşlar takmıştı. Ama bu haliyle inadına göz kamaştırıyor, herkesten farklı duruyordu. Codrington'a dans etmediğini söylemişti ya, hiç fırsatı olmamıştı da ondan. Ama şimdi, Zuga'nın Aletta Cartwright ile birlikte zarif dönüşlerle valse daldığını görünce derin bir pişmanlık duymadı değil. Biliyordu, kimse onu dansa davet etmeyecekti. Etse bile beceremezdi zaten. Hemen döndü. Tanıdık, dost bir yüz aradı. Kalabalıkta yalnız kalmak istemiyordu. Kararını değiştirip geldiği için pişmanlık duymaya başlamıştı bile. Kaptan Codrington'u görünce içi öylesine rahatladı ki, neredeyse oracıkta genç adamın boynuna sarılacaktı.</p>

  <p>Gerçekten de oradakilerin en yakışıklılarından biriydi. Koluna girer girmez genç kadınların nasıl kıskanarak baktıkları gözünden kaçmadı. Genç adam onu bahçeye doğru götürürken;</p>

  <p>«Burada,» diye fısıldadı. Robyn'in kim olduğunu sormasına hiç gerek yoktu. «Onu gördünüz mü?»</p>

  <p>«Sizden beş dakika önce geldi. Genel Vali'nin arabasıyla. Şimdi de Valiyle birlikte Uyuşuk'un çalışma odasındalar. İşin en berbat yanı şu herife kimse dokunamıyor, kimse bir şey yapamıyor.»</p>

  <p>Gece ilerleyip hava serinleyince donanma bandosu balo salonuna yukarıdan bakan orkestra balkonuna çıktı. Dans olanca hızıyla sürüp gidiyor, Mungo St. John özellikle zarif hareketleriyle herkesin gözlerini üzerine çekiyor, sanki yorulmak bilmiyordu. Hep de birbirinden güzel kadınlarla, kızlarla dans ediyordu. Clinton ile Robyn de onu seyredenlerin arasındaydı. Robyn bulundukları yüksek yerden, St. John'un başını kaldırıp ona bakmasını, istiyordu. Baksın ki o da gözlerindeki nefretle karşılık verebilsin. Ama St. John, bir defacık bile ondan yana bakmamıştı işte. Bir an, ona yaklaşmak için, salt bunun için, önce konuşmalarına karşın, Kaptan Codrington'a dans etmeyi bile önerecek oldu, hemen vazgeçti, İngiliz subayının şu zarif Amerikalıyla baş edemeyeceğini biliyordu. Clinton'un kolunda yemek salonuna geçerken St. John'u hemen önlerinde gördü Kolunda bir sarışın vardı. Koloninin en güzel, en zengin, en açgözlü dulu. Saçına taşlar, devekuşu tüyleri takmış, kabartmış, omuzlarını, göğsünü iyice açıkta bırakan, işlemeli, pırıltılı bir elbise giymişti. Mungo St. John ise o sade siyah beyaz gece giysisiyle, çevresindeki süslü püslü üniformaların hepsinden daha şıktı, daha göz alıcıydı. Robyn dayanamadı. Tıslar gibi bir sesle: «Kadın gözüdönmüş yosmanın teki,» diye seslendi. Yanı başındaki Clinton, şaşırdığını belli etmemeye çalışarak ekledi: «Adam da şeytanın ta kendisi »</p>

  <p>St. John onları duymuş gibi, döndü baktı, eğilip gülümseyerek Robyn'i selâmladı, öylesine samimi, öylesine bilgiç bir gülüştü ki bu, genç kız sanki yeniden onun karşısında çırılçıplak soyunmuş gibi oldu. Gene o çaresizlik duygusu yüreğini kapladı. Çok büyük bir çaba harcayarak başını çevirdi ama Clinton onu dikkatle süzmekteydi. Bakışlarını kaçırdı. Gözgöze gelirlerse, düşüncelerini okuyacaktı sanki.</p>

  <p>Gece yarısını iki saat geçmişti. Donanma bandosu, hâlâ pistte dönen sevgililer için daha ağır, daha romantik parçalar çalıyordu ama davetlilerin çoğu kendileri oynamasalar bile, en azından masalar çevresinde toplanıp sessizce oynayanları seyretmek ve ara sıra da özellikle cüretli bir oyuna alkış tutmak üzere birinci kattaki oyun salonuna çıkmıştı.</p>

  <p>Odaların en büyüğünde Uyuşuk Kemp ile yaşlı kuşaktan davetliler, vist oynuyordu, ikinci odada, daha genç kuşak, daha hafif bir oyun, şimendifer oynuyordu. Zuga oradaydı. Kardeşi geçerken ona gülümsedi. Aletta Cartwright ile birlikteydiler. Robyn ile Clinton üçüncü ve en küçük salona geçti. Burada bir zamanlar yalnız Amerika'da oynanan bir oyun vardı. Ama bu kâğıt oyunu, sonradan sarayda da moda olmuştu. Kraliçe oyunu ilginç bulunca, imparatorluğun her yanında, poker adı oyuncuların dilinden düşmez olmuştu.</p>

  <p>Ne var ki Majeste Kraliçenin gösterdiği ilgiye karşın bu oyun henüz bayanların erkeklerle birlikte oynayabilecekleri türden sayılmıyordu. Bu yüzden yeşil çuhanın başına yalnız erkekler toplanmıştı. Bayanlar da kelebekler gibi çevrelerinde dolanıp duruyordu.</p>

  <p>Mungo St. John kapıya karşı oturduğundan Robyn odaya adımını atar atmaz gördü onu. Sarışın dul omuzuna yaslanmış, ağzındaki yaprak sigarasını yakmak üzere kibrit uzatıyordu. St. John sigarasını yaktı, uzun, mavi bir duman savurdu, sonra bakışlarıyla kadına teşekkür edip oyuna dündü. Besbelli kazanıyordu. Önünde altın yığılıydı. Onlar seyrederken bir kez daha kazandı. Masada beş erkek daha vardı. Ve hepsi de çok sinirliydi. Hepsi de o oynadıkça heyecanlanıyor, o oyuna girmezse rahatlıyordu.</p>

  <p>Robyn farkına varmadan masaya yaklaşmış, koluna girdiği Clinton'u âdeta sürüklemişti. O sırada oyunculardan biri,</p>

  <p>«Bu gecelik elli lira yeter, izninizle baylar,» diyerek masada kalan birkaç kuruşunu toplamış, kalkıyordu. Robyn, Clinton'un kolunu parmaklarından kurtarıp usulca boşalan iskemleye oturduğunu görünce çok şaşırdı. «Sizlere katılabilir miyim, baylar?» Berikiler homurdanmakla yetindi. Sadece St. John başını kaldırıp nezaketle sordu:</p>

  <p>«Ne kadar yüksek oynadığımızın farkında mısınız? Kaptan?»</p>

  <p>Clinton karşılık vermedi. Sadece cebinden bir tomar beş liralık banknot çıkartıp masaya, yanı başına boydu. Bu miktar Robyn'i şaşırttı, en azından yüz İngiliz lirası olmalıydı. Sonra hatırladı: Clinton Codrington yıllardır şu kıyılarda köle ticareti yapan gemileri başarıyla kovalıyordu. Ele geçirdiği gemilerden kazandığı ödül on bin İngiliz lirasını aşmıştı. Ama nedense Robyn onu hiçbir zaman zengin biri olarak düşünmemişti. Sonra birden, bu davranışıyla Clinton'un sessizce meydan okuduğunu ve Mungo St. John'un da gülümseyerek buna karşılık verdiğini sezdi. Paniğe kapıldı. Clinton Codrington'un kendisinden kat kat tecrübeli ve usta bir oyuncuya çattığına hiç kuşkusu yoktu. Alaydaki arkadaşlarına olan borcunu ödemek için kumarbazlığına güvenen Zuga'nın bile onunla kumarda baş edemediğini hatırladı, üstelik</p>

  <p>Clinton hafifçe çakır keyifti. Şu saate kadar durmadan içmişti. Oyunu çok iyi bilse bile, herhalde yerinde kararlar verebilecek durumda değildi.</p>

  <p>Zaten St. John oyunu hemen ele almış, dilediği yöne sokmuş, Clinton'u şaşırtmak, duraksatmak için ne mümkünse yapmıştı. Genç İngiliz, sinirliydi, kararsızdı besbelli. Seyirciler onun yüz lirayı yanına bırakıp masaya oturmasıyla iki usta kumarbazın kıyasıya çatışacağını düşünüp sevinmişler ama şimdi Clinton'un paraları erimeye yüz tuttukça ve aşırı ihtiyatlı, heyecanlı oynadığını görünce umutları suya düşmüştü.</p>

  <p>Gerçekten de çok çekingen oynuyor, kazanabileceği oyunlara girmiyor, öte yandan çok düşük oyunlara girip ancak birkaç kuruş kazançla yetiniyordu.</p>

  <p>Robyn onunla göz göze gelmeye, kendini daha fazla gülünç duruma düşürmeden masadan kalkmasını sağlamaya can atıyordu ama Clinton bakışlarını inatla ondan kaçırıyordu.</p>

  <p>Bir aralık St. John, ortaya yetmiş lira koydu. Oyunun açık olduğunu bildirdi, öteki oyuncular çekildi Clinton hâlâ tereddüt ediyordu. O kadar ki, St. John onu alaya almaktan çekinmedi:</p>

  <p>«Acelemiz yok, yüzbaşı, sabaha kadar düşünebilirsiniz.»</p>

  <p>Sonunda Clinton, oyuna katıldığını belirtmek üzere başını sallayınca St. John elindeki üçlüye değer kazandırabilmek umuduyla iki kart istedi. Kart istemek sırası Clinton'a geldiğinde, titrek parmağını kaldırarak «Bir» dedi ve verilen kâğıda korkuyla, çekinerek baktı. Besbelli, bir ful veya floş arıyordu Şimdi konuşma sırası St. John'daydı, kâğıtlarına baktı, yüz ifadesi hiç değişmeksizin, iki katına çıkardığını söyledi. Masanın başında toplanmış, heyecanla oyunu izleyenlerden biri kendini tutamadı, söylendi: «Vay canına, dört yüz yirmi lira ha!»</p>

  <p>Clinton Codrington ise tamamen değişmişti. Güneş yanığı yanaklarına hafifçe renk gelmiş, dudakları aralanmıştı, ilk kez St. John'a baktı. Kendine güven gelmiş gibiydi. Sanki sevincini belli etmemeye çalışıyordu. Hiç kuşku yoktu. Adam sevincinden yerinde duramıyordu. Yüksek sesle: «Ben de bir katına çıkartıyorum, sekiz yüz lira!» dedi. Kendini tutamıyor gibiydi. Herkes, onun, çok iyi bir kâğıt bulduğuna, oyunu kazanacağına yemin edebilirdi St. John ancak birkaç saniye düşündü, sonra gülümsedi:</p>

  <p>«Kutlarım, aradığınızı bulmuşsunuz, el sizindir,» diyebildi.</p>

  <p>Sonra çaresiz elini açtı, üç yedili vardı, o kadar.</p>

  <p>Clinton sadece, «Teşekkür ederim,» dedi. O titrek kararsızlığı, silinip gitmiş, heyecanından eser kalmamış, soğukkanlılıkla paralarını topluyordu şimdi. Kadınlardan biri yanındakine sordu:</p>

  <p>«Ne kâğıdı varmış?»</p>

  <p>Öteki karşılık verdi: «Göstermek zorunda değil ki! Ötekiler oyundan çekildi.»</p>

  <p>«Ah, merakımdan çatlayacağım »</p>

  <p>Clinton paraları toplarken durakladı. Başını kaldırıp kadına baktı: «Rica ederim hanımefendi, yapmayınız. Yoksa vicdan azabı çektirirsiniz bana.»</p>

  <p>Ve böyle diyerek kâğıtlarını yeşil çuhanın üzerine açıverdi. Tek tek, birbirine uymayan, hiç değeri olmayan kâğıtlardı bunlar, iki yedili bile bu eli almaya yeterdi St. John'ın açtığı üç yedili ise haydi haydi alırdı. Ama şu değersiz eliyle genç kaptan Amerikalıyı yenmiş, onun dokuz yüz liraya yakın parasını almıştı işte. Odadakiler, Clinton'un bu işi nasıl planladığını, zamanı gelinceye kadar, sözde. heyecanlanıyormuş gibi yapıp iyi oyuncu olmadığı izlenimini bile bile yarattığını anlamıştı. Çok iyi bir iş başarmış, fırsatı kollamış ve tam zamanında kesin darbeyi indirmişti. Odada bir alkış koptu</p>

  <p>St. John hep öyle gülümsüyordu ama bu iş için kendini zorladığı belliydi. Yeniden kartları karıştırırken Clinton Codrington alçak, herkesin açık seçik duyabileceği bir sesle, tane tane konuştu:</p>

  <p>«Demek bir karakuşçunun talihi bile sonunda tersine dönüveriyormuş! Ama açık söyleyeyim sizi burada kıstıracak yerde, o pis köle alışverişinizin başında kıstırmayı bin kez yeğlerdim.»</p>

  <p>Odadakiler, ağızları şaşkınlıktan bir karış açık, Clinton'a bakarak donakalmıştı. Şimdi St. John'un kartları karıştırırken çıkardığı hışırtıdan başka çıt çıkmıyordu. Karıştırırken kâğıtlara bakmıyor, gözlerini de Clinton'un yüzünden bir an bile ayırmıyordu, dudağında hep o gülümseme vardı ancak yanakları hafifçe kızarmıştı. Sordu:</p>

  <p>«Tehlikeyle kucak kucağa yaşamayı seviyorsunuz anlaşılan?»</p>

  <p>«Hayır, hayır! Ben tehlikede filan değilim. Deneyimlerimden, köle alışverişi yapanların hepsinin de korkak olduğu sonucunu çıkarmışımdır.»</p>

  <p>Mungo St. John'un yüzündeki gülümseme birdenbire silindi. Yüzüne korkunç bir ifade geldi. Hep öyle kâğıtları karıştırmasını sürdürürken, Clinton donuk bir sesle sürdürdü:</p>

  <p>«Louisiana’lı sözde centilmenlerin de kendilerine göre onur kuralları olduğunu sanırdım, ama size şu kadarını söyleyebilirim ki, bu onur kavramını siz, tutumunuzla inkâr etmektesiniz.»</p>

  <p>Kimsenin soluğu çıkmıyordu. Suçlama çok ağırdı: Köle alışverişiyle suçlanmak bir İngiliz için hakaretlerin en ağırı sayılırdı</p>

  <p>İngiltere'de düello, Kraliçenin emriyle yasaklanmıştı. Gerçi gene arasıra soylu kişilerin, tabanca veya kılıçla hesaplaşmak üzere yurt dışına, çoğunlukla da Fransa'ya gittikleri oluyordu. Ama burası, imparatorluğun gözbebeği,</p>

  <p>Kap Kolonisiydi ve Kaptan da Kraliçenin subaylarındandı. Gece gerçekten de umutların ötesinde heyecan kazanmaktaydı. Şimdi işe bir de kan ve ölüm kokusu karışmıştı işte.</p>

  <p>Bu sırada sancak süvarisi Amiral'in emri üzerine, vist oynanan odadan gelmiş, araya giriyordu:</p>

  <p>«Baylar, bir yanlış anlaşma oldu herhalde.»</p>

  <p>Ama iki adam da ondan yana bakmadılar bile Mungo St. John gözleri hâlâ Clinton'un gözlerinde, buz gibi bir sesle: «Hayır yanlış anlaşma olduğunu filân hiç sanmıyorum. Yüzbaşı Codrington'un hakaretleri başka türlü yorumlanamaz,» dedi.</p>

  <p>Sancak süvarisi çaresizlik içinde çırpınıyordu:</p>

  <p>«Bay St. John, size, Britanya topraklarında bulunduğunuzu ve Majeste Kraliçenin yasalarına boyun eğmek zorunda olduğunuzu hatırlatabilir miyim acaba?»</p>

  <p>Clinton da, buz gibi soğuk mavi bakışları Amerikalıya dikili, karşılık verdi: «Ama Bay St. John yasalara metelik vermez ki!»</p>

  <p>Daha konuşacaktı ki, St. John onun sözünü kesti. Gerçi sancak süvarisiyle konuşuyordu ama sözleri tamamen Codrington'u hedef alıyordu:</p>

  <p>«Majestelerinin konukseverliğini kötüye kullanmak aklımın köşesinden bile geçmez. Ama bugün öğleden önce yelken açıyorum. Dört gün sonra da 31 derecede 38 dakika güney enlemini aşacak, Majestelerinin sınırlarını çoktan geçmiş olacağım. Orada geniş bir ırmak ağzı vardır, iyi bir kumsal, demir atmaya da elverişli. Görmemek, bulamamak olanaksızdır.» Ayağa kalktı, üstüne başına çekidüzen verdikten sonra kolunu, güzel dula uzattı. Bir an durup Clinton'a baktı: «Kimbilir belki sizinle gene karşılaşır, bir kez daha onur sorununu tartışırız? O ana dek size iyi günler dilerim efendim.»</p>

  <p>Çekip gidince sancak süvarisi, Clinton'a öfkeyle baktı: «Amiral sizinle konuşmak istiyor efendim,» diyerek Amerikalının peşinden seyirtti. «Bay St. John, Amiral beni size en iyi dileklerini iletmem için gönderdi. Yüzbaşısının o suçlamalarını hiç onaylamıyor kendisi, önemseseydi geminize bir araştırma heyeti göndermek zorunda kalırdı zaten.»</p>

  <p>«Bu da hiçbirimizin hoşuna gitmezdi, sonuçları da hoş olmazdı sanırım. Yankıları da.»</p>

  <p>«Haklısınız efendim, gene de Amiral, bu koşullar altında, en yakın zamanda demir almanızın uygun olacağı görüşündedir.»</p>

  <p>«Lütfen siz; de Amirale en iyi dileklerimi iletiniz ve öğleden önce körfezden ayrılacağımı kendisine bildiriniz.»</p>

  <p>***</p>
</body>
</html>
