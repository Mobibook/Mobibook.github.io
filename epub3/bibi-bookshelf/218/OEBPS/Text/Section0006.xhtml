<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga, yokuşun tepesine vardığında atından inip dizginleri, başka bir atla ardından gelen Hotanto seyise uzattı. Akşam içtiği şaraptan, kafası hâlâ biraz bulanıktı. Karaya çıkalı beş gün olmuştu ya, beş gündür Kap Kolonisi tarafından büyük bir konukseverlikle ağırlanmaktaydılar. Koloninin ileri gelenlerinden Bay Cartwright hemen onların emrine bir bungalov vermişti. .</p>

  <p>Yukarıdan bir top atıldı. Bu, Table Körfezine bir geminin girdiğini haber veriyordu. Zuga elini gözlerine siper ederek baktı, gerçi denizci değildi ama Huron'u böylesine inatla izlemiş olan Kraliyet Donanması gambotlarından Kara Şaka'yı tanımakta gecikmedi. Şaşılacak şey. iki hafta nasıl da çabuk geçmişti! Zuga derin bir düş kırıklığına uğradı. Körfeze giren geminin bir şilep olmasını ne kadar da isterdi! Böylece onlar da gemiye biner, doğu kıyısına doğru yollarını sürdürürlerdi. Zuga içini çekti, yeniden atına atladı. Seyisin peşine düştü, iki saat kadar daha gittiler. Kap yarımadasının sırtından, okyanusun öteki kıyısına doğru indiler. Sonunda ağaçların arasında saz damlı bir kulübeye vardılar. Attan iner inmez de bir düzine kadar köpeğin saldırısına uğradılar. Zuga köpekleri kırbacıyla savuşturmaya çabalarken kulübenin kapısında upuzun boylu, ama bir deri bir kemik kalmış bir adam belirdi. Adam, çiftesini koltuğunun altına sıkıştırmış, ateş etmeye hazırdı.</p>

  <p>«Kimsiniz be? Ne istiyorsunuz?»</p>

  <p>Zuga köpeklerin sesini bastırmaya çalışarak seslendi: «Acaba Bay Thomas Harkness ile konuşmak onuruna mı ermiş bulunmaktayım?»</p>

  <p>Sıska dev de bağırdı: «Burada soruları ben sorarım!» Bembeyaz sakalı ta beline iniyordu. Aynı beyazlıkta saçları" da omuzlarına dökülmüştü.</p>

  <p>Kolları, yüzü güneşte yanmış, kavrulmuş, tütün rengi almıştı. Gözbebekleri zift gibi kara ama akları, Afrika'nın sıtmasından sararmış gibiydi.</p>

  <p>«Adın ne senin, çocuk?» Sesi gür kalındı. Sakalı olmasa elli yaşlarında derdiniz. Ama Zuga onun yetmiş üç yaşında olduğunu biliyordu. Bir omuzu ötekinden yüksekti ve bu yandaki kolu da dirseğinden bir garip kıvrılmıştı. Zuga omuzunu ve kol kemiğini bir aslanın ısırdığını ve ancak ondan sonra Harkness'in öteki eliyle belindeki av bıçağını çekip aslanı haklayabildiğin'! de biliyordu. Kırk yıl önce olmuştu bu olay. Ballantyne, sesini duyurmak için bağırdı: «Ballantyne, efendim, Morris Zuga Ballantyne.»</p>

  <p>Yaşlı adam bir ıslık çaldı. Köpekler hemen yatışıp çevresinde toplandılar. Ama çiftesini indirmemişti. Kaşları da çatıktı. «Fuller Ballantyne'in eniği, öyle mi?»</p>

  <p>«Evet, efendim, öyle.»</p>

  <p>«öyleyse çiftemi ateşlemeden toz ol bakalım buradan.»</p>

  <p>Zuga yerinden kıpırdamadı. Tatlı tatlı güldü:</p>

  <p>«Ama sizi görmek için çok uzun yoldan geldim, efendim. En büyük hayranlarınızdan biriyim. Sizin hakkınızda yazıların hepsini ve sizin kendi yazdıklarınızın tümünü okudum.»</p>

  <p>«Hiç sanmam. Benim yazdıklarımın çoğunu yaktılar. Onların karaciğerlerine fazla ağır gelmiş olmalı. Hiç kuşkum yok sen de en az baban kadar bilgisiz ve küstahsındır. Ama dilin onunki kadar zehir saçmıyor hiç olmazsa.» Genç adamı tepeden tırnağa süzdü, sonra sordu: «Papaz mısın, baban gibi?»</p>

  <p>«Hayır, efendim, askerim.»</p>

  <p>«Alayın?»</p>

  <p>«13'üncü Madras Piyade.»</p>

  <p>«Rütben?»</p>

  <p>«Binbaşı.»</p>

  <p>Zuga'nın verdiği her cevapla ihtiyarın ifadesi biraz daha yumuşuyordu: «Ağzına içki koymaz mısın? Baban gibi?.»</p>

  <p>«O nasıl söz? Tanrı korusun.»</p>

  <p>«Gel öyleyse.» Tüfeğini indirdi, başıyla içerisini işaret etti.</p>

  <p>Kocaman, bir odaydı burası. Kurutulmuş saz köklerinden örülme yüksek tavan, içerisini serin tutuyor, daracık pencereler de fazla ışık almıyordu. Zemin, çamur ve gübre karışımı içinde kurutulmuş şeftali çekirdeklerinden ibaretti. Duvarlar da bir »metre kalınlıktaydı.</p>

  <p>Zuga eşikte duralayıp duvarları örten, masaların, Koltukların üzerine dağılmış, köşelere yığılmış bir sürü garip eşyaya hayretle baktı.</p>

  <p>«Pekâlâ, şimdi söyle bakalım, neden geldin?»</p>

  <p>«Babamı bulmak istiyorum, herhalde nerede aramam gerektiğini siz bilirsiniz demiştim.»</p>

  <p>«Onu bulmak ha? Aman kaybolduğu için hepimiz Tanrıya şükretmeliyiz yahu, bulunmasın diye gece gündüz dua etmeliyiz.»</p>

  <p>Zuga başını salladı: «Neler hissettiğinizi anlıyorum efendim. Zambezi yolculuğundan sonra yayınlanan kitabı okudum.» Harkness o uğursuz seferde Ballantyne'in yardımcısıydı. Daha başlangıçta ona karşı çıkınca Ballantyne de Harkness'i hırsızlıkla suçlamış, kendi hesabına ticarete girişmekle ve yeteneksizlikle, görevini savsamakla, fildişi avına çıkmamakla, yöreyi, yolları bilmemekle, kabileleri, töreleri bilmemekle suçlamış ve seferin başarısızlığını Harkness'in biçimsiz omuzlarına yüklemeye bile kalkışmıştı.</p>

  <p>Şimdi, kitaptan sadece söz edilmesi bile, adamı çileden çıkarmaya yetiyordu işte: «Ben Limpopo'yu ilk kez Ballantyne'in doğduğu yıl aştım be! Ngami Gölüne gitmek için kullandığı haritayı ben çizdim. Ama ne fayda, ağaçların tepesindeki maymunlara lâf anlatmaya kalkışsam daha iyi. Peki ya sen, sen Fuller'i ne kadar tanıyorsun bakayım? Seni anavatana geri gönderdiğinden beri onu kaç kez gördün, ha? Onunla ne kadar zaman kaldın?»</p>

  <p>«Bir kez geldi anavatana.»</p>

  <p>«Peki, seninle, annenle ne kadar kaldı ha?»</p>

  <p>«Birkaç ay, ama hep William dayının çalışma odasına kapanır, yazar ya da Londra'ya, Oxford'a, Birmingham'a konferans vermeye giderdi.</p>

  <p>«Ama sen gene de, o ünlü, ermiş babana büyük bir görev aşkıyla, evlat sevgisiyle bağlandın, öyle mi?»</p>

  <p>Zuga başını salladı: «Hayır, ondan nefret ettim ben. Bir an önce çekip gitmesini dört gözle bekledim. Ama bunu şimdiye dek hiç kimseye söylememiştim. Nasıl oldu da size söylüyorum, ben de şaştım. Kendi kendime bile itiraftan çekiniyordum oysaki. Bize, benimle kardeşime ama özellikle de anneme yaptıklarından dolayı ondan nefret etmiştim.»</p>

  <p>«Ben de şimdiye kadar hiç kimseye söylemediğim bir şeyi söyleyeyim sana. Annenle Kuruman'da tanıştım, Tanrım, yıllar, yıllar önce. On altı, on yedi yaşlarındaydı bense kırkıma merdiven dayamıştım, öyle güzel, öyle çekingen ama öylesine neşeliydi ki, ona evlenme teklif ettim, ömrümde başka hiçbir kadına evlenme teklif etmemişimdir zaten. Peki, neden babanı bulmak istiyorsun öyleyse? Neden buraya, Afrika'ya geldin?»</p>

  <p>«İki nedeni var. Ün kazanmak ve servet yapmak için.»</p>

  <p>«Bak şu işe yahu! Açık açık konuşuyorsun, bravo, iyi ama bu amaçlara nasıl erişmeyi tasarlıyorsun bakalım?</p>

  <p>Zuga kısaca açıkladı. Gazeteden gördüğü yardımı, Köle Ticaretini Engelleme Derneğinin yardımını. Sonra Londra’daki Afrika Tacirleri Şirketinin yardımını, hepsini anlattı. Harkness odada gezinerek dinledi onu.</p>

  <p>«Sana nasıl yardım edebilirim peki?»</p>

  <p>«Fuller Ballantyne’ı aramaya nereden başlayacağım! söyleyebilirsiniz.</p>

  <p>Harkness kollarını havaya kaldırdı, ellerini açtı: «Burası çok geniş bir ülke, öyle geniş ki, ömür boyu dolaşsan bir ucundan ötekini ancak bulabilirsin.»</p>

  <p>«İşte ben de bunun için size geldim ya.»</p>

  <p>«Hadi çek bir iskemle de oturalım bakalım. Fuller Ballantyne nereye gitmişti? Zambezi seferinden sonra sıfırı tükettiğinden, ünü de beş paralık olduğundan, Fuller Ballantyne gibi bir adam buna dayanamadı. Zaten tüm yaşamı boyunca ün peşinde koşmuş durmuştu. Bu uğurda herşeyi göze alırdı. Yoluna çıkacak olanları gözünü bile kırpmadan öldürebilirdi. Evet. Ben gözlerimle gördüm ama bu ayrı hikâye. Şimdi biz onun nereye gittiğini bilmek istiyoruz.»</p>

  <p>Harkness masanın kargaşasında bir tomar parşömen buldu, açtı, serdi. Bu, doğu kıyısından batı kıyısına, Orta Afrika haritasıydı. Güneyde Limpopo ırmağı, kuzeyde göller, Hint mürekkebiyle çizilmiş, sınırlar da Harkness'in kendine özgü hayvan figürleriyle belirlenmişti.</p>

  <p>Zuga o anda haritaya göz koydu. Harkness babasını neyle suçladıysa, hepsini yüreğinin ta derinlerinde duydu. Çalmak zorunda kalsa, hatta öldürmek zorunda kalsa bile bu harita mutlaka onun olmalıydı. Kocaman bir haritaydı. En azından bir buçuk metrekare. En ince, en güzel kâğıt üzerine, elle çizilmişti. Bir eşi daha yoktu. Tüm ayrıntılara inilmişti. Hem de birinci elden gözlemlere dayanılarak. Kolayca okunabilmesi için büyüteç gerektirecek minicik bir yazıyla yazılmıştı yazıları. «Burada Hazirandan Eylüle kadar kalabalık fil sürüleri.»</p>

  <p>«Burada eski madenlerde altın buldum, ton başına iki ons.»</p>

  <p>«Şurada Gutus'lar zengin bakır yataklarını işletirler.»</p>

  <p>«Şuradan haziran ayında köle kervanları kıyıya doğru yola çıkartılır.»</p>

  <p>Bu notlardan yüzlercesi vardı, hepsi de güzelce numaralanmış kareler içinde. Harkness Zuga'nın yüzünü yarı alaycı bir gülüşle inceliyordu. Sonra eline bir büyüteç tutuşturdu. Zuga birkaç dakikalık inceleme sonunda bu haritanın değerini büsbütün anladı. Pembe boyalı bölgeler, yüksek Afrika yaylasının sinek koridorlarını gösteriyordu. Bu sineğin taşıdığı korkunç Ngana hastalığı sürüleri mahvedebilirdi. Bu sineklerin geçtiği koridorlar yüzyıllar boyu Afrika kabilelerinin topladığı bilgiler sonucu ortaya çıkmış ve bu haritaya Thomas Harkness tarafından işlenmişti. Bu bilgi paha biçilmez değer taşıyordu.</p>

  <p>Çünkü bu koridorları bilen, sürülerini çeçe sineklerinin geçmediği yerlerde otlatıp hastalıktan koruyabilir, mahvolmasını önleyebilirdi.</p>

  <p>«Şurada Mzlikazi'lerin sınır zorbaları tüm gezginleri gebertir.»</p>

  <p>«Şurada mayıs ile ekim arasında hiç su yoktur.»</p>

  <p>«Şurada ekimden aralık ayına kadar tehlikeli sıtma bulutları.»</p>

  <p>İçeriye giren bilinen, güvenli yollar da açık seçik işaretlenmişti ama sayıları pek azdı. Sonra Afrika Krallarının kentleri, yerel askeri üsler, her birinin etki alanları hep işaretlenmişti.</p>

  <p>«Burada fil avlanma izni Reis Mafa'dan alınmalıdır. Hâinin tekidir.»</p>

  <p>«Baban yitirdiği ününe bir çırpıda kavuşmak hevesindedir. Akla hemen geliveren iki bölge var. Soru işaretli şu iki bölge. Şurada, şu büyük soru işareti: Nil ırmağı, Fuller orasıyla ilgileniyor olmalı. Sık sık sözünü ederdi. Lomani gölü, Nil ırmağının kaynağı mı, değil mi? Nil ırmağının kaynağını bulan elbette hemen üne kavuşur.»</p>

  <p>Harkness bir süre derin düşüncelere daldı gitti, sonra silkindi:</p>

  <p>«İkinci bir olasılık da, şurası, dağların, ırmakların arasında kalan şu geniş boşluk, Monomatapaların yasak imparatorluğu. Duydun mu hiç?»</p>

  <p>«Evet, orasının İncil’deki Ofir beldesi olduğunu söylerler. Saba melikesi altın madenini oradan çıkartırmış. Siz oraya gittiniz mi hiç?»</p>

  <p>Harkness başını salladı: «iki kez gitmek için yola çıktım.» Omuz silkti. «Oraya beyaz insan ayağı basmamıştır. Mzilikazi'nin zorbaları bile o kadar doğuya gidememişlerdir. Portekizliler İmparator Monomatapo’ya ulaşabilmek için bir girişimde bulunmuşlar. 1569 yılında. Ama geriye tek kişi sağ kalmış. Portekizlilerden ne beklenir ki zaten? Bir daha da denememişler. 200 yıldır Tete'de, Quelimane'deki saraylarında oturup kalmışlar işte. Melez bir ırk yetiştirmekle, içerilerden sızan kölelere, fildişine el koymakla vakit geçiriyorlar.»</p>

  <p>«Ama Monomatapa'nın söylenceleri hâlâ sürüp gidiyor. Babamdan dinlemiştim, anımsıyorum, altın varmış, kocaman surlarla çevrili kentler varmış orada.»</p>

  <p>Harkness bir delikanlı çevikliğiyle masadan kalktı, demir çemberli bir sandığa gitti, kapağını açtı, elinde deri bir keseyle döndü, besbelli ağır olmalıydı ki iki eliyle taşıyordu. Kesenin ağzını açıp içindekileri parşömen haritanın üzerine boşalttı.</p>

  <p>O güzel sarı madenin ne olduğu ilk bakışta anlaşılıyordu. Binlerce yıldır insanlığı büyüleyen o derin, göz alıcı parıltısı yanılgıya pay bırakmıyordu! Zuga kendini tutamadı. Elini uzatıp dokundu. Parmaklarına sanki sabun gibi, yumuşacık geldi. Değerli maden her biri Zuga'nın küçük parmağının son boğumu iriliğinde yuvarlak boncuklar halinde dökülmüş sonra boncuklar hayvan barsağına dizilip bir gerdanlık oluşturmuştu.</p>

  <p>Harkness: «Tam elli sekiz ons, yani yüz yetmiş beş gram. Saf bir maden. Uzmanlara ölçtürdüm,» diyerek gerdanlığı kaldırıp başından geçirdi. Kar gibi aksakalının üzerine taktı. Zuga ancak o zaman altın boncukların arasında sarkan bir şeyi gördü. Kuş biçimindeydi. Kanatlarını kapatmış şahini andıran bir kuş. Köpekbalığı dişleri gibi üçgenlerden oluşan bir desenle süslenmiş bir kaidenin üzerine konmuştu kuş. Başparmak iriliğindeydi. Yıllar boyu insan derisine değmekten aşınmış, yer yer ayrıntıları silinmişti. Kuşun gözleri cam gibi yeşil kırıntılardı.</p>

  <p>«Mzilikazi'nin bir armağanıydı bu. Altını ne yapsın? Zümrütleri de! Evet, taşlar zümrüttür. Mzilikazi'nin savaşçılarından biri Yanık Beldede öldürdüğü bir yaşlı kadının üzerinde bulmuş bu keseyi.»</p>

  <p>«Yanık Belde neresi?»</p>

  <p>«Öyle ya, anlatmadım değil mi, Kral Mzilikazi'nin zorbaları sınırlar boyunca ülkeyi kimi yerlerde yüz mil kadar derinlikte yakıp yıkmışlar. Oralarda yaşayan herkesi öldürmüşler, düşmanlara karşı bir tür koruyucu şerit oluşturmuşlar, öyle de tutuyorlar, özellikle güneyden gelecek Boer komandolarına karşı. Mzilikazi buraya Yanık Belde der ve işte sınır bekçileri o yalnız başına dolaşan yaşlı kadını krallığın doğusundaki yanık beldede öldürmüşler. Çok garip bir ihtiyarmış, bilinen bir kabileden değilmiş, konuştuğu dili de anlamamışlar.»</p>

  <p>Harkness gerdanlığı boynundan çıkartıp keseye koydu. Zuga onu eline alıp tartmayı, altını biraz daha avcunda tutmayı çok isterdi. Bozuldu. Harkness sözlerini sürdürdü:</p>

  <p>«Fuller bunu gördü, satın almak istedi, altın değerinin iki katını önerdi bana.»</p>

  <p>Dışarıda gece basmak üzereydi, Harkness sözünü kesti «Seyisine söyle de atların eyerlerini çıkartıp ahıra götürsün çok geç oldu, dönemezsiniz artık, geceyi burada geçirmek zorundasınız.»</p>

  <p>Zuga seyise talimat vermek üzere çıktı, içeri döndüğünde, Malaya’lı uşak perdeleri çekmiş, lambaları yakmış ve acı baharatla pişirilmiş pirinçli tavuktan ibaret akşam yemeğini getirmişti. Harkness de bir şişe daha Kap konyağı açtı. Yemeklerini yiyip emaye tepsileri bir kenara iterek gene haritaya döndüler. Farkına varmaksızın saatler geçip gidiyordu.</p>

  <p>İkisi de heyecanlanmıştı. Arasıra Harkness kalkıyor, sözlerini desteklemek üzere bir seyahat anısı, sözgelimi, lâmba ışığında altın parıltısı iyice belli olan bir kumtaşı parçası bulup getiriyordu.</p>

  <p>«Altın böyle gözle görülebiliyorsa maden zengin demektir.»</p>

  <p>«İyi ama bulduğunuz yatakları neden hiç işletmediniz?»</p>

  <p>«Hiçbir yerde yeterince uzun zaman kalamadım ki! Hep aşılması gereken bir başka ırmak, ulaşılması gereken bir başka sıradağ veya göl bulunuyordu, ya da fil sürüsünün peşinde oluyordum. Toprağı kazacak, delecek, ev yapacak, sürü yetiştirecek zamanı hiç bulamadım.»</p>

  <p>Şafakta güneş perdelerin aralığından içeri süzülürken Zuga ansızın, «Sen de benimle gel! Birlikte arayalım Monomatapa'yı, gel benimle!» deyiverince, Harkness güldü:</p>

  <p>«Oysa ben, senin babanı aramaya çıktığını sanıyordum.»</p>

  <p>«Yok canım, öyle olmadığını sen de biliyorsun pekâlâ.» Nedense bu adamı sanki ömür boyu tanıyormuş gibi bir duygu vardı içinde. Yanında çok rahattı: «Ama onu kurtarmaya gelenin sen olduğunu görünce babamın yüzünün ne hale geleceğini düşünebiliyor musun?»</p>

  <p>«Haklısın, salt bunun için değer doğrusu.» Harkness önce bir kahkaha koyverdi, sonra ansızın yüzünün ifadesi değişti. Öylesine derin bir kedere, onulmaz bir acıya dönüştü ki Zuga elini uzatıp onun omuzuna dokunmak, avutmak istedi. Ama yaşlı adam hemen kendini çekti. Uzun zamandır yalnız yaşıyordu. Artık hiçbir insandan teselli bulamazdı.</p>

  <p>Zuga gene, «Benimle gel.» dedi.</p>

  <p>Beriki, duygusuz bir sesle karşılık verdi: «Ben içerilere son yolculuğumu yaptım bitirdim. Şimdi sadece boya kutularımla anılarım var, o kadar.»</p>

  <p>«Ama hâlâ güçlüsün, hayat dolusun. Aklın da başında, belleğin yerinde!»</p>

  <p>«Yeter artık!» Harkness'in sesi sert, acıydı. «Yoruldum. Gitsen iyi olacak. Hemen, şimdi.»</p>

  <p>Zuga bu ani dönüş karşısında şaşırmıştı, kanının beynine sıçradığını, yanaklarının kızardığını hissetti, ayağa kalktı. «Pekâlâ,» derken gözleri haritaya kaydı. Biliyordu, ne pahasına olursa olsun bu haritayı alması gerekti ama Harkness'in kabul edeceği bir fiyatı olmadığını da biliyordu. Bu yüzden haritayı ele geçirmek için bir plan kurmalıydı. Yürüdü, öfkeyle seslendi: «Garniet, atları getir!» Ve kapıda dikilip atların hazırlanmasını beklerken arkasını dönüp hâlâ masa başında, lâmbanın, altında kıpırtısız oturan o iki büklüm ihtiyara bakmadı bile. Seyis sonunda atları getirdi ve Zuga gene arkasını dönmeden, seslendi: «Size iyi günler dilerim Bay Harkness.»</p>

  <p>Yaşlı adam, titrek bir ihtiyar sesiyle, beklenmedik bir karşılık verdi: «Gene gel, konuşacak çok şeyimiz var daha. Gel, iki gün sonra gel.»</p>

  <p>Zuga birden yumuşadı, dönecek gibi olduysa da ihtiyar onu uzaklaştırmak istercesine elini sallayınca vazgeçti. Atına atladığı gibi dörtnala gitti.</p>

  <p>Nal sesleri duyulmaz olduktan sonra da Harkness uzun bir süre öyle, oturduğu yerde kaldı. Delikanlıyla oturduğu saatler boyunca, ıstırabını unutmuş gitmişti. Ne garip! Sanki onun gençliğini, gücünü emmişçesine kendini genç ve güçlü hissetmişti. Ama Zuga Ballantyne'in davetiyle ıstırabı birden canlanıvermişti işte, ona artık hayatının kendisine ait olmadığını, karnında, derinlerde her gün büyüyen, her gün içini kemiren, her gün iç organlarıyla beslenip semiren o sırtlana ait olduğunu hatırlatmak istemişti. İşte şimdi içindeki yaratık dişlerini barsaklarına geçirdikçe acısı büsbütün şiddetlenmiş, soluk alamaz olmuştu.</p>

  <p>Dolabında gizlediği o değerli şişeye bir an önce ulaşmak için yerinden telâşla kalkarken sandalyesi devrildi. Kaşıkla ölçmeye gerek duymadan doğrudan doğruya şişeyi dikip koca bir yudum içti. Biliyordu, aşırı bir dozdu bu ama sırtlanı sindirmek için her gün biraz daha içmesi gerekiyor, rahat soluk alması her gün biraz daha zorlaşıyordu.</p>

  <p>***</p>
</body>
</html>
