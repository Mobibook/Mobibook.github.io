<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Son mektubunu da bizzat Kara Şaka'nın komutanına yazdı Aklına geleni, sıraladı: Korsan, hain, sorumsuz vb. Böylece içinin zehrini döktükten sonra geriye işin en kötü yanı kalıyordu: Oturup beklemek. Böyle, heyecanlı bir haber beklerken, günün birinde limana giren uzunluğu yirmi dört metreyi aşkın, ağırlığı yüz tonilatoyu bulan özellikle değerli bir ganimet gemi, bizzat sanıktan amirale bir mektup getirdi. Sanık, mektubunda, eyleminin emirleri aştığını kabul ediyordu, cezasını çekmeye hazırdı. Siyasal nitelikli bir davranıştan kaçınmaya özellikle özen göstermişti. Ama bir gerçek vardı ortada. Afrika'da, bir milyon mil kare genişlikte bir toprak parçasını imparatorluğa katmış bulunuyordu. Zaten Elat ve Tafra şeyhleri, Zengibar Sultanından yaka silkiyordu, onlara sadece yardım etmişti. O zavallılara kurtuluşun yolunu göstermişti. Ama hiçbir zaman, kendi çıkarını düşünmemişti. Sadece Tanrısına, Kraliçesine, vatanına ve insanlığa hizmet etmeyi amaçlamıştı, o kadar.</p>

  <p>Amiral mektubu okudukça yutkunuyordu. Derken tükürüğü boğazına kaçtı. Boğulurcasına öksürdü. Mektubu bitirince gözlüğünü çıkardı. Bir süre karşı duvardaki içi doldurulmuş ötücü kuşları seyre daldı. Sonra kararını verdi: «Bunları yazdığına göre, ya dünyanın en büyük delisi, ya çok yiğit biri, ya da ikisi birden bu adam.»</p>

  <p>Her sabah Clinton, o gün Huron'a rastlamak için dua ediyor, her gün de bu duaları boşuna gidiyordu. Amerikalıyı bir türlü ele geçiremiyor, hep kaçırıyordu. Bu kez, St. John'a köle satan adamların yazılı, yeminli ifadelerini 'almıştı. Kanıtlar elindeydi. Huron'un köle ticareti yaptığı inkâr edilemezdi. Nasıl olsa bir gün eline geçirecekti.</p>

  <p>Clinton'a bir güven gelmişti, başını, omuzlarını daha dik tutuyor, daha sağlam basıyordu yere. Daha sık gülümsüyordu. Hatta bıyık bile bırakmıştı. Bu bıyık ona bir korsan havası vermiş ve adamlarında da ayrı bir saygı uyandırmıştı. Biliyorlardı, bir destan yarattıklarını biliyorlardı. Şu yirmi yedi yaşındaki gencecik kaptanla adamları, Mozambik kanalındaki tüm köle tacirlerinin korkulu rüyası olmuş çıkmıştı. İşte böyle bir havada, Kara Şaka, aslanın inine gitti, Umman Sultanlığının kalesi olan Zengibar limanına girdi. Kalenin surlarında, top başında bekleyen askerler, topları ateşlemekten çekindiler. Kara Şaka, limana girerken selâm toplarını atmaya başladı. Subaylar tören üniformalarını giymişti. Adamlar da beyazlarını. Top sesini duyanlar, kaçtılar, tepelere koştular, sultan bile İngiliz konsolosluğuna sığınmayı uygun gördü.</p>

  <p>Konsolos diyordu ki:</p>

  <p>«Sayenizde, şu Sultanı dize getirdik. Beş yıldır uğraşıp bir türlü imzalatamadığımız anlaşmayı hemen imzalatalım. Dışişleri bakanlığındaki o budalalar işe burunlarını sokmadan bitiriverelim biz.»</p>

  <p>Sultan, çekinerek, sarayına dönmüştü. Sir John'un söylediklerine pek inanamıyordu, öte yandan, sarayı da limandan yarım mil ötedeydi. O uğursuz geminin atış alanındaydı yani. Sir John'un öğüdü üzerine Clinton karaya çıkarken yanına on iki adamını aldı. Yolda, Sir John'a, bağımsızlık antlaşmaların» imzalayan o zavallıların başına bir şey gelmesini istemediğini açık açık söyledi.</p>

  <p>«Boşuna umutlanmayın. Hiç kuşkum yok, Ramazana katmaz, ikisinin de hesabı görülür. İhtiyar keçi çok kindardır. Hem de sinsi.»</p>

  <p>«Peki, yeni imzalayacağımız antlaşmaya onlara koruyacak bir madde ekleyemez miyiz?»</p>

  <p>«Ekleriz ama boşuna. Siz o hınzırlara acımayın, temizlenmeleri herkesin yararına olacaktır, inanın bana. Onlar bu kıyının baş belâlarıdır zaten. Üstelik ihtiyar keçi de çok eğlenecektir. Başlarını kestirirken ya da ellerine zehir dolu bardakları tutuştururken. Korkunç bir şey bu zehirle ölmek...»</p>

  <p>Saraya vardıklarında kapılar ardına dek açıldı. Clinton geçerken nöbetçilerin, gözlerini ondan kaçırdıklarını farketti.</p>

  <p>Clinton sultanı görür görmez Sir John'un' ona neden ihtiyar Keçi dediğini anladı. Gerçekten de, şaşılacak derecede keçiye benziyordu. Beyaz, sivri sakalı, köşeli, sapsarı dişleri, dümdüz inen Romalı burnu ve uzun kulaklarıyla, tıpkı bir keçi işte. Clinton'a bir baktı, telâşla başını çevirdi, gözgöze gelmekten kaçınıyordu. İki konuğuna kadife, ipek yastıkların üzerinde yer gösterdi.</p>

  <p>Konsolos usulca: «Gözlerinizi üzerinden ayırmayın sakın, hiçbir şey de yemeyin. Zehirli olmasalar bile gene de mide bulandırırlar. Gece, uzun süreceğe benzer,» dedi. Bronz tepsilerde tatlılar, şekerlemeler, çörekler diziliydi.</p>

  <p>Sir John iyi tahmin etmişti. Konuşma bitmek tükenmek bilmedi, saatler saati sürdü gitti. Clinton söylenenlerin tek sözcüğünü anlamıyor, kıpırdamamak için de büyük bir çaba harcıyordu. Alışmadığı bir oturuştu bu. Her yanı uyuşmuş, kaba etleri ağrımıştı. Gene de gözlerini sultandan ayırmıyordu. Sonradan Sir John'un söylediğine göre, bunun yararı olmuş, bu sayede pazarlık kısa kesilmiş. Gene de Clinton'a hiç bitmeyecek gibi gelmişti.</p>

  <p>Saraydan çıkarlarken Sir John'un yüzü gülüyordu, yüzbaşının koluna girdi: «Sizin için ne derlerse desinler, dostum, gelecek kuşaklar sizi hayırla anacaklardır. İkimiz başardık bu işi. İhtiyar keçiyi yola getirdik. Köle ticareti birkaç yıla kalmaz, kurur, söner gider artık.»</p>

  <p>Daracık sokaklardan yürüyerek dönerlerken Sir John'un keyfi pek yerindeydi. Clinton hemen gemisine dönmek istiyordu ama Sir John onu biraz daha alıkoydu. Hindu uşağından şampanya istedi. Uşak şampanyayı getirdiği tepsiye, küçük, mühürlü bir de paket koymuştu. Sir John paketi Clinton'a uzattı:</p>

  <p>«Bu size gelmişti. Bir ticaret yelkenlisi getirmişti ama verecek zamanı bulamadım. Buyurun.»</p>

  <p>Clinton paketi isteksiz, aldı. Kendini zor tuttu. Hemen o anda paketi açmak istiyordu. Şampanyaları ardarda, Kraliçenin sağlığına, Sultanın sağlığına yuvarlarken içi içine sığmıyordu. Sonunda dayanamadı:</p>

  <p>«Özür dilerim Sir John ama sanıyorum önemli bir mektup olacak. Hemen okumam gerekiyor,» dedi. Bunun üzerine Sir John onu çalışma odasına alıp arkasından kapıyı kapadı. Yalnız bıraktı. Clinton, konsolosun yazı masası üzerinde duran gümüş bir kâğıt keseceğiyle paketin mühürlerini söktü, içinden, sık, küçücük yazıyla yazılmış kalın bir kâğıt tomarı, bir de küçük kadın küpesi düştü. Clinton'un göğsünün üzerinde taşıdığı küpenin teki.</p>

  <p>***</p>
</body>
</html>
