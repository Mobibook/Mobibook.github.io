<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>«İnanırım, inanırım.» Zuga birden arkasını döndü, Cartwright’ların bahçesindeydiler. Gitti, uzaktan görülen denizi seyre koyuldu. Robyn içinde büyük bir üzüntü duydu. Ağabeyiyle ikisi hep böyle anlaşmazlığa düşecekler, istekleri, çıkarları hep böyle çatışacak mıydı? Başlangıçta Zuga onu sağ salim görünce rahat bir soluk almış, Robyn de ağabeyine kavuşmaktan mutluluk duymuştu. Ona başından geçenleri anlatırken, Zuga'nın başarılarıyla gururlanmış, sözlerini yutarcasına dinlemişti. Matabele topraklarını, güneye inişini olanca dikkatiyle dinlemiş, öyle de ayrıntılı, inceden inceye sorular sormuştu ki, Zuga birden:</p>

  <p>«Umarım bu anlattıklarımı kendi kitabında kullanmaya kalkışmazsın, kardeşim?» demek gereğini duymuştu. Ve bu yüzden aralarına ilk gölge düşmüş, Zuga anlatmaktan vazgeçmiş, sadece Kuruman'da oturan Moffat dedenin haberlerini vermekle yetinmişti.</p>

  <p>«Geçen Aralık ayında yetmiş beş yaşını doldurduğuna asla inanmazsın, öylesine aklı başında, öylesine canlı ki, incili Seçuan diline çevirmesini henüz tamamlamamış. Bana büyük yardımda bulundu, çok iyi karşıladı, yolculuğumun son kesiminin böylesine kolaylıkla tamamlanmasını sağlayan arabayla katırları da o sağladı zaten. Seni üç yaşında küçücük bir kız olarak hatırlıyor ve mektuplarını almış, cevap olarak da sana bunu gönderdi.» Kardeşine kalın bir paket uzattı. «Bana söylediğine göre ondan, Zambezya ve Matabele ülkesine bir misyon heyeti götürmek için izin istemişsin, öyle mi? Ama kardeşim, bence tek başına bir kadın...»</p>

  <p>Robyn onun sözünü kesti: «Tek başıma olmayacağım ki! Kaptan Clinton Codrington da misyona girecek, onun karısı olmayı kabul ettim.»</p>

  <p>İşte bu yüzden bir kez daha patlak veren tartışma, iki kardeşin ilişkisine büsbütün gölge düşürmüştü. Robyn, öfkesini bastırmaya çalıştı. Kaygayı önlemek için, ağabeyinin koluna girdi:</p>

  <p>«Zuga, düğünümde beni kiliseye sen götürürsen minnettar olurum.»</p>

  <p>Zuga yumuşar gibi olmuştu: «Düğün ne zaman ki?»</p>

  <p>«Yedi aydan önce değil. Clinton'un daha bu kadar cezası var.»</p>

  <p>Zuga başını salladı: «Ben burada olmayacağım ne yazık ki! Gelecek ayın başında İngiltere'ye dönecek buharlı gemide yerimi ayırttım bile. Ama sana mutluluk ve iyilikler dilerim. Kocan olacak adam için söylediklerimden dolayı da beni bağışlamanı rica ederim, sözlerimi geri alıyorum.»</p>

  <p>«Anlıyorum, zaten senden bambaşka yaradılışta bir erkek.»</p>

  <p>Zuga neredeyse, «Tanrıya şükürler olsun!» diyecekti, kendini zor tuttu. Cape Town'a döndüğünden beri zihnini kurcalayan o sorunu düşünüyordu, gene. Ne yapmalı, nasıl etmeli de Robyn'in kitabında neler yazdığını öğrenmeli? Ve nasıl yolunu bulmalı da, aile onuruna leke düşürecek şeyler yazmışsa onları değiştirmesi için etkilemeli? Şimdi kardeşinin İngiltere'ye dönmeyeceğini öğrendiğine göre fırsat kendiliğinden karşısına çıkıyor demekti.</p>

  <p>«Kardeşim, eğer kitabının taslağı hazırsa, hazır gidiyorken bana ver de götüreyim, Oliver Wicks'e kendi elimle teslim ederim, daha iyi olur.»</p>

  <p>İngiltere'ye giderken yolda, Robyn'in yazdıklarını okuyacak fırsatı bol bol bulabilirdi. Oraya vardıktan sonra kitabın teslimini bir ay kadar da geciktirebilirse, Zuga'nın kitabı, kardeşinin kitabının uyandıracağı ilgiyi gölgede bırakır, üstelik edebiyat eleştirmenlerinin dikkatini de kendi üzerine çekmesini sağlardı.</p>

  <p>Robyn başını kaldırdı. Biraz da hain hain, gülümsedi: «Aaa, sana söylememiş miydim sahi? Sen buraya gelmeden bir ay önce giden posta gemisiyle gönderdim kitabımın taslağını. Londra'ya varmıştır bile. Hatta öyle sanıyorum ki şu güne kadar Bay Wicks kitabımı yayınlamış olmalı. Herhalde eleştirileri bana gönderir. Gelecek posta gemisinden çıkacağını umarım.» Zuga sert bir hareketle kolunu kardeşinin ellerinden kurtardı, çelik gibi bakışlarla soğuk soğuk baktı ona. Liesbeeck ırmağının karşısında, Kraliyet Astronomi Gözlemevinin yakınında Cartwright’ların antreposu vardır.</p>

  <p>Paslanmış teneke damlı, beyaz badanaları eski bir bina. Deponun arka duvarına, üç parça eşya dayanmıştı. Bunlar, halen Hindistan'dan Londra limanına gitmekte olan Bombay gemisindeki yolcu Binbaşı Zuga Ballantyne tarafından, sonradan alınmak üzere gönderilmişti, iki kocaman fildişi, üçüncü paket kusursuz bir çerçeve oluşturuyordu. Sabuntaşından oyulmuş heykel, hâlâ örülmüş filotundan ve bükülmüş ağaçkabuğundan ambalajlarının içindeydi. Geniş, ağır kaidesinin üzerine dikilmiş ve rastlantı sonucu, güneye bakıyordu.</p>

  <p>Aylar boyu taşıyıcıların sırtında yaysız bir Kap arabasının üzerinde yaptığı yolculuk, heykelin baş kesiminin ambalajının yırtılmasına neden olmuştu.</p>

  <p>İçinden, bir yırtıcı kuşun hain, gururlu başı görünüyordu O taş gibi, görmeyen gözler ormanların, dağların, çöllerin ta ötesine, bin beş yüz mil uzaktaki surlara çevrili, yıkık bir kente bakıyor ve Umlimo'nun kehaneti, kuşun taşa oyulmuş kafası üzerinde, canlı yaratıklar gibi dolanıyordu:</p>

  <p>«Beyaz kartal taştan şahinlerin tepesine indi ve onları yere yıktı. Şimdi kartal onları yerden kaldıracak, ta uzaklara uçacaklar. Onlar dönünceye kadar da, Monomatapaların krallıkları barış yüzü görmeyecek. Taş şahinler dönüp tüneyinceye kadar beyaz kartal kara boğayla savaşacak.»</p>

  <p style="text-align: center;"><br /></p>

  <p style="text-align: center;">— BİTTİ —</p>
</body>
</html>
