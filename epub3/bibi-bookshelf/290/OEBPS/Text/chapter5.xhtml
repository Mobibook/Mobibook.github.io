<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>5</h1>

      <h2>Üzümlü kek</h2>
    </div>

    <p>İnsan Kaynakları Bölümü’nün en alımlı, en dalgalı saçlı, en buğulu sesli, en kırmızı ojeli kadını konuşup durdu. Her lafının sonunda parmaklarının arasına sıkıştırdığı kalemle boşluğa bir nokta koydu. Çok çalışkandı belli ki, çok hızlı düşünüyordu, o noktaları koymazsa kendini durduramazdı.</p>

    <p>Görüşmeyi yaptığımız üç metrekarelik oda, asansörün hemen yanındaydı. Açılıp kapanan otomatik kapının, inenlerin binenlerin gürültüsü Bayan Mükemmel’i durdurmadı. Profesyonel dünya yine engel tanımıyordu.</p>

    <p>Derin bir nefes aldım. Kendi gölgelerinden korkup güzelim dergimizi kapatanlara küfrettim içimden. Yoksa ne işim vardı benim burada?</p>

    <p>“Referanslarınız gayet sağlam Müzeyyen Hanım,” dedi, “iş deneyiminiz, katıldığınız programlar falan... Hepsi ailemize uygun nitelikte.”</p>

    <p>“Aile” diyordu çalıştığı şirkete. Bu kurumsal bir zorunluluk muydu, yoksa Bayan Buğulu Ses’in kendi buluşu muydu acaba? Her pazartesi omzunda çantası, elinde karton bardakta kahvesi işe geldiğinde, patronuna, “Günaydın baba,” personel müdürüne, “İyi haftalar anne,” diyordu belki de. Kendisini bu görkemli aileden hissetmeyenlere, kınayan gözlerle bakıyordu. Yılbaşı partilerinde, bayram kutlamalarında kendinden geçiyordu. Yıl sonu değerlendirme toplantılarında sözün kendisine gelmesini heyecanla bekliyor, bir haftadır hazırladığı duygu dolu güzelleme konuşmasını yapıp alkışını almak istiyordu. Evde kocası ve çocukları vardı ama yetmiyordu ona. Daha çok baba, daha çok anne, daha çok koca istiyordu. Aile kadınıydı yalancı kaltak.</p>

    <p>Başvuru formunu dikkatle inceledi. “Hımmm,” dedi. Bak sen, parmak basacak yeni bir nokta bulmuştu Bayan Sevgi Kelebeği.</p>

    <p>“Burayı boş bırakmışsınız, Müzeyyen Hanım. Evli değilsiniz sanırım?”</p>

    <p>“Değilim.”</p>

    <p>“Başınızdan bir evlilik geçtiyse çocuk falan varsa onu yazalım lütfen.”</p>

    <p>“Hiç evlenmedim. Çocuğum da yok.”</p>

    <p>“Anlıyorum.”</p>

    <p>Anladı. Tek taşlı alyansını gözüme sokarak boşluğa noktasını koydu ve bir aile bile kuramamış zavallı Müzeyyen’i anladı. Bize böyle anlayışlı kadınlar lazımdı.</p>

    <p>“Yalnız mı yaşıyorsunuz, ailenizle mi?” Sesi değişmişti. Artık karşısında evlenememiş, çocuk sahibi olamamış bir kadın vardı, tek kaşı havada konuşmasına bir engel kalmamıştı.</p>

    <p>“Yalnız yaşıyorum.”</p>

    <p>“Anne babanızla değil yani?”</p>

    <p>Cevap vermedim. Sadece baktım Bayan Kusursuz’un tükürülesi yüzüne.</p>

    <p>Annem burada olsaydı, “Kalk Müzeyyen, gidiyoruz, bu kadının bizi daha fazla aşağılamasını çekemeyeceğim,” derdi.</p>

    <p>Ben daha ağzımı açamadan kolumdan tutup çıkarmaya çalışırdı. Tam kapıdayken dayanamayıp döner, başlardı bu geri zekâlıya saydırmaya: “Siz kendinizi ne sanıyorsunuz kızım? Aptal bir şirketin, aptal kurumsal dergilerinin tasarımını yaptıracaksınız en nihayetinde. Kuş kadar maaşa, fazla mesai falan ödemeden sömüreceksiniz kızımı. Efendi kadınım ben, ağzımı açmadım şu âna kadar ama yeter. Kızımı ezdirmem size. Çok gördüm senin gibileri ben. Aileymiş? Sen onu benim külahıma anlat. İki parmak bal çalsınlar ağzına, bir-iki vaatte bulunsunlar, bak nasıl çantanda saklamaya başlıyorsun o alyansı. Hepiniz böyle yapmadınız mı? Nejat Bey, kadife kutusunda üç kuruşluk bir saat hediye edince el pençe divan durmaya başladınız, ‘Bu adamın evde karısı, çocuğu var mıdır?’ diye düşünmediniz bir günden bir güne.”</p>

    <p>Durmazdı, devam ederdi bağırmaya. Koluna girerdim annemin. “Bütün nefretini bu kadından çıkarma. Belki bunun da başka dertleri vardır. Hadi gel gidelim,” derdim.</p>

    <p>“Karışma bana Müzeyyen,” diye çekerdi kolunu, “ömrümü yedi bunlar, mahvettiler beni.”</p>

    <p>O kadar öfkelenirdi ki, kendinden geçer, düşüp bayılırdı sonunda. Bayan Anlayış, şirket doktorunu çağırırdı hemen. Bu güzel ailede bir amca gibi sayarlardı doktorlarını. Tansiyonu, kan şekeri ölçülürdü annemin. Normale döndüğünden emin olunca da, birer kuzen kadar sevecen olan güvenlik görevlileriyle gürültülü asansörlerine bindirip başlarından atarlardı bizi.</p>

    <p>Ama yoktu annem. Yanımda yoktu. Dünyada yoktu.</p>

    <p>Ben on yaşındayken, bir salı günü vedalaştık annemle. El salladı bana ve gitti.</p>

    <p>Öğlenciydim o yıl. Annem sabah temizliğine giriştiğinde ben de sessiz sessiz ders çalışıyordum. O salı günü de kahvaltı sofrasının toplanmasına yardım etmiş, beslenme çantamı hazırlamıştım. Kek yapmıştı annem. Üzümlü kek.</p>

    <p>Annem, camları silerken ben salondaki masada ödevlerimin başındaydım. Çiğdem de halıya bebeklerini yaymış, şarkılar söyleyerek onlarla oynuyordu.</p>

    <p>Başımı, Sosyal Bilgiler kitabımdan kaldırıp Çiğdem’e baktığımı hatırlıyorum. Halıdaki yılanın üstünde oturuyordu. Dayanamayıp banyoya kaçtım. Prensesin o şımarık sesini daha fazla duymamak için ellerimle kulaklarımı kapatıp yere çömeldim.</p>

    <p>Sonra...</p>

    <p>Bir anda oldu her şey. O anda.</p>

    <p>Beşinci katta pencerenin kenarında, bir ayağı içeride, bir ayağı pervazda, elinde beyaz bir bezle camları sildiği o anda.</p>

    <p>Her saniyesi gözümün önünde. Çiğdem’in salonun ortasında ağlama krizine girişi. Yatırınca gözleri kapanan bebeğinin elbisesi yırtıldığı için çığlık çığlığa bağırması. Benim panik içinde salona koşmam. Küçük kızına bir şey oldu korkusuyla içeri girmeye çalışan annemin dengesini yitirişi. Çamaşır suyu kokan ellerinin boşlukta sallanışı. Bir dal arar gibi. Bir dal.</p>

    <p>O salı günü annem son kez el salladı ve gitti.</p>

    <p>Pencereye koştum. Annem, elinde cam sildiği bezle kaldırımda yatıyordu. Kanlar içinde. Bağırmak istedim, bağıramadım. Olduğum yere yığıldım.</p>

    <p>“Daldınız, Müzeyyen Hanım,” dedi çok değerli insan kaynakları uzmanı, “bunları sadece sizi daha yakından tanımak için sordum, pozisyonunuzu etkileyecek konular değil merak etmeyin.”</p>

    <p>Çantamın sapını sıkıca tuttum. Kaçmak istiyordum o tabut büyüklüğündeki odadan. Kadın susmuyordu. “Günümüzde aile en önemli kavram. Biz de şirketin yönetim anlayışını bu kavramın üstüne kurduk. Çalışmaya başlayınca göreceksiniz. Öyle güzel zamanlar geçiriyoruz ki birlikte. Her yıl patronlarımızın da spor kıyafetlerle falan geldikleri pikniklerimiz oluyor örneğin. Eşleri, çocukları da katılıyor bize. Bayılacaksınız.”</p>

    <p>Hızla kalktım, oturduğum sandalye gürültüyle geriye kaydı. Lafının yarım kalmasının şaşkınlığıyla baktı bana Bayan Piknik Delisi.</p>

    <p>Küfretmeliydim. Rahatlamalıydım.</p>

    <p>Ama ancak, “İstemiyorum bu işi,” diyebildim.</p>

    <p>Çıktım.</p>
  </div>
</body>
</html>
