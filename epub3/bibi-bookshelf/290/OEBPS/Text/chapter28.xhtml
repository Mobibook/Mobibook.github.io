<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>28</h1>

      <h2>Atkuyruğu</h2>
    </div>

    <p>Hayriye Hanım’ın çığlığıyla uyandık.</p>

    <p>Bir saniye, sadece bir saniye yataklarda oturup birbirimize baktık Çiğdem’le. Şaşkınlık, korku, hüzün yoktu yüzlerimizde. Öylece bakıştık. Sonra hiçbir şey demeden kalktık.</p>

    <p>“Babanız! Babanız!” diye bağırıyordu Hayriye Hanım.</p>

    <p>Salonun kapısında durup kanepeye baktık. Pikenin altındaydı babam. Yüzü de örtülmüştü.</p>

    <p>Ölmüştü babam.</p>

    <p>Aceleyle koşup göğsünün üstüne bir bıçak koydu fedakâr Hayriye Hanım. Ölüler, ölü gibi görünmeliydiler. Garip bir sancı hissettim bacaklarımda, bileklerim uyuştu, boğazıma bir sıkıntı oturdu. Ağlayacaktım. Tuttum kendimi. Çiğdem elini omzuma attı. “Buraya kadarmış,” dedi.</p>

    <p>Hemen Vedat Bey’i aradı Hayriye Hanım. Bağırarak, ağlayarak anlattı durumu. “Maskesi de yüzündeydi, ben gece boyunca kalkıp kalkıp bakıyordum,” yalanlarını söylerken boğulacaktı neredeyse. Bütün siteyi ayaklandırma işini bitirince babamın bir çift ayakkabısını bahçe girişine koydu.</p>

    <p>Verandada oturup bekledik milletin eve doluşmasını. Çiğdem mutfaktan kibrit getirdi, birer sigara içtik. Vedat Bey, yaşına göre dinç, epey yakışıklı bir adammış. Bir anda her şeye el koydu. Kızına, Hayriye Hanım’ı sakinleştirme görevini verdi. Sağlık ocağından doktor çağırdı. Belediyeye haber verdi. Günlerdir bu operasyonu bekliyordu belki de.</p>

    <p>Birileri çay getirdi. Bir tepsi börek koydular verandadaki masanın üstüne. Geldiler. Gittiler. Koştular. Ağladılar. Sevilmeyen Nejat Bey’in sevenleri, kendilerini parçaladılar.</p>

    <p>Doktor başsağlığı diledi Çiğdem’le bana. Beklenen bir ölüm olduğunu söyledi. “Çok severdik Nejat Bey’i,” dedi, “Şehir Hastanesi’nde ne gerekiyorsa yapmışlardı zaten ama bütün vücudu sarmış hastalık. Biz bir süredir morfinle acısını dindirmeye çalışıyorduk sadece. Kalp daha fazla dayanamıyor bu durumlarda. Rahatsızlığına bağlı kalp krizi, diye yazdım raporu. Biz şimdi ambulansla götüreceğiz rahmetliyi. Tekrar başınız sağ olsun.”</p>

    <p>Sızlanıp duruyordu Hayriye Hanım. Arada ellerini göğe açıyor, “Allah’ım sen ne büyüksün, son isteği kızlarını görmekti, yavruları yanındayken aldın onu bizden. Mekânı cennet olsun,” diyordu. Biz babamın yavrularıydık. Cesur Aslan Nejat Bey, başka sürülerin dişilerine bakmak için gitmiş, yavrularını ormanın karanlığında ışıksız bırakmıştı ama artık üzülecek değildik buna. Doğa böyle istemişti.</p>

    <p>“İkindiye yetiştireceğiz,” dedi Vedat Bey, “belediyede tanıdıklar vardı, biraz hızlandırdım işlemleri. Merak etmeyin, babaannenizin yanında bir yer ayarladım. Siz şimdi şey konularıyla da hiç canınızı sıkmayın, zaten büyük bir kısmını belediye ödüyor.”</p>

    <p>Güneş kavuruyordu. Bu mevsimin ezberinde olan serinlikten eser yoktu. Çiğdem’le içeri girdik bir ara. Merdivenlerin başında, “Kızları bunlar mıymış?” diyen bir kadına ters ters bakma işi Çiğdem’e düştü. Çaresizliğimin rehberi olmuş bütün yapılması gerekenleri yapıyor, beni oradan oraya sürüklüyordu. Koluma girip yukarı çıkardı.</p>

    <p>Yıkandık.</p>

    <p>Önce Çiğdem, sonra ben.</p>

    <p>Birbirimizi çıplak gördük. Belki de ilk kez. O benim iri göğüslerime baktı, ben onun biçimli bacaklarına. Göbek deliği biraz dışarı çıkmıştı. Ne kadar güzel bir karnı vardı. Onu dayak yerken düşündüm birden. Midem bulandı.</p>

    <p>Yanımızda ütülü, temiz ne varsa onları giydik. Çiğdem saçlarımı taradı. “Atkuyruğu yapayım mı?” dedi. “Nasıl istersen,” dedim. Yaptı. Saçlarımı gerdirerek, iyice düzelterek, saatlerce sürsün isteyerek yaptı. Bitirince de öptü saçlarımı.</p>

    <p>“Özlem Abla’yı arayacak mısın?” dedi aşağı inmeden önce. Hiç düşünmemiştim. “Gerek yok,” dedim, “dünyadaki bütün babalar, onun için yıllar önce ölmüş zaten.”</p>

    <p>Kapının önüne birikmiş arabalara, taksilere bindik. Yola çıkmadan birer başörtüsü verdi Hayriye Hanım bize. “Komşular getirmiş, sağ olsunlar,” dedi. Sağ olun komşular.</p>

    <p>Kasabanın camisinde on beş-yirmi kişi birikmişti. Kaçı tanıyordu babamı? Bizi? İmam yanaştı, bir şeyler dedi Vedat Bey’e. Beş dakika geçmeden tabutu getirip musalla taşına koydular. Dükkânlarının önünde pinekleyen esnafın gelmesiyle kalabalıklaştı caminin önü. Bir ara siyah bir köpek yanaştı musalla taşına. Hemen kovdular.</p>

    <p>Saflar sıklaştırıldı, imam babamın adını yanlış söyledi, Hayriye Hanım durmadan ağladı, “Merhumu nasıl bilirdiniz,” sorusunu, “İyi bilirdik,” diye cevapladı bir yabancılar korosu. Cılız, inançsız bir sesle.</p>

    <p>Sonra sırtladılar babamı.</p>

    <p>Gerisi...</p>

    <p>Gerisi yok. Bitti gitti. Babaannemin yazıları silikleşmiş mezar taşına bakarak durdum. “Kadınlar girmez,” demelerine aldırmadan çukura atlayıp babamı elleriyle yerleştirdi Çiğdem. Toprağın altına girdiğinden emin olmak istiyordu belki de. Ben yapamazdım. Utandım kendimden. Babamın o güçlü yüzü geldi gözümün önüne. Hayattan bu kadar korkmuştu da, ölüme cesur olmuştu.</p>

    <p>Topal mezarcı terliklerini sürüyerek yanaştı, “Başın sağ olsun,” dedi, “al bir kürek de sen toprak at, sevaptır.”</p>

    <p>Çiğdem’le aynı anda birer kürek toprak attık mezara. Mezarı örttükleri tahtaların üstünde dağıldı, birbirine karıştı topraklar.</p>

    <p>Vedat Bey gelip aldı kürekleri elimizden. “Tamam kızım, gerisini biz hallederiz,” dedi. Hiç tanımadığımız adamlar büyük bir iştahla yaptılar işlerini. Daha önce yüzlerini görmediğimiz kadınlar gözyaşı döktü. Eczacının kızı Pınar gelip sırtımı sıvazladı. İmam son duasını yaparken çömeldi herkes.</p>

    <p>Çiğdem ile ben de, ilk ve son kez, babamın önünde diz çöktük.</p>

    <p>Aynı arabalarla, aynı gözyaşlarıyla, aynı ahlarla vahlarla eve döndük sonra.</p>

    <p>“Gün batmadan kayalıklara gidelim abla,” dedi Çiğdem bahçe kapısında.</p>

    <p>Hemen kafasını uzattı Hayriye Hanım, “Herkes size baş sağlığına geliyor. Ölü evi terk edilir mi kızım?” dedi kaşlarını kaldırarak.</p>

    <p>Çiğdem başörtüsünü sıyırırken, “Baş sağlığı dileklerini sen kabul et. Yalancıların acısını paylaşmak, senin işin olsun Hayriye Hanım. Biz kendi acımızı, bildiğimiz gibi yaşamaya gidiyoruz,” dedi.</p>

    <p>Döndük arkamızı, gittik.</p>
  </div>
</body>
</html>
