<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>24</h1>

      <h2>Gergedan öpüşmesi</h2>
    </div>

    <p>Artık bütün hayvanlar orada.</p>

    <p>Rüyanın tozlu yolundan geçerken sadece bir kediye, bir kaz sürüsüne, yolun iki yanındaki ağaçlara tırmanan sincaplara rastlamıştın. Böcekleri sonra gördün, çocukluktan kalma bir alışkanlıkla karıncaların üstünden atladın. Günbatımı, ormanın sık ağaçlı alacasıyla birleşince karanlık oldu rüyan.</p>

    <p>Şimdi gördüklerini seçmekte zorlanıyorsun. Özlem’ in sesini duyuyorsun. <em>“Açıklamam yasak olmasaydı eğer yaşadığım zindanın sırlarını, öyle şeyler anlatırdım ki sana, tek kelimesi aklını başından alır, kaynayan kanını donduruverirdi,”</em> diyor. “Sence benim dinleyenin aklını başından alacak bir hikâyem var mıdır Özlem?” diye sormak istiyorsun ama göremiyorsun can arkadaşını. “Ben senin en yakın arkadaşınım, diyene en az güven,” demişti babaannen. Yoksa Özlem de mi terk etti seni? Bu ormanda. Türlü hayvanın doluştuğu bu karanlıkta.</p>

    <p>Birileri sana oyun oynuyor biliyorsun. Tuzak bu. Seni çıkışsız bir yola sokmak istiyorlar. Onlar. Aynaya baktığında onlardan birini görmekten korkuyorsun. Çıplak ayakların otlara değdikçe ürperiyorsun. “Gerçek değil bu, hatta rüya bile değil,” diyorsun kendi kendine, “bir tabloda görmüştüm bu ormanı, bir tablodayım ben.” Yoksa sen mi yaptın o tabloyu? Fatma Hanım başında bekliyordu belki. “Hadi bitir de yatak odasına asalım Müzeyyen,” diyordu. Adını duymak, adını düşünmek iyi geliyor sana. İnsan rüyasında bile unutmamalı kim olduğunu. Adından oluşuyorsun sen. Müzeyyen. Süslenmişsin. Güzelliklerle bezelisin.</p>

    <p>Yer sarsılıyor birden, irkiliyorsun. Uğultuyla kaçışıyor diğer hayvanlar. Kuşlar, Büyükayı’ya doğru uçuyor, kediler diz çöküp yalvarmaya başlıyor, uluyor bir siyah köpek. Ne olduğunu anlamaya çalışırken iki gergedan görüyorsun. İki beyaz gergedan. Birbirlerine doğru koşuyorlar. Boynuzlarında asırların sırrı var. Yaklaşıyorlar, yaklaşıyorlar ve tam çarpışacakken duruyorlar. Öpüşmek istiyorlar, anlıyorsun. Ama olmuyor. Asırlardır biriktirdikleri savaş, dert, sıkıntı, ihanet, yalnızlık birer boynuz olmuş ağızlarının üstünde, engel oluyor öpüşmelerine.</p>

    <p>İki sevgili de olsa, iki kardeş de olsa öpüşemiyor gergedanlar.</p>

    <p>Gergedan öpüşmesi kadar çaresiz hayatının derdi oturuyor içine.</p>

    <p>O dertli halini gören hayvanlar bir bir çıkıyorlar saklandıkları yerlerden. Kuşlar dönüyor, kediler yalanıyor, köpek arka ayağıyla kulağını kaşıyor. Bir maymun geliyor sağdan, soldan yanaşıyor bir fil. Hava aydınlanıyor. Kibirsiz bir ormanın koruyucu avuçları içinde, yüzlerce hayvanla birlikte mutlusun artık. Güzelliklerle bezelisin.</p>

    <p>Tam geçti derken, tam derin bir nefes alacakken, önünde sonsuza giden bir yol açılıyor. Yolun ortasında bir tabut. İçinde annen var biliyorsun, ağlamak istiyorsun. Ama ağlayamıyor insan rüyasında. Baban geliyor bir aslanın sırtında. Tabutun önünde inip sana el sallıyor. Kapağı açıyor... “Yapma baba!” diye bağıracakken tek tek yüzleri değişmeye başlıyor hayvanların. Fil, Hürmet Teyze oluyor. Maymun, Hasan Amca. Timsah, Sinan. Papağan, Cumhur. Sincap, Tülay Abla. Boz ayı, Fatma Hanım. Adamlar, kadınlar. Hepsini tanıyorsun. Öğretmenlerin, iş arkadaşların, komşuların, sevgililerin, dostların, düşmanların. İnsan yüzlü hayvanlar ormanında avazın çıktığı kadar bağırıyorsun, “Çiğdem nerede?” diye. Ama kimse duymuyor seni. Orman daralıyor, insan yüzlü hayvanlar üstüne yürüyor, baban tabutun içine giriyor. Gözyaşların içine akıyor.</p>

    <p>Bir bacağına yılanlar dolanıyor, diğer bacağında akrepler yürüyor.</p>

    <p>O anda uyanıyorsun.</p>

    <p>Uyanıyorsun.</p>
  </div>
</body>
</html>
