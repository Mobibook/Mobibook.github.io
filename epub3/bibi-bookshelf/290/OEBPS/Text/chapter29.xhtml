<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>29</h1>

      <h2>“Olamaz mıydık sence?”</h2>
    </div>

    <p>Hiç konuşamadan oturduk kayaların üstünde. Güneş kızıla dönmüştü bile.</p>

    <p>“Böylesi daha iyi oldu,” dedi Çiğdem.</p>

    <p>“Nasıl yani?”</p>

    <p>“Acı çekiyordu belli ki. Günler, aylar sürecekti bu acı. Her gün, her gece kendisiyle hesaplaşacaktı. Çektirdiği acılar, kâbuslarına girecekti. Bitti gitti işte. Nasıl olsa hepimiz ölmeyecek miyiz? Bari acısı az olsun ölümlerin.”</p>

    <p>Şüpheyle baktım yüzüne. Gözlerini güneşten ayırmıyordu.</p>

    <p>“Sigara versene,” dedi.</p>

    <p>“Kibriti yanına aldın mı?” dedim. Çıkarıp salladı kibrit kutusunu.</p>

    <p>“Bir film izlemiştim yıllar önce,” dedi sigarasını yakarken, “uykusuz bir gecede televizyonda yakalamıştım, adını bile bilmiyorum, öyle tanıdık oyuncuları falan da yoktu. İtalya’da geçiyordu sanırım. İki kız kardeş, böyle bir kayalıkta oturmuş aşklarını konuşuyorlardı. Meğer zamanında aynı oğlana âşıklarmış da, o yüzden kavga etmişler de...”</p>

    <p>“Ee?”</p>

    <p>“Ne bileyim, o aklıma geldi birden.”</p>

    <p>“Bizimle ne ilgisi var?”</p>

    <p>“Hiç. Keşke olsaydı. Belki de olmasını istediğim için aklıma geldi. Sıradan bir filme konu olacak, sıradan hikâyelerimiz olsaydı keşke. Sen, benim saçımı çekmiş olsaydın; ben, senin defterini yırtmış olsaydım.”</p>

    <p>“Yırtmıştın zaten.”</p>

    <p>“Yapmışımdır. Evin şımarık kızıydım ben.”</p>

    <p>Küçük bir taş parçasını alıp kayalıktan aşağıya attı. Diğer taşlara çarpa çarpa düşüşünü izledik.</p>

    <p>“Biliyor musun, oldum olası senin adını çok severim,” dedi.</p>

    <p>Denizin rengi değişti birden. Adını bilmediğim, elime aldığım hiçbir palette karşıma çıkmayan bir renk oldu. Ürperdim.</p>

    <p>“Benimki çok sıradan. Seninkinin bir karakteri var. Keşke benim de şöyle üç heceli, dolu dolu söylenen, anlamı güzel bir adım olsaydı.”</p>

    <p>“Ben sevmem adımı.”</p>

    <p>“Deli misin yahu?” dedi gülerek, “istersen mahkeme kararıyla değiştirelim adlarımızı. Gör bakalım Çiğdem olmak iyi bir şey miymiş?”</p>

    <p>Gözlerim bir şey aradı. Bir görüntüye hapsolup bu konuşmadan kurtulmalıydım. Bir balıkçı teknesi, uçup giden deniz kuşları, kökünden kopup savrulmuş bir ağaç, yuvarlanan bir kaya. Ne olursa...</p>

    <p>“Bundan sonra sana abla değil de Müzeyyen desem kızar mısın? Çocukluğumdan beri çok istemişimdir bunu. Hem ben sık sık söylersem belki adını sevmeye de başlarsın.”</p>

    <p>Bana Müzeyyen diyecekti. Bunu yapmayı hep istemişti. Müzeyyen. Benim adım. Ne cevap vereceğimi bilemedim, yutkundum. Başımla onayladım sessizce.</p>

    <p>“Aslında bütün bunları yıllar önce konuşmalıydık. Yapamadım işte. Hep çekindim. Sevmiyor beni, dedim. Ama artık kaybedecek bir şeyim yok. Senin de yok. Bir arada yürüyeceğiz işte. Ben sana gevezeliği öğretirim, sen de bana cesareti.”</p>

    <p>Yüzüne baktım. Gözlerinin içine. Kaçırdı bakışlarını. Sigarasını söndürüp burnunu kaşıdı. “Öyle ya, çok konuşanlar korkaktır. Bazı şeyleri yapmak için senin kadar cesur olmak gerekiyor,” dedi.</p>

    <p>Söylediklerinin üstünde düşünmeme bile izin vermeden, konuyu değiştirmek için hızla ellerini çırptı. Kişnemeye benzeyen bir kahkaha attı. “Bak, ne geldi aklıma? Hani hikâyelerimiz olsaydı falan dedim ya. Keşke o filmde olduğu gibi aynı adama âşık olsaydık.”</p>

    <p>“Olamazdık. Aramızda altı yaş fark var.”</p>

    <p>Muzipçe kaşlarını kaldırıp gülmeye devam etti.</p>

    <p>“Olamaz mıydık sence?”</p>

    <p>Ben de güldüm. Anlattıklarına değil, kendi düşüncelerime güldüm. Çiğdem, hayatı sıradanlaştırmaya çalışırken düşündüklerime. Az önce şu kayalardan atlasam diye düşünmüş olmama. Belki de nefretle geçirdiğim hayatın öznesini yuvarlamalıydım kayalıktan, Çiğdem’i. “Babasının vefat ettiği gün, kayalıkta başı dönen genç kadının hüzünlü ölümü” yazardı gazeteler. Ya da yazmazlardı. Farkımıza bile varmazlardı. Her gün yeni bir kötülük üreten dünyanın unuttuğu kız kardeşlerdik biz.</p>

    <p>En iyisi Çiğdem’e sarılmak ve birlikte atlamak olabilirdi. İkimiz de kurtulurduk. Kimin umurunda olurdu ki intiharımız? Vedat Bey ilgilenirdi cenaze işleriyle, hazır belediyede tanıdığı varken bizi de gömerlerdi babaannemle, babamın yanına. Kaç kişi üzülürdü arkamızdan. Özlem çok ağlar mıydı?</p>

    <p>“Buralarda çok akrep oluyor, dikkat et,” dedi Çiğdem ayağa kalkarken. Ellerini silkeleyip uca doğru yürüdü.</p>

    <p>Biraz izledim onu. Bastığı yere dikkat ederek uca doğru yürüyordu. Kız kardeşimi hiç sevmemiştim ve şu anda hayatta ondan başka kimsem yoktu. Hayat mı daha çok yakışırdı bize, ölüm mü?</p>

    <p>Babamın bileğimi sıktığı yerde hafif bir morluk vardı. Ovuştururken saatime baktım. Saniye kolu eskisi gibi hızlı koşmuyordu. Yorulmuştu belli ki. Belki de zaman artık kendi bildiğince akacaktı.</p>

    <p>“Öyle şeyler anlatırdım ki sana, tek kelimesi aklını başından alır,” dedim.</p>

    <p>İçimden.</p>

    <p>Yine de bir şey duymuş gibi döndü baktı Çiğdem. Kayalığın tam ucunda duruyordu. Dalgalanan sarı saçlarının arasından bir bulut geçti.</p>

    <p>“Bir şey mi dedin?” diye bağırdı.</p>

    <p>“Hayır,” dedim.</p>

    <p>Belki rüzgâr içsesleri de taşıyordu.</p>

    <p>“Buraya gelsene Müzeyyen,” dedi, “bak dalgalar nasıl da köpürüyor aşağıda.”</p>

    <p>O hüzünlü halinden eser kalmamıştı, mutlu bir çocuktu artık.</p>

    <p>Sigaramdan derin bir nefes çektim, filtresine kadar eridi gitti. Bir fiskeyle fırlattım uzağa. Keçi başına benzeyen bir kayanın yanına düşüşünü izledim. Yavaşça ayağa kalktım.</p>

    <p>Çiğdem on adım uzağımdaydı.</p>

    <p>Yürümeye başladım.</p>
  </div>
</body>
</html>
