<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>12</h1>

      <h2>Sessizlik</h2>
    </div>

    <p>Eve geldiğimde gençten bir kızı yolcu ediyordu Hayriye Hanım. Eczacının kızı Pınar’mış. Babamın çığlıkları artınca dayanamayıp çağırmış. “Uyuyabilmesi için bir iğne yaptım, oldukça güçlü bir şey,” dedi Pınar, “bu geceyi rahat geçirir inşallah.”</p>

    <p>İçeri girdim. Kanepenin karşısındaki koltuğa oturup babama baktım. Uyuyordu. Bir ara gözünü açar gibi oldu. Heyecanlandım. Konuşursa ne demem gerektiğini düşündüm. Kapadı gözlerini.</p>

    <p>“Bir şeyler yer misin Müzeyyen?” dedi Hayriye Hanım, “Yayla çorbasıyla kabak yemeği var.”</p>

    <p>Sadece çorba içtim.</p>

    <p>Yukarı katta, banyonun hemen yanındaki odaya girdim. Eskiden babaannemin yattığı oda. Biri pencere kenarında karşılıklı iki yatak. Ortalarında bir komodin. Birinin ayakucunda kapının tam açılmasına engel olan bir gardırop, diğerininkinde ahşap, eski bir sandalye. Üçlü zigonun üstünde, arkasından kablolar sarkan küçük televizyon. Duvarda, babaannemin kırklı yaşlarından kalma bir fotoğrafı. Yanında üniversite yıllarında yaptığım yağlıboya bir tablo.</p>

    <p>Yanaşıp tabloyu inceledim. Günbatımı. Sağ tarafa doğru yerleştirilmiş bir kaya. Üstünde siyah bir kedi. Uzayıp giden denizi izliyor. Günbatımının kızıllığı, tabloyu esir almış. Olabildiğince kötü, sıradan, zevksiz. Ön bahçede boyamıştım bu tuvali. Kızlarla buluşmak istemediğim, günlerimi kitap okuyup resim yaparak geçirdiğim bir yazdı. Babaannem üç-beş metre uzağımda oturur beni izlerdi. Arada şeftali soyup getirirdi. Ne çok severim şeftaliyi ve nasıl da dokunamam o iç gıcıklayan tüylerine.</p>

    <p>Ben ne kadar atmak istesem de bu tabloyu, izin vermemişti babaannem. “Odama asacağım,” demişti. O gün bugündür, arada ev boyansa da, odaların yerleri değişse de inmedi bu tablo duvardan. Belki de bir tek onun yeri değişmedi.</p>

    <p>Sandalyeye oturup televizyonu açtım. Sesini iyice kıstım. Boynuz antenini sağa sola oynatsam da ancak bir-iki kanal yakalayabildim. Görevi yalan söylemek olan haber kanallarından birinde üç adamla bir kadın konuşuyorlardı. El kol hareketlerinden, yüzlerindeki gerilimden saçmaladıklarını anladım. Altyazıda “Ortadoğu’nun yeni düzeni” yazıyordu.</p>

    <p>Sessizliğin, yalanları berraklaştıran bir sihir olduğunu düşünürken sandalyenin tepesinde dalıp gitmişim.</p>

    <p>Sırt ağrısıyla kendime geldim. İçim geçmiş. Televizyonda ne olduğunu anlamadığım bir program vardı. Ak sakallı bir dede, elinde keserle baston yapıyordu. Uzaktan kumandasız televizyonu, düğmesine basarak kapattım. Son bir güçle gözlüğümü çıkarıp saplarını özenle katladım. Komodine koydum. Duvar kenarındaki yatağı seçtim. Pencere kenarını Çiğdem’e bıraktım. Kendimi yatağa atıverdim.</p>
  </div>
</body>
</html>
