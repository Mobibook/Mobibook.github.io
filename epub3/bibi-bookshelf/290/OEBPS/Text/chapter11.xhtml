<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>11</h1>

      <h2>Zaman, ölülere saygısından siler mezar taşı yazılarını</h2>
    </div>

    <p>Doğrudan mezar bekçisinin kulübesine gittim. Saçsız, yaşlı bir adamdı bekçi. Üstünde, görüntüsüyle bile insanı bunaltan kışlık bir kazak, ayağında plastik terlikler. Mevsimler ötesi bir uyum tutturmuştu belli ki. Sağı solu erimiş elektrikli plastik cezvede kahve yapıyordu kendisine.</p>

    <p>“Günaydın,” dedim. Başını kaldırdı, gözlerinin içi gülerek baktı yüzüme. Ölümün bu kadar yakınında, bu kadar içindeyken nasıl olup da gülebildiğini düşündüm. Fark etmiyordu ki onun için, işini yapıyordu. Ha ev için temel kazmış, ha mezar yeri kazmış, hepsi insanlar için değil miydi?</p>

    <p>“Buyurun?” dedi.</p>

    <p>“Bir mezar yeri soracaktım.”</p>

    <p>“Var mı ada parsel numarası?”</p>

    <p>“Yok. Bilmiyorum.”</p>

    <p>“Kimin mezarı?”</p>

    <p>Babaannemin adını söyledim. Kahve kaynamıştı. “Nesi oluyordun sen, Fatma Hanım’ın?” derken elektrikli cezvenin fişini çekti.</p>

    <p>“Torunuyum.”</p>

    <p>“Ağaçların arkasında kalıyor, ben seni götüreyim,” dedi.</p>

    <p>“Önce kahvenizi için,” dedim, “acelem yok, beklerim.”</p>

    <p>Cevap vermedi. Duvara raf niyetine çaktığı kalastan iki çay bardağı indirdi, büyük bir dikkatle bardaklara bölüştürdü Türk kahvesini. Daha fazla koyduğunu bana uzattı. “Ziyan etmeyelim, iki yudumda biter zaten.”</p>

    <p>Bir elini beline koyup höpürdeterek içti kahvesini. Benim de içmemi bekledi, sonra girdi lafa.</p>

    <p>“İstanbul’da mı yaşıyorsun sen?”</p>

    <p>“Evet.”</p>

    <p>“Babana mı geldin?”</p>

    <p>Başımı salladım. Kahvenin tadı harikaydı.</p>

    <p>“Kötüymüş öyle mi? Geçen çarşıda dediler. Eh, ne olacak ki, hepimizin geleceği yer burası, ötesini yukarıdaki bilir.”</p>

    <p>Kahveler bitince eline boş bir bidon alıp önüme düştü, yürümeye başladık. Sol ayağı, sağ ayağından kısaydı. Her seferinde terlikli ayağını sürüyerek çekiyordu diğerinin yanına. Hayratın önünde durdu. Bidona su doldurdu. Elini yüzünü yıkadı. Ağzını çalkaladı, tükürdü. “Allah’a şükür,” dedi eliyle ensesini sıvazlayıp.</p>

    <p>Bütün mezarların yerini ezbere biliyordu. Aslında onun açısından bakınca şaşılacak bir durum değildi bu. Aklıma dergiyi baskıya göndereceğimiz o son gecelerin hummalı çalışması geldi. Aniden değiştirilmesine karar verilen bir font, çözünürlüğü beğenilmeyen bir fotoğraf için yenileri gerekirdi. “Falanca dosyanın içindeki filanca dosyada olacaktı o fotoğraf, şu isimle kaydetmiştim,” derdim. Çoğu zaman birine söylememe gerek bile kalmazdı, kendiliğinden bir hareketle çıkıverirdi karşıma istediğim fotoğraf. Bir farkım yoktu mezarlık bekçisinden. İşimizi yapıyorduk. Elimizle koyduklarımızı, zamanı gelince buluyorduk.</p>

    <p>Hafif bir eğim çıktık, sola döndük, “İşte burası,” dedi. Bakımsızdı mezar. Uzun zamandır kimsenin gelmediği belli oluyordu. Mor kaktüslerin arası yabani otlarla, çürümüş yapraklarla dolmuştu. Hemen işe koyuldu. Otları yoldu, yaprakları yere attı.</p>

    <p>“Yazısı silinmiş,” dedim.</p>

    <p>“Olur öyle,” dedi bidondaki suyla mezarı yıkarken, “ustaya söylerim bir yolu düştüğünde hepsinin üstünden geçer. Arada yaptırmak lazım zaten. Zaman silip gidiyor bu yazıları. Sanırsın burada kimin yattığı bilinmesin istiyor. Saygısından siliyor anlayacağın.”</p>

    <p>Yıkama işini bitirince bidonu yere koyup ellerini açtı, dua etti. Ben de hemen babaannemin ezberlettiği iki duayı mırıldandım. Kendisine edilecek duayı, kendisi öğretmişti.</p>

    <p>“Sen otur babaannenle, ben döneyim,” dedi, bidonunu aldı, “yolu bulabilir misin?”</p>

    <p>Ayağını sürükleyerek uzaklaştı. Sürüdüğü ayağındaki terliğin tabanı iyice incelmişti. Çatlak topuğu yere değiyordu. Köşeyi döndüğü anda para vermeyi unuttuğumu fark ettim. Arkasından seslenip ölülerin huzurunu kaçırmak istemedim.</p>

    <p>Mezarın ayakucuna oturdum. Öylece kalmak istiyordum orada. Zaman kendi bildiğince geçip gitsin. Önce yazıları silsin, sonra da beni. Mezar taşında zamana direnen harfler, zihnimde bana direnen anılar kalsın sadece. Ne kadar yerinden sökmek istese de babaannemin görüntüsünü kazıyamasın. Babaannem, İstanbul’daki evde çay içiyor; babaannem, yazlığın mutfağında kızartma yapıyor; babaannem toplamış elbisesinin eteklerini yukarı, ayaklarını denize sokuyor; babaannem, pazaryerinde şişman bir kadınla pazarlık ediyor; babaannem...</p>

    <p>Huzur içinde uyuyabilirsin babaanne, anıların bende duruyor. Büyük deprem olduğunda nasıl korkmuştuk, hatırlıyor musun? Gecenin bir yarısı dalmıştın odama, “Müzeyyen, uyan!” diye çığlık atarak. Sana bir şey oldu sanmıştım, yüreğim ağzıma gelmişti. Sonradan ne kadar, “Bizim burada hissedilmedi,” desem de kabul etmemiştin. Elini yumruk yapıp göğsüne vurur, “Ben depremleri buramda hissederim kızım,” derdin. Sen bütün acıları, ölümleri, zalimin zulmünü oranda hissettin babaanne. Annemin ölümünü de hissetmiş miydin? Gelinin pencereden uçarken de yanmış mıydı yüreğin? Ya babam? Babam için ne hissediyorsun?</p>

    <p>Sever miydin babamı, yani gerçekten sever miydin, hep merak etmişimdir. Oğlunun haylazlıklarını örtbas etmeye çalışan bir anne miydin yoksa? Hep kızmışımdır sana, neden annemle babamın evlenmesi için o kadar baskı yaptın ki. Neydi amacın? Bunları hiç konuşamadık. “Müzeyyen, arada bir otur dizimin dibine de sohbet edelim,” derdin, hiç oralı olmazdım. Sözünü dinleseydim, bunları mı konuşacaktık? Belki de amacın beni de bir an önce evlendirmekti. “Olmaz kızım,” diyecektin saçlarımı okşayarak, “öyle tek başına geçmez ömür, kutsaldır aile, yaşın geldi artık.”</p>

    <p>Güldüğüme bakma. Dinlemezdim sözünü. Aile dediğin şey, bitmeyen bir mide yangısı babaanne. O kutsallık palavrası da kandırmazdı beni. Hepsi boş.</p>

    <p>İstiyorum ki zaman artık kendi bildiğince aksın; neyi sileceğine, neyi bırakacağına o karar versin. Ama olmuyor babaanne. Başaramıyorum. İyi olmayı da başaramıyorum zaten. Bir kurabilsem boşalmış zembereğimi, belki herkesin kötülüğünü istemem artık. Bunları söylüyorum diye kızma bana. Güzel haberler de vermek isterdim sana. Ama dünya her geçen gün daha da yaşanmaz bir yer oluyor. Bir küfürden ötesini hak etmiyor hayat.</p>

    <p>Geveze zihnimi susturup kuş ötüşlerine kulak kabarttım. “Gözümü bağla, saati kulağıma daya, tıkırtısından bilirim markasını,” derdi babam. Keşke ben de ötüşlerinden kuşları tanıyabilseydim. Hatta ne dediklerini anlasaydım. Yok olurdu o zaman kötülük. Kuşların, köpeklerin, kedilerin, atların, balıkların, ağaçların, mor kaktüslerin, çiçeklerin, cümle doğanın sözünü anlasaydım, anlasaydık yok olurdu kötülük. Belki.</p>

    <p>Kalktım. Bir mezarın başından ayrılırken ne yapılacağını bilmediğimden parmak uçlarımla şöyle bir dokundum mermere. Annemi ziyarete gittiğimde, kendimde o gücü bulup gidebildiğimde de böyle yapardım. “Görüşürüz babaanne,” dedim.</p>

    <p>Çıkarken mezarlık bekçisine baktım, kulübe boştu.</p>

    <p>Parayı elektrikli cezvenin yanına bıraktım.</p>
  </div>
</body>
</html>
