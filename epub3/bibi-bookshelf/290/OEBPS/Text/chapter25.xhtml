<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>25</h1>

      <h2>Gecenin ruhu</h2>
    </div>

    <p>Ter içinde uyandım.</p>

    <p>Saat üçte.</p>

    <p>Odanın yolunu zar zor bulduk Çiğdem’le. Yukarı çıkmadan önce babama baktık. Uyuyordu. Çiğdem, “Uyandıralım,” diye tutturdu. Kolundan tutup merdivenlere sürükledim. Makyajı akmış, saçları dağılmıştı. “Yüzünü yıkayayım mı?” dedim, istemedi. Zaten benim de halim yoktu. Öylece, üstümüzü başımızı çıkarmadan yığıldık yataklara. Uyumadan bir şeyler daha dedi Çiğdem. Belki de demedi. Bilmiyorum. Sızmışım.</p>

    <p>Saat tam üçte korkunç bir rüyanın ortasındaki boşluktan yatağıma düştüm. Bir orman vardı, hayvanlarla dolu bir orman. Gerisini hatırlayamadım.</p>

    <p>Sırılsıklamdım. Saçlarım, boynum, göğüslerim. Bir umutla komodinde su var mıdır diye baktım. Yoktu. Çiğdem yastığına sarılmış uyuyordu. Çocukken de böyle uyurdu.</p>

    <p>Doğrulmaya çalıştım. Başım döndü. Su içmeliydim bir an önce, dilim damağıma yapışmıştı. Zar zor oturur hale geçtim. Çıplak ayaklarıma baktım gecenin karanlığında. İnsan kendi ayağını görmek istediğinde ışık gerekmiyordu. Ayaklarımı çok beğenirdi Özlem. “Şunlara bak, tablolardaki melek ayakları gibi,” derdi, “bir de benimkilere bak, resmen palet yahu.” O reklamcı da beğenmişti ayaklarımı. Yakışıklı adamdı. Dönünce arasam, yine görüşmek ister mi acaba?</p>

    <p>Bir an buradan hiç dönemeyeceğim hissine kapıldım. Çiğdem de dönemeyecekti. Dönüşsüzdük. Başaramamıştık hayatı. Sonunda dönüp dolaşıp birbirimize sığınmıştık işte. Anılarımıza. Çocukluğumuza. Burada kalacaktık. Bu evde. Ben sitenin yeni Hürmet Teyze’si olacaktım, Çiğdem de Fatma Hanım’ı. Arada bir rolleri değişirdik. Bütün gün gözleme yapmakla uğraşamazdım ne de olsa. Arada bir canımızı sıkanlara haddini bildirmek için atlar otobüse, düşerdik yollara. Antalya’ya gidip o herifi döverdik. İçimiz rahatlayıncaya kadar benzetirdik puştu.</p>

    <p>Önceleri severdi komşular bizi. Çok severdi. Ama çocukluğumuzu bilenler ölmeye başladıkça daralırdı çevremiz. Yeni gelenler bir tuhaf bulurlardı bizi. “İkisi de evlenmemiş, bu deli halleri o yüzden, tabii bir yaştan sonra kocasızlık başlarına vurmuş,” derlerdi arkamızdan. Ama çarşamba günleri, pazar yerinde karşılaşınca, “Kaç zamandır bir çaya davet etmek istiyoruz biz de,” deyip yüzümüze gülerlerdi. Ellerimizde torbalarla uzaklaşırken pazarcılara ne aldığımızı sorarlardı. Aralarından biri biraz daha yaratıcı çıkar, “Aslında paranın kaynağını da düşünmek lazım, değirmenin suyu nereden geliyor acaba?” fitnesini atardı ortaya. Çözülemez bir sır olurduk.</p>

    <p>Yazlıkçılar, hikâyelerimizle şenlenirdi. Boktan restoranlarında uydurur uydurur ipe dizerlerdi başrolde olduğumuz yalanları. Meze yaparlardı bizi. Anneler çocuklarına, “O eve sakın yaklaşmayın,” diye tembih ederdi. Aralarında daha okumuş olan biri çıkar, “Hansel ile Gretel’i unutmayın, nasıl düşmüşlerdi cadının tuzağına?” derdi. Ad takarlardı bize. Kaknem ile Yosma. Kambur ile Topal. Falan ile Filan.</p>

    <p>Etleri sarkmış iki yaşlı olduğumuzda bile vazgeçmezdik her gece verandada çilingir sofrası kurmaktan. Sonunda dini bütün bir komşu, jandarmaya şikâyet ederdi bizi. “Çoluk çocuğun gözü önünde her gece şey yapıyorlar komutanım ayıptır söylemesi,” derdi, “günahları kendi boyunlarına ama olmuyor ki böyle.” Kapıya dayanırdı askerler. Ben tam siktir çekecekken Çiğdem başını bağlayıp benzersiz bir oyunculuk sergilerdi. “Nereden uyduruyorlar böyle şeyleri yavrum, biz namazında niyazında iki yaşlıyız,” derdi. Bitse de şu askerlik evimize dönsek, diye gün sayan çocuklar ne yapacaklarını bilemez, giderlerdi. Arkalarından kahkaha krizine girerdik. Aynı günün akşamı kurar çilingir sofrasını, rakımızı babaannemin lacivert su bardaklarında çaktırmadan içerdik.</p>

    <p>Ölürdük sonra. Sırayla değil. Aynı gün. Kasaba mezarlığında bir köşeye gömerlerdi bizi. “Koyun koyuna uyusunlar bir arada,” derdi ölümün huzur olduğuna inanan biri. Bizim ne istediğimizi soramazlardı. Ölüler nereye gömüldüklerini bilmez, cenaze törenlerini görmezdi ne de olsa.</p>

    <p>Annem tek başına kalırdı İstanbul’da iki metrekarelik bir mezarda. Dert değil. Ölüler yalnız olduklarını da bilmez ne de olsa.</p>

    <p>Çiğdem inleyerek döndü. Ağzını şapırdattı. Yastığını daha da sıktı. Korkulu bir rüya görüyordu belli ki, yüzü kasılmıştı. Belki o da hayvanlarla dolu bir ormanda yürüyordu şu anda.</p>

    <p>Kalktım. Başım ağrıyordu. Avuç içlerimle şakaklarımı ovaladım. Sessizce çıktım odadan. Banyonun ışığını yakmadan klozete oturdum. İşemek iyi geldi. Ses çıkmasın diye sifonu çekmedim. İp gibi açtım musluğu. Yüzümü, ensemi, koltuk altlarımı yıkadım, saçlarımı ıslattım. Sümkürünce rahatladım, gece boyunca burnuma oturan nikotin akıp gitti. Gözüm karanlığa iyice alışmıştı. Bir umutla aynaya baktım. Bulanık, dağınık, ıslak bir kadın. Gözlüksüz ancak bu kadar görebildim.</p>

    <p>Merdivenin başında durdum. Yatağa dönmek, koyu bir uykunun içinde karanlık ormanları, tehditkâr hayvanları beklemek istemedim. Sessizliğe kulak kabarttım. Sokak köpekleri işbaşında değildi bu gece. Hayriye Hanım horlamıyordu. Sadece “fısss” diye bir ses duydum. Fısss!</p>

    <p>Aşağı indim. Kırmızı ampullü gece lambasının ışığında babama baktım. Oksijen maskesi çıkmıştı, “fısss” sesi oradan geliyordu. Maskeyi takmak için yanaştım. Yavaşça lastikleri kulağının arkasından geçirmeye çalıştığım anda gözlerini açtı babam.</p>

    <p>“Ben çıkardım Müzeyyen, takma.”</p>

    <p>İrkilerek geri çekildim. Maske elimden babamın göğsüne düştü. “Uyuyorsun sanmıştım,” diyebildim.</p>

    <p>“Otursana,” dedi ayakucunu işaret ederek. Oturdum. İki gündür durmadan uyuyan, gözünü açtığı anlarda konuşmaktan çok inleyen adam gitmiş sakin, dedikleri net anlaşılan, hani neredeyse sesine bilgelik işlemiş bir adam gelmişti.</p>

    <p>“Seni neden uyku tutmadı, Müzeyyen?”</p>

    <p>“Oluyor öyle işte.”</p>

    <p>“Bir derdin mi var?”</p>

    <p>“Zaten iyi değil uykularım. Çoğu gece saat üç oldu mu dikiliveriyorum. Eğer biraz da içmişsem...”</p>

    <p>“Çok içiyor musun?”</p>

    <p>Bir şey demedim. Babamla ilk kez böyle bir konuşma yaptığımı düşündüm. Bunun beni mutlu mu, tedirgin mi ettiğini anlayamadım. Belki de karanlık ormanda olmak daha iyiydi.</p>

    <p>“Bana çekmişsindir. Rakıcı mısın sen de?”</p>

    <p>“Severim.”</p>

    <p>“Başka zaman olsa kızardım sana. Geçmiş karşıma, rakıcıyım, diyorsun. Babanın görevi, kızını alkolden uzak tutmak olmalı değil mi? Başka görevleri de var babaların. Benim yapamadığım bir sürü şey. Geçen aklıma takıldı; ben, senin mezuniyetine falan gelmiş miydim?”</p>

    <p>“Hiçbirine gelmedin.”</p>

    <p>“Doğru. Ölümü beklerken bunları düşünüyor insan. Müzeyyen’in mezuniyeti, Çiğdem’in işi. Meral’i de çok düşündüm. Çok.”</p>

    <p>“Bunları konuşmak istemiyorum. Şu maskeni takayım da uyu biraz.”</p>

    <p>“Takma. Çiğdem’le mi gittiniz içmeye?”</p>

    <p>“Evet.”</p>

    <p>“Sahildeki restorana mı? Dolandırıcı herifler. Gündüz aile çay bahçesi olarak işletiyorlar, gece oldu mu gelsin kaçak etçiler, aksın rakılar. Mezeleri de boktandır. Böyle dediğime bakma, az para bırakmadım pezevenklere.”</p>

    <p>“Sadece orayı değil ki. Yüzlerce meyhaneyi besledin. Onlarca kadını. Onların akrabalarını, çocuklarını.”</p>

    <p>“Öyle oldu. Ben de onlarla beslendim. Kaçıyordum. Yoluma devam edebilmek için depomun hep dolu olması gerekliydi. Ne zaman tükense yakıtım, yeni bir deponun başına yanaşıyordum. Çekiyordum hortumu. Bir sonraki durağa kadar Allah ne verdiyse...”</p>

    <p>Bu kadar rahat kabullenmesi, şekerli cümlelerle kendini temize çekmeye çalışması delirtti beni bir an. Bağırmak, küfretmek istedim.</p>

    <p>“Kızdın değil mi? Böyle dememe kızdın. Ama artık yalan söyleyecek halim yok, Müzeyyen. Böyle yaşadım, böyle ölüyorum. Hayat peşimizden gelirken kaçmaktan başka çaremiz yok. Sen de aynı şeyi yapıyorsun, biliyorum. Kaçıyorsun kızım. Baban nasıl kaçtıysa sen de öyle kaçıyorsun hayattan. Ama nereye gidersen git, peşini bırakmayacak. Hayat hep peşimizden gelecek. Ta ki...”</p>

    <p>Pembe pikeyi sıyırdı. Kaşık kadar kalmış bedenini gösterdi. Rengi atmış pijamasının içinden bile görülüyordu kemikleri. Davul gibi şiş karnı, görüntüsünü iyice zavallılaştırıyordu.</p>

    <p>“Ta ki dolduracak depo kalmayıncaya kadar. Öleceğim Müzeyyen.”</p>

    <p>“Biliyorum.”</p>

    <p>“Ama ölemiyorum. Aylardır sürünüyorum. Kaç kere denedim, başaramadım.”</p>

    <p>“Neyi denedin?”</p>

    <p>“Kendimi öldürmeyi. Hastanede çay kaşığıyla bileklerimi kesmeye çalıştım. Koğuştayken yandaki astım hastasının ilaçlarını çaldım. Tuvalete yürüttüklerinde pencereden atlayabilir miyim, diye baktım. Şu Allah’ın belası maskeyi çıkarıyorum her gece, tıkanır da kurtulurum belki diye. Ama yapamıyorum Müzeyyen, ölemiyorum.”</p>

    <p>“Saçmalama,” dedim ama bir yandan da hoşuma gitmişti bu kararlılığı. Hayatımda ilk kez babamın bir konuda kararlı olduğunu görüyordum. Derin derin nefes almaya çalıştı birkaç kez. Öksürdü. Kuru, acılı bir öksürük. Nefesini toparlayamadan, aklındaki her şeyi konuşup bitirmek isteyen birinin aceleciğiyle, “İşlerin nasıl?” dedi.</p>

    <p>“İki aydır işsizim.”</p>

    <p>“Ne oldu?”</p>

    <p>“Kapattılar dergiyi. Bir günde. Artık yayın politikalarına uymuyormuş yazılanlar.”</p>

    <p>“O ne demek öyle?”</p>

    <p>“Baskı var. Sermaye korkuyor baskıdan. Kimse istediğini yazamıyor.”</p>

    <p>“Ama bulursun iş değil mi?”</p>

    <p>“Bulurum herhalde. Bunca yıldır hiç sokakta kalmadım. Bir şekilde idare etmeyi öğrendim.”</p>

    <p>“Sıçtılar memleketin içine.”</p>

    <p>“Oturup memleket meselelerini mi konuşacağız. Sen...”</p>

    <p>“Ben bu haldeyken. Yaşarken susan babaların ölürken konuşmaya hakkı yok, doğru söylüyorsun.”</p>

    <p>“Ne yapacağız şimdi? Önce memleketi kurtaracağız. Sonra hayatımda birinin olup olmadığını soracaksın. Bir-iki tavsiye, bir-iki itiraf. Saçma sapan benzetmelerle kendini aklayacaksın. Yok benzin pompası, yok hayat kovalıyordu falan filan. İstersen ben sana kopya vereyim, babaannen şöyle yaptı, annen böyle yaptı dersen iyice rahatlatırsın kendini. Nasıl olsa hepimiz, başkalarının günahlarını sırtlıyoruz, değil mi baba? Onların hataları olmasa dünyanın en iyi babası olacaktın. Şimdi bana öyle şeyler anlatacaksın ki, tek kelimesi bile aklımı başımdan alacak değil mi?”</p>

    <p>“Herkesin sırları vardır. Benim de var. Doğrularım da oldu, yanlışlarım da, sırlarım da. Ama aklını başından alacak bir hikâyem yok kızım. Doğdum, yaşadım, ölüyorum.”</p>

    <p>Aslında istedim. Öyle bir sırrının olmasını, aklımı başımdan alacak bir şeyler anlatmasını, bildiklerimi altüst etmesini istedim. Öyle bir şey desin ki cesaret zırhıyla kuşanayım. Hayat peşimden gelirken birden durayım, arkama dönüp üstüne koşmaya başlayayım. Şimdi sen kaç ey hayat, Müzeyyen geliyor!</p>

    <p>“Annenin ölümünden beni sorumlu tuttun hep, biliyorum. Nefret ettin benden de, hayatıma giren kadınlardan da. Diyecek bir şeyim yok. Ben de annemin gölgesinden uzakta bir hayat kurmaya çalışıyordum. Doğru olup olmadığına annemin karar vermediği bir şeyler yaşamak istiyordum. Elime yüzüme bulaştırdım. Bir tek anasının kuzusuyken ayakta durabiliyormuşum meğer.”</p>

    <p>“Madem istemeden evlendin annemle, boşansaydın. Madem boşanmadın, çocuk yapmasaydın. Hadi bir tane yaptın, altı yıl sonra ikinciye kalkışmasaydın. Bırak Allah aşkına bu saçmalıkları. Sen ne yaptıysan kendi kararınla yaptın.”</p>

    <p>“Haklısın. Çocuklarımın olmasını ben istedim. İnan ya da inanma. Seni de Çiğdem’i de ben istedim. Hayata benden bir şeyler bırakmak istedim. Çocuklarımın sevgisi evliliğimi de toparlar, diye düşündüm. Ama sizi bile aldılar elimden, gönlümce sevmeme izin vermediler.”</p>

    <p>“Tek bir cevabım var bu anlattıklarına. Siktir git!”</p>

    <p>Güldü. Öyle bir güldü ki nefesi tıkandı, kuru öksürüğüne karıştı kahkahası. “Sen hakikaten bana çekmişsin Müzeyyen,” diyebildi o arada.</p>

    <p>Aynı gece içinde Çiğdem’i ve babamı yeniden tanımaya gücüm yoktu. Daha fazla dinlemek istemiyordum Saatçi Nejat Bey’i. Hayat istediği kadar kovalasın, ben bildiğim yollardan kaçmaya devam edecektim. Gecenin ruhuna yenik düşmeyecektim.</p>

    <p>“Bu kadar konuştuğumuz yeter,” dedim, “hadi biraz uyumaya çalış.”</p>

    <p>“Uyumak değil ölmek istiyorum, Müzeyyen.”</p>

    <p>Dayanamadım, dişlerimin arasından tısladım bir yılan gibi.</p>

    <p>“Öl o zaman!”</p>

    <p>“Yapamıyorum, ölemiyorum.”</p>

    <p>Yavaşça elini uzattı, elimi tuttu. Kemikli, soğuk dokunuşuyla ürperdim.</p>

    <p>“Senden başkası yapamaz,” dedi.</p>

    <p>O an hatırladım rüyamı. İnsan yüzlü hayvanlar sarmıştı çevremi, üstüme üstüme yürüyorlardı. Onları yarıp tabutun yanına gidemiyordum. Annemin tabutuna girmeye çalışıyordu babam. Bir bacağımda yılanlar, bir bacağımda akrepler.</p>

    <p>“Öldür beni Müzeyyen.”</p>

    <p>Hızla çektim elimi. Annem, pencereden düşüyordu ve ben bir şey yapamıyordum. Babaannem, mayısın son gününde yapayalnız ölüyordu ve ben bir şey yapamıyordum. Titremeye başladım.</p>

    <p>“Hiçbir umudum kalmadı. Doktorlar başlarından attı, gitsin evinde ölsün diye. Sıçmam için bez bağlıyorlar. Hayriye Hanım gelip o iğrenç püreleri ağzıma dayıyor. İğneci kızın gelmesinden başka istediğim bir şey yok. Şu sitede bir kişi bile ziyarete gelmiyor, biliyor musun? Kimse sevmiyor beni. Hayriye Hanım’ın hizmetçiliğinde gözü olmasa o Vedat denen herif de gelmez. Herkes kendi hesabında. Anneni mutsuz ettim, annemi mutsuz ettim, seni, Çiğdem’i, tanıdığım bütün kadınları mutsuz ettim. Anla artık Müzeyyen, saatin zembereği kırıldı. Niye yaşıyorum ben ha, niye yaşıyorum?”</p>

    <p>“Bütün bu acıları çekmek için yaşıyorsun. Bütün gün kıçında bez burada yatıp kendine hesap vermek için. Hani hayat seni kovalıyormuş ya, işte ona yakalanmak için yaşıyorsun. Gecenin bir yarısı kızına yalvarmak için yaşıyorsun. Daha da yaşayacaksın. Günler, aylar sürecek bu acı. Acı çektirdiğin bütün o insanlar, kâbuslarına girecek. Ter içinde uyanacaksın. Çekeceksin oksijen maskesini yüzünden ama yine başaramayacaksın. Daha değil, diyecek hayat. Daha ödemedin borcunu saatçi. Bunları mı duymak istedin? Ölümün bile bana yük olsun istedin, değil mi? Ben, senin yokluğunu yıllardır şu omuzlarda taşıyorum baba. Bir de ölümünü sırtlanamam.”</p>

    <p>“Çıkar beni hayatından. Gönder toprağın altına, kurtul. Sen de kurtul, ben de kurtulayım. Canım çok acıyor. Dayanamıyorum artık. Çığlık atacak gücüm bile kalmadı. Ben sana babalık yapamadım ama sen benden güçlüsün, yap evlatlığını. Son bir şey istiyorum senden. Öldür beni Müzeyyen!”</p>

    <p>Ayağa kalktım. Kırmızı gece lambasının sinir bozucu ışığında ikimizi gördüm. Saatçi Nejat Bey ve kızı Müzeyyen. Kim bilir kaç kez baştan boyanmış bir tablo. Pentimento. Hep pentimento. Artık çaresizlikten koyu bir kırmızıyla örtülmüş. Kadın beyaz, buruşuk elbisesinin içinde ayakta. Beyaz elbise en ışıklı bölüm, tablonun duygusal merkezi. Yüzündeki gergin ifade, ilk bakışta seçilemiyor. Adam umutla elini uzatmış kadına doğru. Bir Caravaggio tablosundan kesilip yapıştırılmış sanki. Karanlığın bütün acısı yayılmış pikenin altındaki bedenine, elinin kıvrımında nedamet okunuyor. Tanrı’yı işaret ediyor sanki. Hareketlerinin tam ters yönde olduğu anlaşılıyor. Adam, yatağının huzursuzluğuna gömülecek; kadın, arkasını dönüp gidecek belli ki.</p>

    <p>Geriye doğru iki adım attım sendeleyerek. Gözümü babamdan ayıramıyordum. İlk kez bu kadar güçlü görüyordum onu. Evet, bu adam benim babam. Ben ondan bir parçayım.</p>

    <p>Tam salondan çıkacakken son anda, “Sen bana benziyorsun Müzeyyen, hiçbir farkın yok babandan,” dediğini duydum.</p>

    <p>Döndüm. Hızla yürüdüm yatağa doğru. Koştum.</p>

    <p>Kolunun altına destek olsun diye koydukları yastığı kapıp bastırdım babamın yüzüne.</p>
  </div>
</body>
</html>
