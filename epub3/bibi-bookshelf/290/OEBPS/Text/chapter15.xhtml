<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aile Çay Bahçesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>15</h1>

      <h2>Kırmızı salyangoz</h2>
    </div>

    <p>Yeni güne yağmurla uyandım.</p>

    <p>Bu mevsimin oyunbaz havasını hatırlamak iyi geldi. Çocukken çok severdim aniden başlayıp bir-iki saat içinde dinen yağmurları. Çamurlu yollar, su birikintileri, altüst olan topraktan fışkıran solucanlar, yolunu kaybetmiş salyangozlar, yeni oyunlar demekti. Başka çocukların anneleri üst baş kirleten oyunlara kızardı ama babaannem hiç ses çıkarmazdı. “İyidir toprağı avuçlamak,” derdi, “toprağı seven, insanı da sever.”</p>

    <p>Bilmezdi ki toprağı değil kirlenmeyi sevdiğim için dalardım o çamurlu yerlere.</p>

    <p>Sevmedim; toprağı da, insanı da.</p>

    <p>Ortalarından kestiğim, taşlarla ezdiğim solucanlar kadar nefret ediyordum insanlardan.</p>

    <p>Büyüdüm artık. Şimdi vıcık vıcık bedeniyle kaçacak delik arayan bir solucan görsem parçalamam. Yıllar geçtikçe anladım ki, solucanlardan çıkmıyor, insanlara olan hıncım.</p>

    <p>Uzun uzun yıkadım yüzümü. Dişetim kanadı yine. Kaç zamandır atkuyruğu yapmamıştım saçlarımı, ne kadar rahat olduğunu unutmuşum. Beğendim kendimi. Şile bezi elbisemin üstüne ince bir hırka geçirip aşağı indim.</p>

    <p>Nejat Bey uyuyordu. İyice sarınmış pikesine. Oksijen maskesi hafiften kaymış. Gidip düzeltmeyi düşündüm, vazgeçtim. Hayriye Hanım, mutfaktaki işini bitirince halleder nasıl olsa. Sessizce çıktım evden.</p>

    <p>İnce ince yağıyordu yağmur. Hırkamın iki yakasını bir araya getirip yürümeye başladım. Gözlük camlarıma düşen her damlaya sevinip uçsuz bucaksız bir okyanusta yüzer gibi ilerledim.</p>

    <p>Özlem sevmez yağmuru. “Deli misin kızım,” der yağmurda yürüyelim dediğimde, “pencere kenarına oturup izlemek dururken ne âlemi var ıslanmanın?”</p>

    <p>Oysa yağmurda ıslanmanın verdiği huzur hiçbir şeyde yoktur. İnsan olmaktan utanmadığın tek andır, ağaçlar gibi, çiçekler gibi, köpekler, kuşlar, kediler, bildiğin-bilmediğin bütün hayvanlar gibi ıslandığın an. Doğanın bir parçası olduğunu hissedersin. Manzaraya dışarıdan bakan kibirli insanlardan uzakta, o manzaranın bir parçası olursun. Irkının kendini beğenmişliğini unutur, bir böcek kadar özgür, sunarsın kendini doğaya. Yalan yoktur o anda. Aldatma yoktur. İki kuruşluk hesap için bin kazık atan dostlar, uçkurunun derdine düşmüş babalar, hayatını altüst eden kardeşler yoktur. Yağmur damlaları vardır sadece. Bir de sen.</p>

    <p>Yol kenarındaki su birikintilerine basa basa yürüdüm. Girişteki duvarın üstünde oturdum biraz. Bir sigara yaktım, zar zor. Üç dört nefes çekemeden söndü sigara. Karşıdaki incir ağacına baktım. Ağaçları, kuşları adlarıyla bilmeyen bütün insanlara okkalı bir küfür savurdum içimden. Ağaç değil onun adı; zeytin, çınar, elma, kavak... Kuş değil onun adı; güvercin, serçe, karga, saka...</p>

    <p>İnsan değil bizim adımız; yalancı, katil, ikiyüzlü, rezil...</p>

    <p>Yağmurda ağaç altına girilmez, diyenlere inat incir ağacına doğru koştum. Çaksın şimşekler, vursun yıldırımlar, gelecekse ölüm bir saniye bile gecikmeden burada gelsin.</p>

    <p>Damlalar, yapraklardan süzülüp düştü alnıma. Ağacın kendinden emin gövdesinde ilerleyen bir salyangoza baktım. Tuhaftı rengi. Kırmızımsı. İyice yaklaşınca durdu. Tedirginlikle duyargalarını oynattı.</p>

    <p>“Merhaba,” dedim.</p>

    <p>“O kadar yakında durma, rahatsız oluyorum,” dedi.</p>

    <p>Bir adım geri gittim. Uzaklaşınca daha iyi gördüm ağacın gövdesinde bıraktığı yaldızlı izi.</p>

    <p>“Rengin bir garip,” dedim, “daha önce hiç kırmızı salyangoz görmemiştim.”</p>

    <p>“Biliyorum, biraz farklıyım. Ama hiç dert etmedim bunu. Taşların arasına sığınan kertenkelelerden, göl kenarında pusuya yatan kurbağalardan, en savunmasız anlarda saldırıya geçen kuşlardan, bahçelerine yanaşmayalım diye sağa sola sarmısak asan insanlardan, sırf zevk için ağızlarından salyalar akıtarak kabuklarımızı kıran çocuklardan daha tehlikeli değil rengim.”</p>

    <p>Bir an utandım. Doğruyu söylemek istedim.</p>

    <p>“Ben de çok salyangoz ezdim çocukken,” dedim.</p>

    <p>Şaşırmadı buna. Hatta gülümsedi. Belki de bana öyle geldi.</p>

    <p>“Neden?” diye sordu.</p>

    <p>“Bilmiyorum. Canımı sıkan her şeyden intikam almak için galiba. Solucanları parçalıyordum, salyangozların kabuklarını kırıyordum. İçimden bir şeyler akıyordu. Kendimi önemli hissediyordum öyle yapınca. Ağaçlar, kayalar, bulutlar kadar önemli. Yağmur kadar güzel. Rüzgâr kadar güçlü. Güneş ışığı kadar neşeli. Rahatlıyordum.”</p>

    <p>“Öldürerek. Yok ederek. Senden güçsüz olanı ezerek. Parçalayarak. Kanatarak.”</p>

    <p>“Beni kanatanlara neden bir şey demiyorsun? Benden güçlü olanların her gün ezdiği, parçaladığı ruhumu korumak için neden bir şey demiyorsun? Tuzaklarla, sahte gülüşlerle, riyakâr cümlelerle beni hücre hücre azaltanlar, daha mı masum yani?”</p>

    <p>Birkaç milim ilerledi. Konuşmadan önce gözlerime yanaşmak, ruhumun en karanlık köşesine bakmak istiyordu sanki.</p>

    <p>“Doğa böyle süslü cümlelere, kendini acındırma söylevlerine kanmayacak kadar akıllıdır. Bunu sen de biliyorsun. Ne kendini kandır ne de beni. İçindeki kötülüğe bahane arama. Biz salyangozlar, bütün bu kötülüklerle milyonlarca yıldır savaşıyoruz. Kurbağanın yapışkanlı dilinin tadını doğduğumuz anda biliyoruz biz. Bir kuş tarafından kapıldığımızda kabuğumuzun ne tür kayalara vurula vurula parçalanacağını, etimizin kaç lokmada yutulacağını öğrenerek büyüyoruz. Süslü cümlelerin ardına sığınmadan, başımıza gelecek kötülüklere bir kılıf aramadan. Sen de yüzleş artık kendinle. Kötü olmak, iyiymiş gibi davranan bir sahtekâr olmaktan daha kötü değil. Yüzleş kendinle Müzeyyen.”</p>

    <p>Adımı duyunca ürperdim birden. Karın boşluğumdaki girdap, bildiğim bütün cümleleri yuttu. Sustum, kaldım.</p>

    <p>“Şaşırma öyle. Elbette tanıyorum seni. Biz kırmızı salyangozlar birbirimizi tanırız.”</p>

    <p>“Bir sigara içebilir miyim,” dedim, “rahatsız olur musun?”</p>

    <p>“Yüzüme doğru üflemezsen sorun olmaz,” dedi.</p>

    <p>Yağmur dinmek üzereydi. Gözlük camlarımdaki damlaları hırkama siliverdim gelişigüzel. Kaçıp gitmesinden korktuğum için gözümü salyangozdan ayırmadan bir sigara çıkarıp yaktım. Başımı geriye attım, gökyüzüne üfledim ilk nefesi.</p>

    <p>“Peki bütün o kötülükleri bilmek neye yarıyor?”</p>

    <p>“Hiçbir şeye.”</p>

    <p>Sustuk. Çaresizliğin sessizliği değildi bu. Tanımların, benzetmelerin, parlak sözlerin arasına sıkışmadan yaşama dokunabilmenin sessizliğiydi. İyinin ve kötünün bahçesinde, birini diğerinin önüne koymadan, ölümlü bir canlı olmanın, değeri zor anlaşılır sükûneti.</p>

    <p>Özlem’le ders kitaplarından fal bakmaca oynardık sınav haftalarında. Vizeler ya da finaller başladı mı, salondaki masanın üstüne yayılırdık. Tek odalı evimizin özene bezene döşediğimiz tek yeri olan salon, hafta boyunca sigara dumanıyla, ders kitabı tozuyla, boya kokusuyla dolardı.</p>

    <p>“Seninki zevkli kızım,” derdi Özlem, “bir de benim halime baksana. Hay sokayım ben, sizin yöneylem araştırmalarınıza, ne bu be?”</p>

    <p>“Boşa boyuyorum ben bunları, ressamlıktan para kazanamayacağım belli. Şu tasarım işini kıvıramazsam ömür boyu sen bakarsın bana. İnmem sırtından vallahi.”</p>

    <p>Böyle neşeli, bilmiş konuşmazdık çoğu zaman. Küfür, kıyamet. Özlem akademisyen olmayı o zamandan kafasına koymuştu. Ben de adı sanı duyulmuş, tablosu para eden bir ressam olamayacağımı ilk yılın sonunda anlamıştım. Kafamı sayfa tasarımına yatırıp dergilerde staj yapmaya da o yıllarda başladım.</p>

    <p>Kahvenin mide ekşitmeye, sigaranın burun deliklerini kurutmaya başladığı kriz anlarında, “Sayfa ve satır alayım,” derdi Özlem. Böylece akademik falımızı açmaya başlardık.</p>

    <p>“Sayfa otuz beş, satır sekiz.”</p>

    <p>Hangi derse çalışıyorsa, önünde hangi dersin kitabı varsa, mahkûmun cezasını açıklayacak hâkim edasıyla açar, parmağını satırlarda kaydırıp kararı okurdu Özlem.</p>

    <div class="margin html5_section">
      <p><em>Bu deneyler, ilke düzeyinde sorunu çözmekle birlikte, insansı maymunlarda ilk oluşum halinde bile olsa insan konuşmasına benzer hiçbir şeyin bulunmadığını bir kez daha göstermiştir.</em></p>
    </div>

    <p>Hemen rastgele seçimle kaderimi belirleyen cümleyi, büyük bir ciddiyetle yorumlamaya başlardı. Kaşlarını çatar, kendine ciddi bir hava vermeye çalışıp üçüncü sınıf bir televizyon dizisinin yapımcıdan torpilli oyuncusu kadar kötü bir performans sergilerdi.</p>

    <p>“Akademik falınız net bir şekilde gösteriyor ki siz bir maymunsunuz, Müzeyyen Hanım. İnsansı maymun olmanız bilimsel gerçeği değiştirmiyor. Maymunun önde gidesiniz. Maymun kere maymunsunuz. Üstelik insan konuşmasına benzer hiçbir şeyiniz yok. Varsa yoksa homurdanma, inleme, abuk sabuk sesler çıkarma. Kısacası insanlıkla ilginiz yok sizin. Hani biraz zorlasak, birkaç deney daha yapsak size en yakın familyanın öküz familyası olduğunu bulabiliriz. Bence siz maymun görüntüsünde bir öküzsünüz Müzeyyen Hanım. Karar verilmiştir.”</p>

    <p>Sonuna doğru ciddiyetini koruyamaz makaraları koyardı. Kahkahalar uçuşurdu havada. Tabii Özlem, akademik fal konusunda daha şanslıydı. Sanat Tarihi kitabından açılan bir sayfanın cümleleriyle havaya girerdi uyuz: “Söylüyorum kızım ben sana, bak falda da aynı şey çıktı, bir tarafımda rüzgâr tanrıları bir tarafımda su perisiyle mükemmel kadınlığın simgesiyim, ben Rönesans’ın ta kendisiyim.”</p>

    <p>Neşeli olmayı öğretmişti Özlem bana. Varsa eğer normallik diye bir şey, normal olmayı. Âşık olmayı. Âşık olunmayı.</p>

    <p>Özlem’siz bir maymundum ben. Bir öküz. Ya da...</p>

    <p>Hâlâ karşımdaydı salyangoz. Bakışları üstümdeyken bitmiş sigaramı ne yapacağımı bilemedim.</p>

    <p>“At yere at, hep aynı şeyi yapmıyor musunuz zaten?” dedi.</p>

    <p>Bir su birikintisinin içine attım sigaramı. Utandım.</p>

    <p>“Yine uykusuzluk çekiyor musun?”</p>

    <p>Biliyordu. Benimle ilgili her şeyi biliyordu. Zihnimin koridorlarında ne varsa, beni çevreleyen dünyada ne yaşanıyorsa biliyordu. Bir an bu kadar çıplak kalmaktan rahatsız oldum. Bir salyangozun konuşuyor olması garip gelmemişti ama kabuklarımı bu kadar sorumsuzca soymasından ürpermiştim. İçimdeki karanlık büyüdü birden. Aklımın tuzağına mı düşmüştüm? Deliriyor muydum? Yıllar sonra Çiğdem’i görecek olmak böylesine derin bir uçurum muydu? Eğer gerçekten dinlemeyi başarırsan, duyarsın bir salyangozun ne dediğini. Ama asla zihninde yaldızlı bir iz bırakarak sürünmesine izin vermemelisin. Hay ben böyle salyangozun...</p>

    <p>“Küfretme, küfretme,” dedi, “dostça bir soru sordum sadece. İstersen burada noktalayabiliriz sohbeti.”</p>

    <p>“Dostluğa inanmam,” dedim.</p>

    <p>“Özlem’in dostluğuna da mı?”</p>

    <p>Düşündüm bir an. Kayıtsız şartsız, “Evet,” diyebilir miydim bu soruya? Zaten bu bir anlık duraksama bile salyangozun gerçeği anlamasına yeterdi. Anlamamalıydı. En güvendiğim limanda bile huzursuz olduğumu anlamamalıydı. Doğal davranmalıydım.</p>

    <p>“O başka,” dedim, “bir tek o başka.”</p>

    <p>Gülümsedi. Olmayan yüzüyle gülümsedi. Gördüğüm bütün yüzlerin, bütün ifadelerinden daha can yakıcı bir gülümseme.</p>

    <p>Konuyu değiştirmek için aceleyle, “Sormayı bilen herkes kadar uykusuzum,” dedim.</p>

    <p>“Cevapları bulabiliyor musun peki?”</p>

    <p>“Sormak yetiyor bana. Cevap bulmakla zaman kaybetmiyorum. Sormayı öğrendikçe daha kararlı, daha sakin, daha güçlü oluyorum. Yanlış anlama, sorgulamak değil kastettiğim, sadece sormak. Şu ağacın dallarının niye yeşil olduğunu sorgulamıyorum örneğin, o yeşilliğe baktığımda ne gördüğümü sormak yetiyor bana.”</p>

    <p>“Ah canım benim, kıyamam sana.”</p>

    <p>“Ne demek şimdi bu? Niye dalga geçiyorsun?”</p>

    <p>“Böylesiniz siz insanlar. Kaypak bir cümlenin, oyunlu bir cümlenin gölgesinde yaşamayı seviyorsunuz. Ağaç, ağaçtır. Sana özel bir cümle fısıldamak derdinde değildir. Bildiği gibi yaşar, bildiği yaşama bizleri ortak eder, hepsi bu. Hangi canlıya iyilik, hangisine kötülük yaptığını düşünmeden, doğanın kahramanı rolüne soyunmadan doğar, büyür, ölür. Ama siz insanlara yetmez bu, başka anlamlar ararsınız ağacın varlığında. Masallar, meseller, kutsal kitaplar... Şu garibim ağacın kudretiyle kendinizi temize çekme çabaları. Bitmek tükenmek bilmez kötülüğünüzü gizlemek için bulabildiğiniz her yalana, her benzetmeye sığınırsınız. Yorulmadınız mı kendinizi kandırmaktan yahu? Birbirinizi öldürmekten, yalan söylemekten, aldatmaktan, nefretle beslemekten yorulmadınız mı? Bari ikiyüzlülüğünüze doğayı alet etmekten yorulun, utanın, vazgeçin. Yapmayın. En azından sen yapma, Müzeyyen.”</p>

    <p>Konuşması boyunca tuttuğum nefesimi bıraktım. Bir an elimin ayasıyla ezmek istedim bu ukala salyangozu.</p>

    <p>“İşte tam da bunu diyorum Müzeyyen. Öldürmek istiyorsan öldür beni. Bu çok daha gerçek olacaktır. Sefilsen sefilsin, kötüysen kötüsün, katilsen katilsin. Kandırma kendini, maymun falan değilsin. İnsansın sen. Hangi din, hangi dil aklar kötülüğünüzü. Bir gün sana, ‘Neden yaptın bu kötülükleri?’ diye sorduklarında ne diyeceksin? ‘Günün birinde salyangozun teki bana hiçbir maske kötülüğü örtemez, o yüzden yaptım,’ desen kim inanır sana?”</p>

    <p>Başım önde kalakaldım.</p>

    <p>“Konuşmak istemiyorum artık,” diyebildim sadece.</p>

    <p>“Yağmur dindi zaten, hadi git yoluna. Sitenin girişindeki bakkala uğrarsın sen şimdi. İki paket sigara alırsın. Biraz sohbet edersin. Eve geç gitmek, Çiğdem’i biraz daha geç görmek için elinden geleni yaparsın. Hep kaçtın, yine kaçarsın. Git hadi. Git.”</p>

    <p>Kararlılıkla döndüm arkamı. Çokbilmiş salyangozun bir kelimesini daha duymak istemiyordum. Bütün erken ölümleri, savaşları, açgözlülükleri, iktidar hırsıyla yanıp kavrulan bedenlerin günahlarını, salyalı ağızların yalanlarını, sahte mutlulukların felce uğrattığı duyguların ağırlığını bana taşıtmasını istemiyordum.</p>

    <p>Hırkamın önünü kapatıp yürümeye başladım. Üç-dört adım atmadan cılızlaşan çığlığını duydum.</p>

    <p>“Hep kaybedeceksin Müzeyyen. O kumar masasında kaybeden hep sen olacaksın. Kabul et artık bunu!”</p>

    <p>Döndüm. Hızla yürüdüm incir ağacına doğru. Koştum.</p>

    <p>Çantamı bir balyoz gibi sallayıp çaktım hayvanın tepesine. Bir daha, bir daha, bir daha.</p>

    <p>Kabuğu çatırdadı. O tüyler ürpertici sesin yankısı tüm dünyayı kapladı.</p>

    <p>Paramparça oluncaya kadar devam ettim. Durdum sonra. Kesik kesik nefes alıyordum. Terlemiştim.</p>

    <p>Ağaçtan bir yaprak koparıp sildim çantamı. Elimi kırmızı bir salyangozun sümüksü bedeniyle kirletecek değildim.</p>
  </div>
</body>
</html>
