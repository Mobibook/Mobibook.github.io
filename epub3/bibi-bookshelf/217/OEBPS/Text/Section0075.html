<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block5"><span class="text1">Oligarşların sarayına vardıklarında ertesi</span> <span class="text2">sabahın yarısını geçmişlerdi. Taita bir kez daha bekleme odasına alındı. Sıcak su dolu leğende elim yüzünü yıkayıp, saray görevlilerinden birinin tuttuğu temiz keten havluyla kurulandı. Aynı hizmetli baharatlı tavuk ve bir çanak kırmızı şarap getirdi Sonra teşrifatçı gelip Taita'yı Yüksek Konsey salonuna aldı. Büyük bir saygıyla, hemen kürsünün önündeki yün mindere oturttu. Taita, ona tesekkür anlamında bakıp, dikkatini deri perdeye yöneltti. Eos'un izine rastlamamıştı. Gevşedi ve önündeki uzun bekleyiş için kendini hazırladı.</span></p>

  <p class="block5">Ancak, kısa bir süre sonra muhafızlar içeri girip kürsünün altındaki yerlerini aldılar. Teşrifatçı oligarşların geldiğini ilan etti. "Yüksek Konsey'in onurlu lordlarına biat edin."</p>

  <p class="block5">Taita, başını yere değdirdi ama bir yandan da perdeden içeri girmekte olan lordları inceliyordu. Yine en önde Lord Aquer vardı. Onların sadece iki kişi olduklarını anlayan Taita şaşırmıştı. Lord Caithor yoktu. Aquer ve diğeri kendi taburelerine yerleşip, üçüncüsünü boş bıraktılar.</p>

  <p class="block5">Aquer gülümsedi. "Hoş geldin. Lütfen rahatına bak Büyücü. Dostlar arasındasın." Taita şaşırdı ama belli etmemeye çalıştı. Doğrulup, sırtını minderlere yasladı. "Çok naziksiz Lord Aquer," dedi. Aquer yeniden gülümsedi ve teşrifatçıyla, muhafızların komutanına, "Yalnız kalmak istiyoruz," dedi. "Lütfen çıkın ve çağrılana kadar gelmeyin. Kimsenin Kapıları dinlememesini sağlayın."</p>

  <p class="block5">Muhafızlar mızraklarının diplerini yere vurup, düzenli bir şekilde çıktılar. Teşrifatçı da iki büklüm vaziyette, arka arka giderek onları takip etti.</p>

  <p class="block5">Herkes çıkıp kapılar kapanınca Aquer yeniden konuştu."Son görüşmemizde sana soylu Lord EkTang'ı tanıştırmamıştım." Taita ve konsey üyesi başlarını eğerek selamlaştılar. EkTang, kısa, tombul bir adamdı, yaşı pek belli olmuyordu ve Asyalıların fiziğine sahipti. Gözleri kömür karası ve ulaşılmazdı. Lord Aquer devam etti. "Bulut Bahçeleri'nin cerrahlarından mükemmel raporlar aldık. Albay Cambyses'in ameliyatı çok başarılı olmuş."</p>

  <p class="block5">"İnanılmaz bir başarıydı," dedi Taita. "Gözünü yeniden kazandı. Üstelik tamamen normal görünüyor. Öteki gözünden ayırt etmeye imkân yok."</p>

  <p class="block5">"Cerrahlarımız yeryüzünün en iyileridir ama asıl büyük başarıları bundan sonra gelecek." Taita, sorar gibi başını yana eğdi ama sessiz kaldı.</p>

  <p class="block5">"Bu konuya tekrar döneceğiz," dedi Aquer gizemli bir tavırla, belli ki Taita'yı meraklandırmak istiyordu. Sonra, aniden, konuyu değiştirdi. "Lord Caithor'un burada olmadığını fark etmişsindir," dedi. "Ettim lordum. Yokluğuna şaşırdım."</p>

  <p class="block5">"Kendisi yaşlı bir adamdı ve yılların yorgunluğunu taşıyordu. On gün önce uykusunda öldü ne yazık ki. Huzur içinde ve acı çekmeden."</p>

  <p class="block5">"Umarım hepimiz böyle şanslı oluruz," dedi Taita. "Ama gidişinden ötürü yasınızı paylaşıyorum."</p>

  <p class="block5">"Hassas bir insansın," dedi Aquer. "Ama Yüksek Konsey'de bir boş yer kaldığı da bir gerçek. Yakında adı sana da açıklanacak olan tek gerçek tanrıçamıza danıştık ve uzun uzun dua ettik." Taita teşekkür anlamında başını eğdi.</p>

  <p class="block5">Aquer devam etti. "Konsey'de Lord Caithor'un yerini almaya son derece uygun bir adam olduğuna karar verdik. Bu kişi sensin Gallalalı Taita."</p>

  <p class="block5">Taita yine başını eğdi ama bu sefer gerçekten nutku tutulmuştu.</p>

  <p class="block5">Aquer yumuşak bir sesle konuşmayı sürdürdü. "Yüksek Konsey, Lord Taita olarak asil mertebesine yükseltilmeni kararlaştırdı." Taita yine başını eğdi. "Fakat, seçilmen için tek bir engel var. Konsey üyelerinin tamamen sağlıklı olması gerekir. Sen ise Lord Taita, kendi kabahatin olmasa bile, bu pozisyonu almana engel olacak ciddi bir soruna sahipsin. Ama böyle bitmesi gerekmiyor. Himayendeki Albay Cambyses tedavi için Bulut Bahçeleri'ne gönderildi ama bunu hak etmiş olduğu için değil. Böyle olağanüstü ameliyatlar ancak toplumumuzun en değerli üyelerine yapılabilir. O tür bir tedaviye paha biçmek zordur. Sonra bu konuda daha çok şey öğreneceksin. Düşük ve orta rütbeli subaylar genelde bu hakka sahip olmaz. Cambyses'in seçilmesinin nedeni seni olasılıklar hakkında ikna etmekti. Bu örneği gözünle görmesen mutlaka kuşku duyacak ve bu tür bir ameliyata yanaşmaktan kaçınacaktın."</p>

  <p class="block5">"Söyledikleriniz kuşkusuz doğru. Ancak, Meren Cambyses'in seçilmiş olmasına seviniyorum."</p>

  <p class="block5">"Hepimiz öyle," dedi Aquer yarım ağız. "Artık bunun konumuzla ilgisi yok. Önemli olan, cerrahların seni muayene etmiş olması ve bir soylu ve Yüksek Konsey üyesi olarak ayrıcalıklı bir tedavi için hak kazanmış olman. Cerrahlara senin yakında orada olacağın bildirildi. Hazırlıkları önemli ölçüde ilerledi, sana bu yüzden geç haber verdik. Bu tür hazırlıklar zaman alıyor, ama artık tohumların hasadı yapılmış durumda. Cerrahlar seni bekliyor. Sana önerilen bu fırsatı kullanmaya hazır mısın?"</p>

  <p class="block5">Taita gözlerini kapatıp, parmaklarını gözlerine bastırarak düşünmeye başladı. Bütün girişimlerimiz buna bağlı, diye geçirdi içinden. Eos'a yeterince yaklaşabilmem için başka yol yok. Ancak, bu heyet cadının talimatıyla hareket ediyor. Başarı şansım pamuk ipliğine bağlı. Sonucu öngörmeye imkân yok ama riski göze almak zorundayım. Kesin olan tek şey, bütün bunların cadının zehrine bulanmış olduğu ve bu nedenle sadece uğursuz değil tehlikeli yanının ağır bastığı. İç mücadelesi sürerken kapalı gözlerini ovuşturdu. Acaba temelde hangi dürtüyle hareket edeceğim? Bu işi yaparsam, Firavun ve Mısır için mi, yoksa Taita ve onun bencilce arzuları için mi yapacağım? Kendisini acımasızca sorguluyordu. Sonra aynı katılıkla, dürüst bir yanıt verdi. Her ikisi için. Yalan'a karşı Doğru'nun kazanması için ama aynı zamanda kendim ve Fenn için. Tam bir erkek olmanın ne demek olduğunu bilmeye hasretim. Onu tüm ruhumu tüketecek bir güçle sevebilmeye hasretim. Sonra elini indirip gözlerini açtı. "Hazırım," dedi.</p>

  <p class="block5">"Cevabını bu kadar ciddiyetle düşünerek akıllıca davrandın, ama kararına sevindim. Bu gece sarayda onur konuğumuz olacaksın. Sabahleyin de dağa ve yeni bir hayata doğru yola çıkarsın."</p>

  <p class="softbreak">&nbsp;</p>
</body>
</html>
