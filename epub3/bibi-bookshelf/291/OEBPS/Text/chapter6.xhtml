<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aşk Mutfağından Yalnızlık Tarifeleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="s-margin html5_section">
    <h1 class="baslik">ELMA AĞACINDAKİ CADI</h1>

    <p>— Yahu, patlıcan salatası nerede kaldı?</p>
    <hr class="margin" />

    <p><em>Biraz sabret patlama,</em> diyeceğim ama her zamanki gibi susuyorum. Bu Fatih’i oldum olası sevmemişimdir zaten. Daha ilk tanıştığımız gün, kendisini övüp durmuştu; sinema konusunda bilmediği yoktu, insanlara parmaklarını yedirtecek güzellikte yemek yapıyordu, karakalem resimlerini kim bilir kaç sergi istiyordu ve bütün yaz boyunca sörf yapmıştı. Pes be kardeşim, bu kadar da olmaz ki... Üniversitedeki ilk haftamızın son günüydü. Zümrüt ve ben, nereye gideceğini bilemeyen şaşkın ördekler gibi okuldaki bütün kantinleri dolaşıyor, yeni tanıştığımız herkese iyi davranmaya çalışıyorduk. Aslında ben önüme gelenle samimi olmak istemiyordum. Ama Zümrüt, yeni bir ortamda sivri görünmemek için, çevremize dostluk sinyalleri yaymamız gerektiğini söylüyordu. “Ne yapacağız yani,” diyordum, “her tanıştığımız insana <em>merhaba dünyalı, biz dostuz</em> mu diyeceğiz?” Zümrüt bu sözlerime gülüyordu ama sonuçta pek de farklı bir şey yapmadık. Üniversite hayatımız boyunca dünyalı cici kız Zümrüt, ben zavallı uzaylı dostunu değişik insanlarla tanıştırdı durdu. Zümrütler ve biz, karşılıklı dairelerde oturuyorduk. Aynı üniversiteyi kazanmış olmamıza en çok annelerimiz sevinmişti. Ne güzel, iki kardeş el ele tutuşup okulumuza gidecektik. El ele okula gitme fikrinin saçmalığı tartışılmazdı ama iki kardeş olduğumuz konusunda haklıydılar. Dokuz yaşından beri tanışıyorduk. O yıllarda nefret ederdim bu çilli kızdan. Gelir oyunlarımızı bozar, bilmiş bilmiş konuşur, onlara misafirliğe gittiğimizde bana zorla evcilik oynatır ve işin en kötü yanı ne kadar üstüne gidip, kızdırmaya çalışsam da diğer kızlar gibi ağlamazdı. Ortaokul yıllarında olabildiğince uzak durmaya çalışmıştım, çünkü ukalalığı dayanılmaz bir hal almıştı. Başta ben olmak üzere biz erkekler toptan salaktık, bir tek bu akıllıydı. O yaşlardaki bir erkek çocuğunun sıradan eğlenceleri, Zümrüt’ün delici bakışlarıyla aptallık gösterilerine dönerdi. (Uzuneşek oynadığımız bir gün, duvarın üstüne oturup dakikalarca, <em>sen bir salaksın</em> dercesine bana bakışını hâlâ unutmam.) Hayatımın en utanç verici anlarından birini de o yıllarda yaşamıştım. Okul dönüşü apartmanın kapısında çantamın lanet olası kilidi açılmış ve birtakım dergiler yere saçılmıştı. Rezalet! Bir arkadaşımdan ödünç aldığım ve günlerce yatağımın altında sakladığım çok özel dergiler, Zümrüt’ün gözlerinin önündeydi. Düştükleri yetmezmiş gibi birinin orta sayfası açılmış ve içerikleri konusunda yalan söyleme şansımı da yok etmişlerdi. Boylu boyunca yatan kadının göğüslerine bakıp, “Sen ancak bunlardan anlarsın,” dediği anda, ağlayacak gibi olmuştum. Bu faciadan iki yıl sonra, Zümrüt’ün göğüslerinin büyümeye başladığını fark ettim. Hem artık çilleri de o kadar çirkin gelmiyordu. Okulun dışındaki zamanlarda saçlarını açıyor, hatta kimi zaman dudaklarına parlatıcı sürüyordu. Yıllardır nefret ettiğim kız, gözüme farklı görünmeye başlamıştı. Kimi günler kapılarının açıldığını duyunca göz deliğinden bakar, çıkan Zümrüt’se hemen peşinden fırlardım. Aceleyle yetişip apartmanın kapısını tutar, <em>önden sen geç</em> dercesine sırtına dokunurdum. Bunu sadece sutyeninin askılarını hissetmek için yaptığımı anlayıp anlamadığını bilmiyordum ama sıcak bir yaz günü, askılı tişörtünün içine sutyen giymediğini fark ettiğim anda dizlerimin titremesine engel olamamıştım. Lisenin ilk yılı boyunca peşinden koştum ama o son sınıflardan bir oğlanla ilgileniyordu. Benden en az on santim uzun, kravatını gevşek bağlayan, mavi gözlü, sakal tıraşı olan bir oğlandı bu. Zümrüt’ten tekrar nefret eder olmuştum. Ama onu görmeden de duramıyordum. O yaz bir gün sinemaya gitmeyi teklif ettim. Şu anda hangi filme gittiğimizi ya da elini tutmaya nasıl cesaret ettiğimi anımsamıyorum. Filmin sonuna kadar el ele tutuştuk (Sabah hazırlanırken sıkıp patlattığım sivilcenin acısını bile hissetmiyordum). Eve dönerken elimi omzuna atmaya çalışmış ama benden uzun olduğu için, beliyle sırtının arasında bir yere sarılmıştım. Ertesi gün, mahalledeki oğlanların “Atlattık, patlattık, âşıkları çatlattık...” alaylarına dayanamayıp, tek kişilik ordu gibi kavgaya giriştiğimde ön dişim kırılmıştı (Hâlâ kırıktır). Günlerce, gecelerce ona âşık olduğumu söylemenin çeşitli yollarını düşünmüştüm. En iyisi mektup yazmaktı ama başkalarının eline geçmesinden korkmuştum. Alıp karşıma, konuşmalıydım. “Zümrüt, artık şu insanlarla görüşmeni istemiyorum, çünkü ben seni...” Yoo, bu çok kabaca olurdu. Bazı insanlarla görüşmesini gerçekten istemiyordum ama bunu sevgilim olduktan sonra halletmeliydim. “Zümrüt, sinemada yaşananlar senin için ne ifade ediyor?” Böyle bir giriş cümlesi konuşmayı istemediğim yerlere götürebilirdi. Daha net olmalıydım. “Zümrüt, seni seviyorum...” Evet, doğru cümle buydu. Ama hiç söyleyemedim. Zaten bir iki ay sonra başka bir kızla çıkmaya başladım. Ben yine ne diyeceğimi düşünürken, kız gelip, “Seninle birlikte olmak istiyorum,” demişti ve ayrıca ne zaman istesem öpmeme, hatta daha da ileri gitmeme izin veriyordu. Zümrüt o kızdan nefret etti (Hâlâ eder). İşte o zaman anladım ki, Zümrüt de beni seviyordu. Ama işin büyüsü bozulmuştu bir kere. Hiçbir zaman aşk yaşayamadık ama her ayrılığımızı paylaştık. Geçen yıl eşinden boşanması söz konusu olduğunda da aradığı ilk insan ben olmuştum. Zümrüt benim aynı kandan olmayan kardeşim, imkânsız aşkımdı (Hâlâ öyle).</p>
    <hr class="margin" />

    <p>Patlıcan salatası geldi. Fatih söylenmekten vazgeçer artık. Düşüncesiz herif, bütün mezelere yaptığı gibi, salatanın da yarısını tabağına boca etti. Buna neden bu kadar yüz verildiğini hiç anlamamışımdır. Bana kalsa çoktan masadan da, hayatımızdan da kovardım ama ne yazık ki başta “Büyük Reis” olmak üzere, diğer arkadaşlar buna izin vermezler. Çünkü <em>biz bir avuç sıkı arkadaşız, biz her an birbirimize sahip çıkmalıyız, biz elma ağacının altında başka biriyle asla oturmamalıyız.</em> Bu tip sözleri çoğunlukla Büyük Reis söylerdi. Sonuncu söz ise Ersoy’a ait ve bir Amerikan filminden alınma. Kızlı erkekli bir grup genç, eğlence ve aşkla geçen güzel günlerin ardından İkinci Dünya Savaşı gerçeği ile yüz yüze gelirler. Kızlar gözleri yaşlar içinde kasabanın dışındaki elma ağacının altından kalkan otobüsle sevgililerini askere yollarken, erkek tarafı bir şarkı tutturur: “Elma ağacının altında başka biriyle sakın oturmaaaa, sakın oturmaaa...” İşte biz de, özellikle birimizin uzağa gideceği zamanlarda bu şarkıyı söylerdik. Uzaklaşma, ayrı kalma, gurbette olma duygularını çok daha güzel anlatan türkülerimiz vardı ama bizim grupta benden başka kimse türkü dinlemezdi. Ben de, “Yahu neden bu hiçbirimizin seyretmediği filmin şarkısını söylüyoruz da, <em>Geçti Dost Kervanı</em> türküsünü söylemiyoruz,” demezdim. Zaten bunca yıllık dostluğumuz boyunca, çok az konuştum. Bazen sessizliklerim o kadar uzun sürerdi ki, Büyük Reis, “Diogenes’e fıçısını getirin, Arkhimedes’in hamam saati geldi,” demeye başlardı. Ama daha kötüsü diğerlerinin espri yapmaya başlamasıydı: “Hazır dalmışken bana da iki tane istiridye çıkarsana, sakın aniden kendine geleyim deme vurgun yersin.” Artık o kadar suskun değilim, arkadaşlarım da daha iyi espriler yapacak kadar olgunlar. (Yoksa yine sussam, yine başlarlar mı?)</p>
    <hr class="margin" />

    <p>Büyük Reis henüz gelmedi. Bu adı ona Ersoy takmıştı. Ersoy... Üniversitenin ikinci sınıfındayken Kızılderililere merak sarmıştı. Bulabildiği tarihî kitapları, fotoğraf albümlerini, efsaneleri, masalları ve romanları toparlayıp uzmanlaşma yolunda bir okuma sürecine girişmişti. Kızılderililere olan bu merakın nedenini hiçbir zaman öğrenemedik. Ama bu merak sayesinde Navaholarla Çerokiler arasındaki farkları, beyazların istilasından sonra başlayan asimilasyon sürecini, farklı ok uçlarının ne anlama geldiğini ve hatta kimi adların Atabask dilinde nasıl okunduklarını öğrendik. Ne saçmalık! Böyle bir iki yıl içinde tükeneceğini bildiğim heveslere asla yüz vermedim. Bazı insanlar, hele bir de çevrelerinden gelen “filanca bu konuda her şeyi bilir” dolduruşlarına kapılırlarsa, gecelerini gündüzlerine katıp, diğer insanlara uzak birtakım kavramların avcısı olurlar. Eğer sonuna kadar gideceğini ve orada türlü sıkıntılar çeken Kızılderili halkı için bir şeyler yapabileceğini bilsem, desteklerdim Ersoy’u. Ama işte şimdi tam karşımda, ağzına kalamar tıkmakla meşgul. O tarihlerde beline kadar uzatmayı düşündüğü saçlarını, iki yıldır kazıtıyor. Bütün bu meraktan geriye sadece Ersoy’un taktığı ad kaldı: Büyük Reis.</p>
    <hr class="margin" />

    <p>Mezuniyetimizden bu yana her yıl iki üç kere bir araya gelmemizi sağlayan bu yemekleri genelde Zümrüt düzenler. Geçen yıllar içinde kimilerinin sevgilileri, karıları ya da kocaları da masada kendilerine yer buldular ama <em>elma ağacının altında başka biriyle oturmaması</em> gereken kişiler hep aynıydı: Ben, Zümrüt, Fatih, Ersoy, Emel, Seda, Tekin ve Büyük Reis. Kimi zaman hastalıklar ya da şehir dışına yapılan yolculuklar kadronun tam olarak bir araya gelmesini engellediyse de, genelde eksiksiz buluşmayı başardık. Birkaç saat süren yemeklerle üniversite yıllarının anısına gösterilen garip bir saygı. Oysa o yıllar ne kadar farklıydı. Zümrüt ve ben ilk olarak Emel’le tanışmıştık. Sonra Fatih, Tekin filan derken kadro genişlemiş ve son olarak hepimiz Büyük Reis’in karşı konulmaz çekim alanına girmiştik. Başarılı öğrencilerdik. Zaten bizi bir araya getiren de hepimizin <em>temiz aile çocukları</em> olmasıydı. Gelir seviyelerimiz, kökenlerimiz, yaşayış tarzlarımız belki birbirine çok benzemiyordu, ancak hep bir ortak noktada buluşabiliyorduk. Sosyal yaşamın suya sabuna dokunmayan bütün değişimlerine ânında uyum gösterebilme yeteneği, temiz aile çocuğu olmanın en önemli şartıydı ve bizler bu şartı harfi harfine uygulayabiliyorduk.</p>
    <hr class="margin" />

    <p>Bu balıkçı meyhanesine daha önce de gelmiştik. Hem mezeleri güzeldir, hem de benzerlerine göre oldukça ucuzdur. Ayrıca geç vakitte bir udi ve bir kanuni masa masa dolaşıp, istek üzerine üç beş tane şarkı çalar. Bizler de evimizde bir tane Münir Nureddin albümü bulundurmayız ama böyle yerlere gelmişken <em>Kalamış’tan bir tatlı huzur almayı</em> ihmal etmeyiz. Bu gece bütün bunları kafama takmaya niyetim yok. Akşamüstünün ılık saatlerinde içmeye başladık, boşanmasından bu yana Zümrüt’ü ilk kez gülerken görüyorum (hâlâ çok güzel), Emel anne olduğundan beri pek çıkamıyordu (bu gece çocuğu kocasına bırakıp kaçmış), Tekin alkol sorununun üstesinden gelmişe benziyor (böyle bir masada bile içmemeyi başarıyor), Seda yakında uluslararası bir bankanın Paris’teki merkezinde çalışmaya başlayacak (gözü sürekli cep telefonunda, belli ki yeni bir sevgilisi var ve aramasını bekliyor), Ersoy’un ukalalıkları azalmış (yine de iki duble daha içince ne yapacağı belli olmaz), Fatih bana uzak oturuyor (gelmese daha iyi olurdu) ve Büyük Reis’in yeni kitabı yayınlandı. (Aslında henüz piyasaya çıkmadı ama bizim bir iki gün önceden, hem de imzalı olarak almak gibi bir ayrıcalığımız olsun artık.)</p>
    <hr class="margin" />

    <p>Nasıl olmuştu da Büyük Reis hepimizi etkisi altına almıştı? Belki de şöyle sormam daha doğru olacak: Onun etkisi davranışlarımızda, hayatımızda nasıl bir değişiklik yaratmıştı? İlk sorunun birçok yanıtı olabilir. Etkileyici konuşması, pek çok konuda bilgi sahibi olması, alçakgönüllü tavırları, içtenliği, neşeli kişiliği, asla uyumsuz davranmaması ve en ufak bir hareketinin bile buram buram önderlik kokması. Kalabalık arkadaş gruplarında her zaman için bir lider olur. Sorunların daha hızlı çözümü, karar alma aşamasının çabuklaştırılması ve en önemlisi grubun sürekli bir arada kalması çoğunlukla bu kişinin etki gücüne bağlıdır. Ne garip, belki de hayatımızda Büyük Reis olmasaydı, böyle düşünmeyecek ve arkadaşlıklarda herkesin rolünün eşit olması gerekliliğine inanacaktım. İşte böylece ikinci soru da yanıtlanmış oldu: Onun varlığı en azından, <em>o olmasaydı nasıl düşünürdüm,</em> dedirtiyor insana.</p>
    <hr class="margin" />

    <p>— Nerede kaldı bu herif?</p>

    <p>— Önce yayınevine uğrayıp kitapları alacakmış...</p>

    <p>— Yahu kitapları sonra da getirse olur, ara cepten söyle de acele etsin, o gelene kadar zurna olacağız be...</p>

    <p>— Saçmalama Fatih, kitap kutlaması için toplandık, kitapları boş ver, gel de içelim denir mi şimdi? Biraz yavaş iç sen de...</p>

    <p>— Emel, ne yapıyor senin zilli? İyi bakın gelinime, benim oğlana alacağım onu. Beşik kertmesi ha... Hahahahh...</p>
    <hr class="margin" />

    <p>Büyük Reis ve Tekin dışında hepimiz bankacıyız. Tabii evlendikten sonra işten ayrılan Emel’i saymazsak. Tekin, bir türlü dokuzdan beşe bir işe alışamadı. Oysa çok iyi yerlere gelebilirdi. Sonuçta aile şirketlerinde çalışmaya başladı. Aslında buna çalışmak denemez. Hâlâ evden harçlık alıyor ve ailesi bunun onur kırıcı olmaması için, ona şirkette bir sorumlu müdürlük ayarladı. Çoğu zaman işe uğramıyor bile. İki kere tedavi için hastaneye yattı. (Belki de şöyle demeliyim, biz bu tedavilerden sadece ikisinden haberdar olmuştuk.) Büyük Reis ise daha üniversite yıllarında bir yayınevinde düzeltmen olarak çalışmaya başlamıştı. Edebiyat onun tek tutkusuydu. Hepimiz kitap okurduk, ama ona göre bizimki sadece bir <em>çok satanlar listesi takipçiliği</em> idi. Böyle konular açıldığında hep sorardım kendime: Peki o zaman neden bizimle birlikte? Neden edebiyat tutkusunu paylaşabileceği insanlarla birlikte olmuyor? Gerçi okulun edebiyat kulübünden çocuklarla da takılırdı ama onlarla olan arkadaşlığını asla dışarı taşımazdı. Oysa bizimle sadece okul içinde değil evlerde, gece gezmelerinde, tatillerde de birlikte oluyordu. Bazen büyük bir heyecanla son okuduğu kitabı anlatıyor ve en azından <em>bunu</em> mutlaka okumamız gerektiğini söylüyordu. Bir keresinde kendimi zorlamış ve önerdiği bir kitabı okumaya çalışmıştım. Ama daha dörtte birini bile bitiremeden sıkılmış ve bir kenara atıvermiştim. Benim için edebiyat, macera ve casusluk romanlarıyla sınırlıdır. Bunların dışında bir şey okumak o kadar zor geliyor ki. (Zaten çocukken de okumayı sevmezdim.) Reis’in yazdığını o yıllarda da biliyorduk ama pek ciddiye aldığımız söylenemezdi. (Galiba yazmak bizim için, gençlik yıllarındaki meraklardan biriydi. Yoksa sadece ben mi böyle düşünüyordum?) İlk kitabı çıktığında sormuştum: “Yahu Reis, sen her zaman bu kitap olayıyla iç içe oldun, hatta bizim de okumamız için elinden geleni yaptın. Ama olmayınca olmuyor işte. Peki neden onca yıl bizimle dolaştın, fikirlerini daha rahat anlayacak bir dost grubu aramadın?” Omzuma koyduğu elini hafifçe sıkıp, “Saçmalama,” demişti, “kitaplarla kurmaca bir dünyanın ya da yıkıcı acıların izini sürüyorum ama sizinle de yaşamın zevklerini ve başka bir yerden bakabilmenin keyfini yaşıyorum.” Böyle büyük sözleri her zaman sevmiştir. Açıklaması beni tatmin etmemişti ama bir daha da üstüne gitmedim.</p>
    <hr class="margin" />

    <p>Seda’nın telefonu çalıyor. “Bir dakika canım, duyamıyorum,” deyip yavaşça masadan kalkıyor.</p>

    <p>— Bizimki yeni bir sevgili bulmuş herhalde...</p>

    <p>— Size ne yahu kızın özel hayatından?</p>

    <p>— Özeli mi kaldı artık? Rekorlar kitabına girecek. İnsan bu kadar sık ayakkabısını bile değiştirmez be...</p>

    <p>— Dedikodu yapmayın, ayıp oluyor. Hem sizin yaptığınıza kedi-ciğer hesabı denir.</p>

    <p>Gruptaki bütün erkekler (ben hariç diyemeyeceğim) Seda’nın peşinden koşmuştu zamanında. İşin garibi bu kadar çapkın olan bir kızın, birimize bile bakmamasıydı. Zümrüt’le dedikodu yaptığımız günlerden birinde, “En doğrusunu yapıyor,” demişti, “arkadaşlarının arasında ne av olmak istiyor, ne de avcı...” Zümrüt’ün bu yorumlarına bayılırım. Konuyu bir anda hem çözümler hem de kapatır. Geçen bunca yıl hepimizin dış görünüşlerini değiştirdi, kimimizin saçı beyazladı, kimimiz kilo aldı. (Orta yaşın eşiğindeyiz, bütün bunları normal karşılıyorum.) Bir tek Seda, hâlâ üniversite yıllarındaki görünümünde. Her yeni aşkla tazeleniyor olsa gerek. Belki de aşk insanı genç kılıyor.</p>
    <hr class="margin" />

    <p>Bir şişe rakı daha geliyor. Büyük Reis çoktan gelmiş olmalıydı. Zümrüt’ün sık sık saatine bakmasından onun da huzursuz olduğunu anlıyorum. Gecenin tatlı esintisi pencerelerden süzülmeye başladı. Şehir her zamanki gibi ışıl ışıl. Meyhaneye yakın geçen teknelerde göbek atan, kendinden geçmişçesine eğlenen insanlar var. Kimileri kahkahaların yükseldiği masalara doğru el sallıyor. Dünyanın belki de başka hiçbir yerinde olmayacak bir paylaşım. Şu ışıkların kaçı hüzünlü, kaçı mutlu evlere aittir diye düşünürken, Tekin’in sesiyle masaya dönüyorum.</p>
    <hr class="margin" />

    <p>— Tamam arayıp rahatsız etmeyelim ama açlıktan karnım zil çalıyor. Balıkları söylesek diyorum...</p>

    <p>— Doğru yahu, söyleyelim. En azından şefe söyleyelim de ayırsın, sonra avucumuzu yalarız ha...</p>

    <p>— Bütün bu mezeler, ara sıcaklar kesmedi mi açlığınızı...</p>

    <p>— Kızım, olay açlık olayı değil. Ayırtmazsak balık biter diyorum...</p>

    <p>— Ayrıca, insan bu kadar gecikeceği zaman arayıp haber verir. Bence balıkları söyleyelim, Reis için de ayırtalım.</p>

    <p>— Şef, bakar mısın?..</p>
    <hr class="margin" />

    <p>Fatih, şefe balık siparişlerini veriyor. Uzun süre ortaya karışık bir şeyler mi söylenecek, herkes ayrı ayrı mı yiyecek, karar verilemiyor. Emel’e bakıyorum. Kim ne dese kabul ediyor. Her zaman neşeli, her zaman konuşkan ama bir o kadar da şeffaf. Bakışlarında beni rahatsız eden bir şey var. Belki de son zamanlarda yaşananlardan dolayı, tarafsız davranamıyorum. Aldatıldığı için boşanmak zorunda kalan Zümrüt’ün tarafını tutan biri olarak, Emel’i aldatan kadın olarak görmekten kendimi alamıyorum. Üniversite yıllarından beri tek hayali zengin ve kariyer sahibi bir koca bulmaktı. En sonunda bankadaki müdürlerinden biriyle, adamın boşanmasına kadar uzayan bir aşk yaşadı. Aslında hamile kalıp, çocuğu aldırtmama konusunda inatçı davranmasaydı adam yine de başından defederdi belki de. (Bu benim kişisel yorumum.) Aşağı yukarı aynı zamanlarda Zümrüt de kocasının, ailece gittikleri diş doktoruyla ilişkiye girdiğini öğrenmiş ve boşanma kararı almıştı. Emel evlendi, Zümrüt boşandı. İşte şimdi ikisi de aynı masada, aynı insanlara güler yüz gösteriyorlar. İçim sıkılıyor. İstedikleri cins balığı ortaya söyleyip yesinler, benim hiç iştahım yok.</p>
    <hr class="margin" />

    <p>— Paris yolculuğu ne zaman?</p>

    <p>— Üç ayı bulur herhalde. Önümüzdeki ay burayla ilişiğimi keseceğim. Sonra gidip ev bakmak filan, bir sürü iş var anlayacağın...</p>

    <p>— Gitmeden mutlaka bana uğra bir gün. Hatta uğramadan birkaç gün önce ara ki, sana ayrıntılı bir Paris rehberi hazırlayayım. Hele sana bir iki şarküteri adresi vereceğim, bayılacaksın. Hayatında bu kadar çok ve güzel peyniri bir arada görmemişsindir.</p>

    <p>— Aaa çok iyi olur vallahi... Unutma ama ha...</p>

    <p>— Uğramadan iki gün önce bir mail yolla, malı hazır bil.</p>
    <hr class="margin" />

    <p>Hayret! Ersoy’un bu bilgiç konuşmasına Fatih nasıl oldu da müdahale etmedi. Oysa grubun ukalası beyefendidir. Gerçi Ersoy da fena sayılmaz... Üç dört ayda bir ilgi alanı değişir. Botanikten denizciliğe, müzikten modaya çeşitli konular, Ersoy için kısa süreli duraklardır. Bu durumda ukala olmaması olanaksız tabii ki. İki ukalanın arasındaki en önemli fark, Ersoy’un hiç değilse ilgilendiği konu hakkında bir iki kitap okuyup çaba sarf etmesi, Fatih’in ise doğrudan yalan söylemesi. Büyük Reis’in önderliği ve Zümrüt’ün bir arada tutma çabaları olmasa, üniversite yıllarından sonra hiçbiriyle görüşmezdim herhalde. “Sivil hayatta birbirimizi hiç bırakmayalım,” diyen askerlik arkadaşlarından (nizamiyeden çıktığım anda hepsini unutmuştum) farkları yok benim için.</p>
    <hr class="margin" />

    <p>Balıkların gelmesiyle masa sessizleşiyor. Arka masadakiler, müzisyenlere “hicaz, hicaz” diye sesleniyor. Udi sigarasından derin bir nefes çektikten sonra, başlıyor çalmaya:</p>

    <blockquote class="alinti">
      <p><em>“Bir ateşim yanarım</em></p>

      <p><em>Külüm yok, dumanım yok</em></p>

      <p><em>Sen yoksan mekânım belli değil</em></p>

      <p><em>Zamanım yok...”</em></p>
    </blockquote>

    <p>Zümrüt’ün telefonla konuşarak, masadan kalktığını görüyorum. Fatih, ne kadar çabuk olursa, o kadar çok balık yiyebileceğini düşünen bir yatılı okul çocuğu gibi saldırıyor ortadaki tabağa. Ersoy’un Seda’ya anlattıklarının sonu gelmeyecek gibi. Emel, neşter kullanan bir doktor dikkatiyle tutmuş çatalıyla bıçağını, öylesine kibar ki. Tekin balığını didikleyip duruyor, belli ki onun için bu masa sadece rakıyla anlam kazanabilir. Birden sahibinin kim olduğunu bilmediğim bir el yüreğimi sıkıyor. Çok mu içtim, ondan mı bu sıkıntı? Yoksa her zamanki gibi nerede olduğumu bilip, nedenini bilmemenin getirdiği rahatsızlık duygusu mu çöktü içime?</p>
    <hr class="margin" />

    <p>— Arkadaşlar, bir dakika dinler misiniz? Reis aradı ve hepinizden tek tek özür diliyor.</p>

    <p>— Ne o gelmiyor muymuş yoksa? Belliydi böyle olacağı... Adam koskoca yazar, bizim gibi eski dostlarla neden ilgilensin?</p>

    <p><em>— Unutulmuş birer bireeer... Eski dostlaaar, eskiii dostlaaarr...</em></p>

    <p>— Bir susun da durumu açıklayayım. Kitapları almak için yayınevine gitmiş. Ama bir sürü aksilik olmuş. Önce kitapların matbaadan gelişi gecikmiş. Sonra da yayınevinin sahibi, editörleri, birkaç yazar arkadaşı Reis’e küçük bir kutlama düzenlemişler. Bir türlü kalkamamış. Önce bekleyin geliyorum demeyi düşünmüş, sonra da zaten geciktirdim deyip bu fikrinden vazgeçmiş. En kısa zamanda kendini affettirecekmiş. Bu gece de hiç değilse kitapları yollayarak gönlümüzü almak istemiş. Biraz sonra bir kurye kitaplarımızı getirecekmiş.</p>

    <p>— Ama ayıp etti doğrusu. Hayır, işin kötüsü bu gece çok da önemli bir randevumu erteledim bu yüzden.</p>

    <p>— Eh, bir aksilik yüzünden kaç yıllık arkadaşımıza mı küseceğiz yani? Sesi çok üzgün geliyordu. Hepimize birer kitap imzalamış, zarflara koymuş, yollamış. Daha ne yapsın?</p>

    <p>— Şef, bakar mısın? Bizim hesabı getirsene...</p>
    <hr class="yildiz" />

    <p>Eve kendimi zor attım. Başım dönüyor, çok içmişim. Hesap ne kadar geldi, kaça böleceğiz, bozuk var mı konuşmaları sırasında bir motorlu kurye geldi. (Gecenin bir saatinde meyhaneye kurye girince, bütün kafalar bize döndü.) Zümrüt küçük koliyi açıp, üstünde Büyük Reis’in o çok iyi tanıdığımız el yazısıyla adlarımızın yazılı olduğu zarflarımızı dağıttı. Zarflarını hemen açıp kitabın adı, kapak resmi hakkında yorumlara başlayanlar, imzalarken yazdığı satırları görünce duygulananlar oldu. <em>En kısa zamanda görüşelim, bir ara bize uğrasana, seni öpmüş müydüm canım, dikkatli kullan,</em> sözleri arasında gece bitti.</p>
    <hr class="margin" />

    <p>Tam yatmıştım ki telefon çaldı.</p>

    <p>— Alo?</p>

    <p>— Merhaba, ben Zümrüt, uyumuş muydun?</p>

    <p>— Sızmak üzereydim...</p>

    <p>— Kusura bakma ama hemen aramak zorundaydım. Eve gelir gelmez kitabı karıştırdım ve allak bullak oldum. Reis her bir öyküyü birimize adamış.</p>

    <p>— Aaa, ne güzel.</p>

    <p>— O kadar da güzel değil işte. Öyküyü kime adadıysa onun hakkında yazmış.</p>

    <p>— Nasıl yani?</p>

    <p>— Örneğin ilk öyküyü bana adamış ve olduğu gibi benim boşanma olayımı anlatmış. Sadece adları değiştirmiş. Demek bu gece yemeğe gelmemesi de numaraydı. Bir de onun adına milletten özür diledim. Özel hayatımı bir kitabın sayfalarında görünce tokat yemiş gibi oldum. Nasıl yapar bunu ya?</p>

    <p>— Dur bir dakika, anlayamadım...</p>

    <p>— Anlaşılmayacak bir şey yok. Her birimizin özel hayatını yazarak bir kitap oluşturmuş. Kocamın beni nasıl aldattığı, Tekin’in alkol sorunu...</p>

    <p>— Benim için ne yazmış?</p>

    <p>— Ersoy’un hâlâ kişiliğini oturtamamış olması...</p>

    <p>— Benim için ne yazmış?</p>

    <p>— Bilmiyorum. Daha bütün öyküleri inceleyecek zamanım olmadı. Kendi öykümü okuyunca, önce bunun sadece bana bir saldırı olduğunu düşündüm. Ama Tekin’le Ersoy’un öykülerini görünce gerisine bakmadan seni aradım. Şimdi kendine koyu bir kahve yap ve hemen kitabı okumaya başla. Şu anda zaten çok konuşacak halde değilim, sinirden titriyorum. Ben seni yine arayacağım...</p>
    <hr class="margin" />

    <p>Her şeyi bir kenara bırakıp uyumak istiyorum. Ama Zümrüt’ün sesindeki üzüntü ve sinir, beni tedirgin etti. Kahveyi filan boş verip, kitabın sayfalarını karıştırmaya başlıyorum. Önce imzalarken neler yazdığına bakıyorum: <em>“Sessizliğinle, hayatın içinden geçip gitmenin de büyülü olabileceğini öğrettiğin için sağ ol dostum. Sevgilerimle...”</em></p>
    <hr class="margin" />

    <p>Bütün öykülerin başlarında adlarımız var. Zümrüt’e, Tekin’e, Ersoy’a, Seda’ya.... Öyküleri hızlı hızlı okuyorum. Her bir cümlede kafam biraz daha bulanıyor. Adlar farklı ama benim gözümün önüne hep olayların gerçek kahramanlarının yüzleri geliyor. Bildiğim olaylar, bildiğim sözlerle bir kitabın içinde karşımda duruyor. Büyük Reis’in neden böyle bir şey yaptığını düşünüyorum. Bir insan neden arkadaşlarının özel hayatlarını yazar? Yazarların böyle bir hakkı var mıdır? Bunu yapan başka yazarlar olmuş mudur? Bunu neden yaptığı kadar merak ettiğim diğer konu bunu neden <em>şimdi</em> yaptığı? Yoksa yıllardır, o yanından hiç ayırmadığı defterine bizimle ilgili notlar mı alıyordu? Kimi sözleri bu kadar net aktarabildiğine göre öyle olmalı. Belki, bu grup için tuttuğu defterin sayfaları bitti, belki bizim hayatlarımızdan daha fazla yararlanamayacağına inandı, belki de <em>biz</em> bittik.</p>
    <hr class="margin" />

    <p>Kendi öykümü deli gibi merak ediyorum ama yemeğin en lezzetli lokmasını sona saklayan çocuklar gibi davranıp, önce Zümrüt’ün öyküsünü okumaya karar veriyorum. Öykünün kahramanı Selma bir sigorta şirketinde çalışıyor. Kocası onu, aile dostları olan avukat (diş doktoru değil) bir kadınla aldatıyor. Aldatmanın ve boşanmanın çoğu ayrıntısı gerçek hayatta olduğu gibi. Ama boşanma aşamasındaki pazarlıklar yazılmamış. Ayrıca Büyük Reis, Selma’yı Zümrüt’ten çok daha güçlü ve kararlı davranan bir kadın olarak kaleme almış. Düşüncelerimi toparlayamıyorum. Zümrüt’ün bu kadar sinirlenmesine ne neden oldu acaba? Zümrüt’ü tanımayanların (hatta tanıdığı halde Büyük Reis’le dostluğunu bilmeyenlerin), bu öyküde anlatılanların Zümrüt’ün hayatından bir kesit olduğunu anlaması olanaksız. Tanıyanlarsa zaten bu olayın gerçekte nasıl yaşandığını, çok daha net bir şekilde biliyorlar. Belki de Zümrüt, okurla yazar arasında benim bilmediğim gizli bir anlaşma yüzünden (bir öykü birine adandıysa, içinde mutlaka o kişi vardır anlaşması) bu kadar sinirlendi. Böyle saçma bir şey düşündüğüm için kendi kendime gülüyorum. Galiba hâlâ sarhoşum. Biraz temiz hava almak için pencereyi açıyorum. Karşıdaki apartmanın bütün ışıkları sönmüş. Kendi kendime bir şarkı söylediğimi fark ediyorum:</p>

    <blockquote class="alinti">
      <p><em>“Ömrümce hep adım adım, her yerde seni aradım</em></p>

      <p><em>Ben kalbimden başka yerde, inan seni bulamadım...”</em></p>
    </blockquote>

    <p>Bu şarkı mutlaka bir filmde kullanılmıştı. Başrolünde kim vardı acaba; Türkân Şoray mı, Filiz Akın mı? Ağaçlıklı bir yolda el ele koşan mutlu âşıkların hayaline dalıp gitmişken, aniden Zümrüt’ün kızgınlığının nedenini buluyorum: Zümrüt, aldatılmış bir kadın olmayı taşıyabilmiş ama bunu kâğıt üstünde görmeyi sindirememişti. Büyük Reis’in öyküsüne değil, bu öykünün kötü anılarını canlandırmadaki gücüne kızmıştı.</p>
    <hr class="margin" />

    <p>Birden heyecanlanıyorum. Artık yemeği bitirebilir, bana adanan son öyküyü okuyabilirim. İlk cümleyi okuduğum anda, üşümeyle yanma arası bir duygu sarıyor bedenimi. Böyle bir giriş cümlesi yazmasına ne neden oldu acaba? O defterin sayfalarında benimle ilgili başka neler yazıyor olabilir? İçimden öykünün son cümlesini okumak geliyor. Tam sayfaları çevirirken telefon tekrar çalıyor.</p>

    <p>— Okudun mu?</p>

    <p>— Tam benim için neler yazdığını okuyordum.</p>

    <p>— Ben okudum. Senin için yazdıklarını nasıl açıklayacaksın?</p>

    <p>— Ne açıklaması? Zaten henüz bitirmedim. Yani... Şey... Çok içmişim galiba, dikkatimi veremiyorum.</p>

    <p>— Bu senin için yazılan öyküdeki <em>Gülüşü Güneşli Güzel,</em> tahmin ettiğim kişi mi?</p>

    <p>Bu bir sorgulama mı Zümrüt? Dilediğin kadar soğuk bir sesle konuş, dilediğin işkenceyi yap, sana bir şey itiraf etmeyeceğim.</p>

    <p>— Hemen ayıl ve bana bir şeyler söyle. Büyük Reis’i de aradım ama ulaşamadım.</p>

    <p>— Neden bu kadar büyütüyorsun ki?</p>

    <p>— Ne yapmamı bekliyorsun? Senin öykünün üçüncü sayfasını okudun mu? Bizim hakkımızda yazdığı bu şeyleri sen mi anlattın ona?</p>

    <p><em>Biz</em> mi? <em>Biz</em>’im hakkımızda mı? Gözüm üçüncü sayfada. Dalıp gidiyorum. Açık pencereden odaya dolan esinti öylesine rahatlatıcı ki...</p>

    <p>— Konuşmayı sevmediğimi bilirsin. Hele hele kendim hakkında kimseyle konuşmam. Büyük Reis’e de hiçbir şey anlatmadım.</p>

    <p>Bir an susuyorum, bunu söylemeli miyim? Söylüyorum.</p>

    <p>— Kendisi sezmiş olmalı. İyi bakan birinin sezmemesi olanaksızdır belki.</p>

    <p>— Öyle olsa ben sezerdim. Yalan söyleme lütfen. Buluşup bunları konuştuğunuzu, hakkımda dedikodu yaptığınızı düşündükçe...</p>

    <p>— Sana asla yalan söylemeyeceğimi biliyorsun Zümrüt. Senin hakkında kimseyle konuşmadım. Sakinleş artık.</p>

    <p>Senin hakkında kendimle bile o kadar az konuştum ki. Kimi zamanlar o yaz günü gittiğimiz filmin adını anımsayıp anımsamadığını sormak isterdim. İşte yine bir yaz günü, sorumun yanıtını aldım: Sen filme gittiğimizi bile anımsamıyorsun.</p>

    <p>— Neyse telefonda tartışmanın anlamı yok. Zaten asıl kıyamet yarın kopacak. Bakalım ötekiler ne düşünecek? Bakalım Reis ne diyecek?</p>

    <p>— Bilemiyorum ama bir açıklaması vardır herhalde. Belki de bunu bize kötülük olsun diye değil, başımızdan geçenleri ölümsüzleştirmek amacıyla yapmıştır.</p>

    <p>— Saçmalama, istersen yarın çiçek yaptırıp teşekkür etmeye gidelim.</p>

    <p>— Bu kadar büyütme. Bence şimdi yat uyu, sabaha konuşalım.</p>

    <p>Elindeki sadece bir kitap demek istiyorum aslında. Yaşadıklarımızdan fazlası olduğu kadar azı da var bu satırlarda. Zümrüt bir şeyler söylemeye devam ediyor ama onu duymuyorum. Büyük Reis’in benim için yazdığı öykünün büyüsüne kapıldım. Ne kadar güzel! Yaşadıklarımdan çıkıp bambaşka bir dünyayı okumaya başlıyorum. Gülüşü Güneşli Güzel’in imkânsız aşkım olmadığını, onunla aşkın imkânsız olduğunu anlamam için <em>okumam</em> gerekiyormuş demek ki.</p>

    <p>— Uyuyabileceğimi sanmıyorum... Neyse, zaten telefonda konuşmak anlamsız. Yarın mutlaka ara beni...</p>

    <p>Uzun bir geceydi. Zümrüt’ün sigara yaktığını duyabiliyorum. <em>Ötekiler’i</em> düşünüyorum. Bu kadar uzun sürmesine her zaman şaştığım dostluğumuz sürecek mi? Reisi olmayan Kızılderili kabileleri ne yapar acaba? Aklıma çocukluğum boyunca en çok <em>Pamuk Prenses ve Yedi Cüceler</em> masalından nefret ettiğim geliyor. Çoğu çocuğun hiç bıkmadan tekrar tekrar dinlediği bu masal benim için bir kâbustan farksızdı. Cüceleri o kadar severdim ki, Prenses’in bir Prens’in aşkı uğruna onları terk etmesini bir türlü kabullenemezdim.</p>

    <p>— Bu da böyle bir masalmış Zümrüt. Büyük Reis, edebiyat denen prensin bir öpücüğüyle, biz yedi cüceleri arkasında bırakıp gitti.</p>

    <p>Uzun süren bir sessizlik oluyor. Beklerken, öykümün son cümlesini okuyorum. Pamuk Prenses’in, neşeli, somurtkan, uykucu olmakla övünen cücelerin dünyasını terk etmesi, rahatsız etmiyor artık. O can acıtıcı soru, mırıldanır gibi dökülüyor dudaklarımın arasından:</p>

    <p>— Peki sence bu masalda kötü cadı kim?</p>
  </div>
</body>
</html>
