<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>Kapan_Vüsat Bener.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_14"><span class="ideitalik">Nine</span></h1>
	<p class="normal">Hasat zamanı. Minarenin şerefesinde kurmuş yuvasını bir çift leylek. Önce ana olsa gerek, süzüldü, arkasından baba. Kanat çırpıntıları, upuzun gaga takırtıları yayıldı ovaya. Gagalarını açtı yavrular. Solucanları, kurbağa bacaklarını yuttular çarçabuk. Dayımın oğlunu arıyorum. Serçe avlayacağız. Birden çevrildim çoban köpekleriyle. Uyarılmıştım. Çömelip oturdum. Diş gösteriyor, hırlıyor, ama sokulmuyorlar. Dayıoğlu göründü. Elinde sapanı. Köpekler çekilip gitti. Onu tanıyorlar. Sergide kurutulan buğday tanelerine üşüşmüş serçeler. Birkaç atışta dördü beşi serildi, kimi can çekişiyor, kimi kıpırtısız. Topladık. Meşin önlüğüne doldurdu Dayıoğlu. Dereye ulaştık. Kafalarını kopardı Dayıoğlu. Yolduk tüylerini, sustalısını çıkardı, yardı göğüslerini. Çıkardığı kanlı, minicik yüreklerini yıkadık. İkişer tane yuttuk. Güçlenirmişiz. Bodur ağaçlar arasından yürüyoruz. Düvene bineceğim. Ninem, “Tarhana çorbası, keşkek pişireceğim,” demişti. Secdeye kapanmış bulduk. Çevirdik yüzüstü. Dişsiz ağzı açık, gözleri tavana dikilmiş. “Ölmüş,” dedi, Dayıoğlu, “Kâhyaya haber verelim, üç yıl önce de ölmüştü. Aklına estikçe ölüyor. Kur’anı Kerim düşmez elinden. Hele yemeğimizi yiyelim.” Kırk yıldır bu kerpiç ev bozuntusunda tekbaşına yaşıyor. Seksen beşini bulmuş.</p>
	<p class="normal">Kalktı. “Eline sağlık nine, çok güzel olmuş.” “Yarasın.”</p>
	<p class="normal">Annem kasabaya atıyla inermiş, dört nal. Babam bağırırmış arkasından: “Dur yahu, düşeceğim.”</p>
	<p class="normal">“Dedeniz gelir birazdan. Kaz çevireceğim. Kuyuda ayran testisi. Buz gibi. Sever. Midesi delinecek oysa. Bunun babası öldüğünde çok üzülmüştü. Hamamda seni yıkamış, çıkarmış. Kendi yıkanırken yığılıvermiş oracığa.”</p>
	<p class="normal">“Yanlış,” dedi, Dayıoğlu fısıltıyla kulağıma. “Dedemiz babamdan önce ölmüş.”</p>
	<p class="normal">“Uzanın içerde. Yorulmuşsunuzdur. Su ısıtırım. Gusül apdesti alırsınız. Sürüden beş koyun çalınmış yine. Hırsızın teki bu kâhya.”</p>
	<p class="normal">Kar bastırmıştı ovaya. Sokuldum nineme. Isıttı beni. Dedem taşlıkta bağırıyor. “Kime satıyorsun ulan çaldığın koyunları.”</p>
	<p class="normal">Horozlar öttü. Kan ter içindeyim. Gazyağ lambası sönmek üzere. Gaz kokusu genzimi yaktı. Kalktım. Annem sobaya odun atıyor. “Ninem öldü,” dedim, “ama o ikide bir ölürmüş, doğru mu?” “Aptal! O büyük bir kadındı. Yıka elini yüzünü. Kahvaltı hazır. Geç kalma okuluna.”</p>
	
	</body>
</html>