<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>Kapan_Vüsat Bener.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_9"><span class="ideitalik">Sayıklama</span></h1>
	<p class="normal">Güneş’in evindeyim; altıncı gün. Yaratılmanın eşiği. Yarın kıyamet kopacak, inanmıyorum. Beynimin kıvrımlarında kıvıldanan korku sürekli büyüyor. Geçmişle yaşıyormuşum. Gelecek nasıl yaşanır? Bilinmezliği kestirebilmek için umut saçmalığına sığınabilirsin. Gülünür. Dahası delimtirek kahkahalar atılır. Belki böylesi yöntem yaşamaya bağlı tutar insanı. Geçmiş yanılgılar, ahmaklıklar yumağı önyargısını silmedikçe kafandan, inandıkça rastlantılara, geleceğin getirecekleri de farklı olmayacak. Yetmiş yedi yıl saplantıları daha derinleşecek. Öyleyse nedir yüreğin şaşkın vurguları? Beklenti, o bekliyor, neyi? Gücünün tükeneceği zamanı, şahmerdan tokmağını. Onun da bilinçsizliğini yaşayamadan.</p>
	<p class="normal">İç hesaplaşmayı yüzeyden almamalı. İyice hırpalamalı, delik deşik etmeli. Dr. Trotter, içinizden geldiğince konuşun, doğruları söyleyin buyuruyor. Doğrular? Yanlışların tersi. Ya yanlışlar? Doğrulardan ayırt edilebilir mi? İkisi de görece. İnsafsızlıklar, kıyımlar? Yanlış değil mi? Öldürme güdüsünü, yaşama güdüsünden ayırmak olası mı? Eyleme dönüştüğünde öfke, öç alma yerini alıyor, linç, asma, kesme. Haklı buluyor insanoğlu. İrdelemeden, kendiliğinden. Bireysel karşı eyleme girişilemezse, bir otoritenin alacağı kararı benimsemenin, daha tiksindirici olması gerekmez mi? Korkunç acımasızlığın dışa vurulmuş simgesi. <span class="ideitalik">Paranoya</span> örneği. Toplum ona göre mi yönlendiriliyor. Cinayet furyası. Gitgide sarıyor insanları. Savaşı nasıl açıklamalı. Bireyin karşı koyması hiçbir anlam taşımıyor. Tanrının verdiği canı Tanrı alır özentisine ne demeli. Ardından <span class="ideitalik">cihat </span>çağrısı. İnanmayanlara ya da bir başka özgürlüğe sarılanlara yaşam hakkı yok. Bu temel yanlışın doğrulukla ilgisi ne. Öze inildiğinde açıklanamayan yok etme dürtüsü olsa gerek. Savunma savunması boşlukta, ancak <span class="ideitalik">İsa</span>’vari davranış anlamlı olabilir belki!</p>
	<p class="normal">Her yanlış, bana doğrunun yanlışlığını anımsattı. Dürtülerle boğuşurken, dürtülere yenik düştüm. Tüm anlatılar, neyi amaçlar? Yazmak hangi sapmayı, yan etkilerinden soyutlayabilir? Sorumluluk kavramına bel bağladım çoğu kez. Sonuç ters tepkilerle karşı karşıya kalmak oldu. Benim sorumluluğumu üstlenmek avuntusu, kışkırttı onlara karşı beni de. Her türlü davranışta bencillik kokusu içimi kararttı. Galiba, doğru, bireysel güvence kaygısı. Hoşgörünün sınırları o kaygıyla bağlantılı, sınırlı.</p>
	<p class="normal">Kendimi günah keçisi haline dönüştürüyorum gûya, yüklendiğim tüm çarpıklıklardan sıyrılmak olası değil. Bir iç serüveni, rahatlama boyunduruğu. Olanı olmamış yapabilme becerisi; yine daha ağır suçlamaları üstlenmeye götürüyor, irdeleyebilen insanı, çünkü o beceri aldatıcı, aldatma, gözboyama zenaati. Bir aptal mutluluk oyunu. O oyuna kapılabilmek için, tüm yanlışları doğru saymak gerek.</p>
	<p class="normal">Bugüne değin yapageldiklerimi, yapamadıklarımı, yapmaktan kaçındıklarımı süzgeçten geçirdikçe geriye acınası toz yığını kalıyor.</p>
	<p class="normal">Somut örneklemelerle bir yerlere varamayacağımı biliyorum. Benzer karmaşalarda boğulmuşlara kurtuluş simidi olamayacağım. Yaşanmış yaşanmışlığıyla kalır. Ölü diriltilemez. Birtakım tansıklıklara inanma, safsatalara boyun eğme <span class="ideitalik">şizofrenisi</span>, büyük çoğunluğa yaşam olanağı sağlıyorsa, hiç bir öğreti başarı sağlayamaz. Aklın çözemeyeceğini, akıl, çözümsüzlük çözümüyle devreden çıkarmayı yeğler.</p>
	
	<p class="normal">...</p>
	
	<p class="normal">Ben deli miyim? Karar veremeyeceğim, başkaları öyle bir kanıya varabilecek, ama o karara katılamayacağım.</p>
	<p class="normal">Boylu, çiğ mavi gözlü ruh sağlığı uzmanı hatun doktor, deneme tahtası olarak gördü beni, kuşkum yok. İlaçla sağaltma yöntemine başvurdu. Beter uyanıklığın dipsiz kuyusuna düştüm. Belki bu yolla uyuşukluğa gömüleceğimi umuyor. Bana verilecek <span class="ideitalik">irade</span> şırıngasıyla ölümsüzlük batağında çırpına çırpına sonuma iç huzuruyla razı olabileceğimi düşünüyor olsa gerek. Gelebilmek isterdim oyununa, gelmedim. İrade saçmalığı, genlerle oynanırsa iradesizlik tuzağına düşürür adamı. Adam olurum. Oysa, dilediğini yaptıran beyin, yaratılışım, iradenin ta kendisi. Eğer iradesizlik olarak tanımlanan, kendini beyin buyruğundan kurtaramamaksa, irade eşit iradesizliktir. Beni benden ayrı düşünmenin, sinir sistemini altüst etmenin sağaltımla ilgisi olmasa gerek.</p>
	<p class="normal">Eğer beyin, buyruk verme sultasından cayarsa o zaman istenilen olur. Yani bilinçsizlik oluşur, hayvan içgüdüsüne teslim olunur!</p>
	<p class="normal">Ne diyorum ben? <span class="ideitalik">Ateist</span> miyim? <span class="ideitalik">Anarşist</span> mi? <span class="ideitalik">Nihilist</span> mi? Kölesi olmayı hiç istemediğim her türlü dayatmalara karşıyken nasıl oluyor da hep olumsuzluk mutsuzluğunu duyuyorum içimde. Kime, neye göre delilik, boşluk?</p>
	
	</body>
</html>