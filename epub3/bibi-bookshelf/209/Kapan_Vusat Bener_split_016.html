<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>Kapan_Vüsat Bener.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_13"><span class="ideitalik">Yakınma</span></h1>
	<p class="normal">Saat 16’ya çeyrek var. Açlık duymuyor gibiyim. A.nın verdiği ayçöreğinin yarısını öğleye doğru yedim. Öbür yarısını da az önce. Sigara yasağını bir ölçüde uygulayabiliyorum. Vergi iadesi zarfını yürüyerek Ziraat Bankası Bilgi İşlem Merkezi’ne götürmek kararımı uygulayamadım, taksiyle gittim. Dönüşte de taksiyle Emlak Bankası’na uğradım. Doğalgaz faturasını ödedim. Saç sakal birbirine karışmıştı. Site Erkek Berberi’ne yayan gidebildim. Adama benzedim galiba. Durumum kısaca gülünç. A. İngiltere’ye gidecek. Ne yapacağım? Dün Sinan’la görüştük. Birkaç günden fazla konuk edemeyeceğini çok haklı nedenlerle açıkladı. Güneş de uyumsuz tavrıma dayanamaz, biliyorum.</p>
	<p class="normal">Avukat A. Berna Kay’ı aradım. Adımdaki yanlışlığı çözdü mü? Yoksa araya bayram girdi, erteledi mi? Telefona yanıt yok.</p>
	<p class="normal">Kendimi toparlamamı öğütlüyorlar. En ufak aksilik sinirlerimi altüst etmeye yetiyor. Kendime acıyormuşum. Doğru değil. Bu dayanılmaz üşengeçliğe, her şeyi takıntı hale getirmeme feci kızıyorum, ama sonuçsuz kalıyor. A.da zor dayanıyor bana. Eziliyorum, yönelttiği eleştiriler karşısında. Görünüşüm aldatıcı. İç sıkıntısından aklımı kaçıracak gibiyim. Ayrımındalar ya yapılacak bir şey de yok.</p>
	<p class="normal">Ümit telefon etti. Onun da sorunu büyük. Evliliği yürümüyor. Genç adam. İçinden çıkılmaz durumda. Bu halinde bile yardım öneriyor, sağolsun. Cebeci’de 60-70 milyon kira ile sobalı ev bulabilirse taşınmayı tasarlıyor. Asistan aylığıyla nasıl geçinir.</p>
	<p class="normal">Neşe de aradı. Kars’a uçakla sözlüsüne gidecekmiş. Gizleyemedim, anlattım biraz ne biçim bir yaşam sürdürdüğümü. A. da gidecek dedim, beni bırakmazmış. Çocuk işte. Çalışıyor. Ne gelir elinden. Belki hastaneye ziyaretime gelir o kadar.</p>
	<p class="normal">Yine yatağa başvuracağım galiba. Oysa saç kesiminden sonra yıkanmam gerek.</p>
	<p class="normal">Ressam dostum da aradı. Katarakt ameliyatı geçirecekmiş. Kolaylığından söz ettim. Açıklamalarımı sessizce dinledi. Hayıflandı elbet. Ne ki ondan da hayır bekleyemem.</p>
	<p class="normal">Geber bari, eşek oğlu eşek!</p>
	
	</body>
</html>