<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>Kapan_Vüsat Bener.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4"><span class="ideitalik">Kurtuluş</span></h1>
	<p class="normal">Çalınan paltomun kolunu okşamaya kalkıştığında yanlışlığı ayrımsamış mıydım? Büyük gözleri her fırsatta üstüme dikiliydi. Hep yapageldiğim alaycılığa sığınmayı denedim. Tersine etkiledi. Sürekli telefonla konuşmalarına sinirleniyorum bir yandan. Dayanamayıp odadan çıkıyor koridorda volta atıyorum, anlamıyor. Bir gün, “Evinizde değilsiniz. Uzun uzun konuşamazsınız. İşyeri burası!” deyiverdim. Yarı yılışık, suskunlaştı, biraz azaldı, üstelik gündelik, düzeysiz konuşmalar... Şefliğimi oldukça asık suratlı sürdürüyorum. Gelen yazıları dağıttıktan sonra, hangi gün, hangi saatte sonucu kovuşturacağımı not ediyorum. Şaşıyorlar, nasıl izlendiklerini kestiremedikleri için.</p>
	<p class="normal">Açık çağrı geldi sonunda. Öğle yemeğini –sandviçle– yakın parkta birlikte yiyebilir miymişiz? Çok yalvargan, sıcaktı bakışları. Gittik. Oturduğumuz bir bankanın sırasında, sokuldukça sokuldu. Neden ayrılmıştım karımdan. Kendince sorguluyor, yanıtlıyor. Aldırışsızım. Bu ilginin gitgide kopma noktasına gelebileceğinden kuşkum yok. Geveze kuş, sürekli övgüler yağdırıyor. Yinelenmeye başladı geziler. Ağ örülüyor. Benimseniyorum. Sağlığımla ilgili öğütler... Öbür memurlar ayrımındalar olagelenin. Belli etmemeye özen gösterseler de, tutumlarındaki değişim açık. Biraz da acıyorlar bana galiba. Yine de bir kaçınılmaza tutulduğum duygusuna karşın, ilgisinin yoğunlaşması bir garip işkence tadı veriyor bana. Her sözünü bir ters sözle yere vurduğum halde, hayranlık dozu büsbütün artıyor.</p>
	<p class="normal">Cinsel saldırı yönteminin bozguna uğratacağını sandığım bir gün, bayağılaşmamı şaşırtıcı karşılamaması iyice bezginleşmeme, kapıp koyvermeme neden oldu. Sarılgandı, yapışkandı. Belki ilk denemesiydi karşı cinsle. Beklemediğini saklamadı. Bağış dilemedim. Olanca açıklığımla sadist yapımdan söz ettim. İnanmış göründü. Bir daha buluşamayacağımızı ummuştum. Tam tersine. Her dokunuşum, çılgın sarsılmalara yol açıyor. Issız ağaç altlarında yapılabilecek türlü edepsizliklere boyun eğiyor istekle. Gerçek birleşme istiyor, kesinlikle karşı koyuyorum. Kızlığını koruması gerek. Böyle bir davranışın ilerde kendisini onarılmaz pişmanlıklara sürükleyeceğini anlatmaya çalışıyorum. Güç bela sıyrılıyorum.</p>
	<p class="normal">Bereket bir burs çıktı. Fransa’da bir yıl kalabilecek. Uzun uğraşılardan sonra gitmesine razı edebildim. Kurtuluştu benim için bu azgın yaklaşımdan.</p>
	<p class="normal">Gitti. Paris’ten yağmur gibi kartlar, mektuplar geliyor. Çok kısa, yatıştırıcı yanıtlar veriyorum. Bursunu yarıda kesip gelebilir.</p>
	<p class="normal">Yaklaşık bir yıl geçti böylece.</p>
	<p class="normal">Dönüş gününü anımsıyorum. Küçük bekâr evime geldi. Daha kapıyı açar açmaz boynuma atıldı, baygınlık geçiriyor. Sakinleşemiyor bir türlü. Kolonyaya boğdum yüzünü, boynunu, bileklerini. Eksilmeyen atılışlarını neredeyse boğuşarak önleyebiliyorum. Hırpalamak, dahası dövmek geliyor içimden. Delice bağırıyorum, “Git başımdan kudurgan karı!”</p>
	<p class="normal">İmdadıma işyerimin değiştirilmesi geldi. Bir üst katta, mesleğime uygun bir atama yapıldı. Aynı odadaki tedirgin, gergin ortamdan kurtulduğumu sanıyorum. Küçük pusulalarla çağrılarını sürdürüyor yine de.</p>
	<p class="normal">Son çare geldi aklıma. Buluşmayı kabul ettim. Bir lokantada oturduk. Oldukça dingin görünüyor. Cinselliğinin çok güçlü olduğunu, bu yapısını karşılayacak güçten yoksunluğumu ileri sürdüm. Bir an önce evlenmeliydi. İktidarsız mıydım yoksa? Öyle denebilirdi. Aklını başına toplasındı.</p>
	<p class="normal">İleri sürdüğüm gerekçe etkisini gösterdi. Gerçekçiliği ağır bastı. Evlendi.</p>
	
	</body>
</html>