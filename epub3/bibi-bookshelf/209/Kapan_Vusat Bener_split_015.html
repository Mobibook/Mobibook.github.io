<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>Kapan_Vüsat Bener.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_12"><span class="ideitalik">Kulak</span></h1>
	<p class="normal">Sol kulağımla başedemiyorum. Sanki tatarcık kaçmış içeri. Vızırdıyor, habire. Tam bana göre. Nedenini kestiremedi, doktor dostum. <span class="ideitalik">Onadron</span> önerdi eczacı. Bol damlatın. Doktor da benimsedi ilacı. Bir süre kesilir gibiyken yeniden başlıyor. Geçecekmiş. Kabakulak olmasın, dedim. Gülündü. Güledursunlar ben ne yapacağım? Neredeyse burgu sokacağım deliğinden. Şu sıralar öylesi belalar dolaşıyor ki başımda, yetmedi. Takıntılı yapımdan ileri geliyormuş. Öyleyim orası doğru. Somut sinirlenmeyi yaşamayan bilemez. Şimdi de bir genç doçent doktor aldı eline beni. Önce yarım tabletle başladı, <span class="ideitalik">Cipram</span> adında bir ilaca. Bire çıkardı, bir buçuğa ... sonuç yok. Daha ağır bir ilaç verdi. O da neredeyse kalp krizine benzer etki yaptı. Telefon ettim, keselim, dedim, kabul etti. Şubatta görüşelim. Niyeti hastaneye yatırmak. Korkuyorum, beterin beteri olabilir. Doğam türlü kurnazlıklar, sorumsuzluklar karşısında bocalamaktan başka önlem alabilecek özellikte değil. Uyuyamıyorum, yazamıyorum, okuyamıyorum.</p>
	<p class="normal">Öte yandan tek desteğim, Şubat içinde on yedi gün sürecek bir sempozyuma katılmak zorunda olduğundan söz ediyor. Elimden kör eşek yem yemez. Bu yüzden hastaneye kapağı atsam mı ne yapsam? Hastane koşullarını da iyi bilirim. Bir kere sigara tiryakisiyim. Günde beş altı taneye zor indirdim, içirtmezler. Yemek niyetine verdiklerine midem zor dayanır. Koridorlarda volta atmaktan başka yapılacak bir şey bulamazsın. Öbür hastalarla konuşmalar büsbütün iç karartır. Erkenden yatağa girersin. Daha ortalık ağarırken kahvaltı adı altında bulaşık suyu çay, biraz peynir konur önüne, yutabilirsen yut.</p>
	<p class="normal">Yaşamımın son basamaklarını çıkıyorum. Huzur yok. Hani bir iki senecik kendimle barışık yaşayabilseydim, ne gezer.</p>
	<p class="normal">Dışarda kar durdu. Sinan gelirim demişti ama, bu havada sanmıyorum. Vergi iadesi zarfını –birçok fişi çöpe attıktan sonra– büyük sıkıntıyla doldurabildim ya, toplamını yapamıyorum. Benim küçük hesap makinesi almıyor, bir sayıdan sonra. Belleğime dayandım, her seferinde tutmadı toplamlar. Sinan yapacaktı toplamlarını. Onun bilgisayarı var. O konuda da bilgisizim, alacak param da yok.</p>
	<p class="normal">Saat 17.00. Devam edemeyeceğim anlaşıldı. Bayrammış. Neden bayram değil bunak günleri, saatler?</p>
	<p class="normal">Ezan başladı.</p>
	<p class="normal">Ruhun şâd olsun <span class="ideitalik">Beethoven</span>!</p>
	<p class="normal">Darısı başıma!</p>
	
	</body>
</html>