<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>Kapan_Vüsat Bener.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_15"><span class="ideitalik">Tiryaki</span></h1>
	<p class="normal">Ahmet Mithat Efendi Sokağı’ndan çıkan ihtiyarı izliyorum, Hoşdere Caddesi’ne sarsak adımlarla saptı, yanıbaşından hızla geçen arabanın rüzgârı bol ceketini havalandırdı. Koska’da bir bardak bira, bir de sigara. Tüm yasaklamalara karşın, Sevilla’ya uzansa. Bir duble rakıyla yetinemeyeceğini biliyor. O kadarla kalsa iyi. Genç garsona yılışacak, bir tek sigara bulmasını isteyecek. Bıraktı gûya. Karısının sigara paketinden aşırdığı sigarayı tam yakarken balkonda yakalandı. Bu hırsızlığını acı sözlerle kınamıştı kadıncağız. Bağış diledi üst üste. Dayanamıyordu işte. Günde üç taneyle yetinebilirdi. Anlaşsalar ne olurdu sanki. Kendisini öldürecek gücü olsa sorun yoktu. Oysa biliyordu güçsüzdü, veremezdi böyle bir kararı. <span class="ideitalik">Bunuel</span>’indi galiba bir filmini anımsadı. Yavaş yavaş kötürümleşen kadının dayandığı koltuk değneğinin tavandan yankılanan tok sesleri kulağında vurgulanmaya başladı. Küçük parkın kanepelerinden birine güçbela oturabildi. Kimse geçirdiği bunalımın ayrımında değil. Yüreğinin hızlı vuruşları biraz dinginleşinceye dek bekledi. Olmayacaktı işte. Davrandı. Köşk açıktı işte. Mavi kapısını itip girdi içeri. Sarışın garson koşturdu. “Bira. İçine bir tek votka da atın. Sonra şey, yavrum ben sigarayı bıraktım ama, fena bastırıyor, bir tane içmezsem öleceğimi sanıyorum. Bana bir tek sigara bulur musun?” “Aman amca, elbet. Rahat ol.”</p>
	<p class="normal">Belki o tek sigara, yüreğini durdurur. Olanca gücüyle nefeslendi. Çarpıntı büyüdü. Nikotin kollarından sarsak bacaklarına doğru hızla yayıldı. Kardeşinin evinde yine aşırdığı bir sigarayı içerken ani tansiyon düşmesiyle nasıl döşemeye devrildiğini anımsıyor. Burda yinelense de doğrulamasa bir daha. İnsan nasıl onurunu yitiriyor. Bağımlılığın ölümü bile göze aldırması bir yana, nasıl küçülüyor, kişiliğini yitiriyor. Satın alabilir, cebine koyabilir sigara paketini. Bunu olsun yapmamaya çalışıyor ya, arada yine bu yasağa da uymadığı zaman, sanki öç alır gibi nasıl üstüste sigara içtiğini anımsıyor da dehşete düşüyor.</p>
	<p class="normal">Kaçınılmaz son nasıl olsa gelecek. <span class="ideitalik">“Aldırma gönül aldırma.”</span> Kulakların çınlasın <span class="ideitalik">Vedat Günyol</span>.</p>
	</body>
</html>