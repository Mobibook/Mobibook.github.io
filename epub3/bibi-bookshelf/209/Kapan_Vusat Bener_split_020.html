<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>Kapan_Vüsat Bener.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_17"><span class="ideitalik">Kaya</span></h1>
	<p class="normal">Gaga burun, Çerkes gözkapakları, boydan fukara, üstünde pardösü bile yok, eksi kaç? Buz gibi hava, görmezden gelemem, ara sokak olsa sapabilirdim, patlak pabuçları besbelli, değişmemiş, durakladık, yarım gülümseme belirdi yüzünde. Öğretmen kürsüsünde ezberlediği Fransızca tümceleri alaycı bakışlarımıza aldırmadan okuyan delikanlı. “Öğretilenlerin hiçbir işe yaramayacağını anlayacaksınız ileride.”</p>
	<p class="normal">“Merhaba.”</p>
	<p class="normal">Yanıtlamadı. Gelen geçen omuz vuruyor. Yana çekildik.</p>
	<p class="normal">“Hemen tanıdım. Sen de ayrıldın galiba ordudan.”</p>
	<p class="normal">“Atıldım.”</p>
	<p class="normal">“Neden?”</p>
	<p class="normal">“Çekemediler.”</p>
	<p class="normal">“Peki, ne bu hal? Oturalım mı bir yere?”</p>
	<p class="normal">Vitrininde, taze su böreği, sıcak sahlep yazılı tatlıcıya girdim, arkamdan geldi, tırmandık merdivenleri, çökkün avurtlarını doldurdu tıka basa.</p>
	<p class="normal">“Anlat Kaya.”</p>
	<p class="normal">“Disiplinsizlikten. Uyamadım işte. İşsizim. Karım kaçtı. Birkaç kuruşum vardı, o da bitti.”</p>
	<p class="normal">“Vah vah! Çocuk var mıydı?”</p>
	<p class="normal">İşaret parmağını kaldırdı.</p>
	<p class="normal">“Onu da aldı götürdü kadın.”</p>
	<p class="normal">“İsabet. Bir sürü büro var başvurdun mu?”</p>
	<p class="normal">“Almıyorlar. Beğenilmedi çevirilerim. Sen? İyi görünüyorsun.”</p>
	<p class="normal">“Oldukça. Epey sürttüm. Ben istifa ettim, zorunlu hizmetimi tamamlayınca. Karımın yardımıyla bitirdim hukuk fakültesini. Memur oldum yine. Hiç yoktan iyi elbet. Nerede kalıyorsun?”</p>
	<p class="normal">“Şurada, burada.”</p>
	<p class="normal">“Ne yapabilirim sana?”</p>
	<p class="normal">Dişlerini gıcırdattı. Cüzdanımı çıkardım.</p>
	<p class="normal">“Al şunu. Kusura bakma, birkaç gün idare eder. Emekli maaşı bağlanmadı değil mi? Neydi rütben?”</p>
	<p class="normal">“Teğmen. Aidatımı alabildim, o da yarısı..”</p>
	<p class="normal">“Kitabevlerine, gazetelere git. Ben öyle yaptım. Düzeltmenlik falan. Memur alımları durduruldu, yoksa...”</p>
	<p class="normal">“Cumhurbaşkanlığına adaylığımı koydum. İngilizcem de fena değil. Sen ne diyorsun arkadaş!”</p>
	<p class="normal">Dizleri vuruyordu birbirine.</p>
	</body>
</html>