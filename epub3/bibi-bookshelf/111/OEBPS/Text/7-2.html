<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-2.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-2.html" xml:lang="en-GB">
    <div class="Basic-Text-Frame-7">
      <p class="arabaslik-orta-2" id="toc_marker-3-2">İkinci Bölüm</p>

      <p class="paragraf-3 para-style-override-9"/>

      <p class="orta-3">Şenliğin sonu</p>

      <p class="paragraf-3 para-style-override-9"/>

      <p class="x2030-3"><span>I</span></p>

      <p class="paragraf-3 para-style-override-20"/>

      <p class="paragraf-3 para-style-override-19"><span>Beni kabul etmedi. Kapanmış yazıyordu. Kapıyı bir kez daha çaldım; yine açmadı ve oturduğu yerden:</span></p>

      <p class="paragraf-3 para-style-override-19"><span>— Her şeyi kendi ellerimle bitirdim dostum; kim artık benden bir şey isteyebilir ki? –dedi.</span></p>

      <p class="paragraf-3 para-style-override-19"><span>— Siz bir şeyi bitirmediniz; yalnız, bu tragedyaya sizin de katkınız oldu. Tanrı aşkına kelime oyunları yapmayı bırakın da kapıyı açın Stepan Trofimoviç! Önlem almak gerek; buraya gelebilirler... sizi incitecek şeyler olabilir...</span></p>

      <p class="paragraf-3 para-style-override-19"><span>Ona karşı sertlik göstermeye, hatta müsamahasız davranmaya hakkım olduğunu düşünüyordum. Çılgınca bir şeyler yapmasından korkuyordum. Ama şaşılacak şey, son derece kendinde, kararlı, metin karşıladı beni:</span></p>

      <p class="paragraf-3 para-style-override-19"><span>— İlk siz başlamayın beni aşağılamaya</span><span class="char-style-override-11">.</span> <span>Geçmişte yaptığınız her şey için size teşekkür ederim. Ama, yineliyorum</span><span class="char-style-override-9">: b</span><span>en iyi ya da kötü, tüm insanlarla ilişkimi kestim. Bunca zamandır kendisini hatırlamamakla büyük ayıp ettiğim Darya Pavlovna’ya bir mektup yazıyorum. Yarın isterseniz kendisine götürürsünüz; ama şimdilik “merci”...</span></p>

      <p class="paragraf-3 para-style-override-19"><span>— Stepan Trofimoviç inanın bana, durum sandığınızdan ciddi. Orada birilerini paramparça ettiğinizi sanıyorsanız, yanılıyorsunuz! Kimseyi parçalamadınız siz orada, kendiniz parçalandınız, boş bir şişe gibi tuz buz oldunuz (Ah, nasıl kabaydım, nasıl nezaketsiz! Bunu şu anda derin bir üzüntüyle anımsıyorum!) Darya Pavlovna’ya da mektup yazmanıza hiç gerek yok... Ben olmadan ne yapacağınızı düşünün siz asıl! Pratik hayattan ne anlarsınız siz? Biliyorum, düşündüğünüz bir şeyler var, ama her ne yapmak geçiyorsa aklınızdan, bilin ki yine kendinizi mahvedersiniz...</span></p>

      <p class="paragraf-3 para-style-override-19"><span>Yerinden kalkıp kapıya iyice yaklaştı.</span></p>

      <p class="paragraf-3 para-style-override-19"><span>— Onların arasına yeni katılmış olmanıza karşın, bakıyorum dilleri, tavırları size de bulaşmış. Dieu vous pardonne, mon ami, et Dieu vous garde.</span><span class="dipnot-3 char-style-override-8"><a class="footnote-link" href="#footnote-225-7" id="footnote-225-7-backlink">7</a></span> <span>Sizi hep dürüst, aklı başında bir insan olarak gördüm, ama bakarsınız, biz Ruslara özgü bir davranışla yanılmışım deyip fikrinizi değiştirirsiniz, – après le temps</span><span class="dipnot-3 char-style-override-8"><a class="footnote-link" href="#footnote-225-8" id="footnote-225-8-backlink">8</a></span> <span>elbette... Pratik hayatı bilmememle ilgili uyarınıza gelince, size geçmişteki bir saptamamı aktarmakla yetineceğim</span><span class="char-style-override-9">: b</span><span>izim Rusya’da istemediğiniz kadar adam, yaz sinekleri gibi insanın tepesini attıracak bir bıktırıcılıkla insanlara, yani kendinden başka herkese, pratik hayatı bilmiyor diye saldırmakla meşgul. Cher, heyecanlı olduğumu unutmayın ve bana eziyet etmeyin. Size bir kez daha merci</span><span class="char-style-override-11">...</span> <span>Gelin biz de Karmazinov’un halkla ayrıldığı gibi ayrılalım, elden geldiğince gönlü yücelikle unutalım birbirimizi. Karmazinov, eski okurlarına kendisini unutmaları için yalvarırken kurnazlık yapıyordu; quant à moi</span><span class="dipnot-3 char-style-override-8"><a class="footnote-link" href="#footnote-225-9" id="footnote-225-9-backlink">9</a></span> <span>ben o kadar gururlu biri değilim ve her şeyden çok da sizin gencecik, tertemiz yüreğinize güveniyorum</span><span class="char-style-override-9">: b</span><span>en gereksiz ihtiyarı bundan böyle niye hatırlayasınız ki? Geçen doğum günümde Nastasya’nın bana dediği gibi, “Çok yaşayın!”, dostum (ces pauvres gens ont quelquefois des mots charmants et pleins da philosophie).</span><span class="dipnot-3 char-style-override-8"><a class="footnote-link" href="#footnote-225-10" id="footnote-225-10-backlink">10</a></span> <span>Size fazla mutluluk dilemiyorum, fazlası usandırır insanı; ama felaketlerle boğuşmanızı da istemem; size yalnızca deminki felsefe dolu halk deyişini yineleyeceğim</span><span class="char-style-override-9">: “</span><span>Çok yaşayın!”, ayrıca canınızı çok sıkmayın – bu nafile dileği de kendimden ekledim. Eh elveda... ciddi olarak elveda! Kapımın önünde beklemeyin, açmayacağım.</span></p>

      <p class="paragraf-3 para-style-override-19"><span>Kapıdan uzaklaştı; daha fazla bir şey elde edemedim. “Heyecanına” karşın, sanırım beni etkileyebilmek için gösterişli bir dille akıcı ve tane tane konuşuyordu. Tabii canının sıkıldığına ve onu Sibirya’ya götürecek “tangır tungur araba” ile “açılan döşeme tahtaları” üzerine dünkü konuşmamız yüzünden benden dolaylı olarak öç almaya çalıştığına da kuşku yoktu. Az da olsa zafere benzer bir şeyler kazanmasına karşın halkın önünde döktüğü gözyaşlarının onu gülünç düşürdüğünün farkındaydı; çünkü dostlarıyla ilişkilerinde güzellik ve biçimsel ayrıntılarda ödünsüzlüğe büyük önem verirdi. Ah, onu kesinlikle suçlamıyorum! Yaşadığı onca sarsıntıya karşın o alınganlığı ve alaycılığı kaygılarımı gidermişti; her zamanki halinden hemen hiçbir farkı yoktu; böyle biri sıradışı ya da trajik bir şeyler yapamazdı... öyle sanıyordum. Ama, ah, Tanrım, nasıl da yanılmışım! Ne çok şey gözümden kaçmış...</span></p>

      <p class="paragraf-3 para-style-override-19"><span>Yine olayları önceden anlatıyor ve Darya Pavlovna’nın eline gerçekten de ertesi gün geçen mektubundan ilk satırları buraya alıyorum:</span></p>

      <p class="paragraf-3 para-style-override-19"><span>“Mon enfant elim titriyor ama her şeyi bitirdim. İnsanlarla son kavgamda siz yoktunuz; ‘edebiyat matinesi’ne gelmediniz, iyi de ettiniz. Ama kişilikli insan açısından iyice yoksullaşmış bulunan Rusya’mızda yürekli bir adamın çıkıp, dört yandan yağan ölüm tehditlerine aldırmadan bu ahmakların yüzlerine kendi gerçeklerini, yani birer ahmak olduklarını haykırdığı size anlatılacaktır nasılsa. O, ce sont des pauvres petits vauriens et rien de plus, des petits salaklar – voilà le mot!</span><span class="dipnot-3 char-style-override-8"><a class="footnote-link" href="#footnote-225-11" id="footnote-225-11-backlink">11</a></span> <span>Zarlar atıldı, artık geri dönüş yok</span><span class="char-style-override-9">: n</span><span>ereye gideceğimi bilmiyorum ama bu kenti bir daha dönmemek üzere terk ediyorum. Sevdiğim herkes benden yüz çevirdi. Ama siz, kaprisli ve zorba birinin dayatmasıyla yazgısı az kalsın benimkiyle birleşecek olan ve gerçekleşmeyen evliliğimizin öngününde pısırıkça döktüğüm gözyaşlarını görerek beni muhtemelen aşağılamış tertemiz, saf, duru varlık</span><span class="char-style-override-9">: s</span><span>iz ki, kim olursanız olun, bana ancak gülünç bir adama bakar gibi bakabilirsiniz; kalbimin son çığlığını yalnızca size iletiyorum, bu benim size, yalnızca size olan borcumdur. Hakkımda edindiğiniz nankör, ahmak, cahil, bencil gibi düşüncelerle sonsuza dek baş başa bırakamazdım sizi; zira nankör, vefasız ve ne acı ki kendisini bir türlü unutamadığım acımasız bir yürek, muhtemelen size benim hakkımda her gün böyle şeyler yineleyip duruyor.”</span></p>

      <p class="paragraf-3 para-style-override-19"><span>Ve daha neler, neler... arkalı önlü dört battal boy kâğıt bu türden şeylerle doldurulmuştu.</span></p>

      <p class="paragraf-3 para-style-override-19"><span>Onun “açmayacağım” sözüne yanıt olarak kapıya üç kez yumruğumla vurduktan sonra kendisine gelmem için bugün üç kez bana Nastasya’yı göndereceğini, ama bu kez de benim onu geri çevireceğimi bağırdım ve onu kendi haline bırakıp doğruca Yuliya Mihaylovna’ya koştum.</span></p>

      <p class="paragraf-3 para-style-override-20"/>

      <p class="x2030-3"><span>II</span></p>

      <p class="paragraf-3 para-style-override-20"/>

      <p class="paragraf-3 para-style-override-19"><span>Orada da çok can sıkıcı bir sahneyle karşılaştım</span><span class="char-style-override-9">: z</span><span>avallı kadını gözünün içine baka baka aldatıyorlardı ve benim elimden bir şey gelmiyordu. Gerçekten de ne diyebilirdim ki ona? Artık kendime gelmiş sayılırdım; dolayısıyla elimde kuşkulu birtakım önsezilerden başka hiçbir şey olmadığının farkındaydım. İçeri girdiğimde isterik hıçkırıklarla ağlıyordu, bir elinde kolonyaya batırılmış bez, bir elinde su dolu bardak vardı. Karşısındaki iki kişiden Pyotr Stepanoviç durmadan konuşuyor, prens ise ağzına kilit vurulmuş gibi susuyordu. Yuliya Mihaylovna gözyaşları içinde “döneksiniz” diye haykırıyordu Pyotr Stepanoviç’e. O sabah olup biten tüm o utanç verici şeyleri, yaşanan rezaleti, uğranılan başarısızlığı, kısacası her şeyi, Pyotr Stepanoviç’in orada bulunmayışıyla açıkladığını görerek şaşırdım.</span></p>

      <p class="paragraf-3 para-style-override-19"><span>Pyotr Stepanoviç’te de önemli bir değişiklik gözlemledim. Son derece kaygılı, hatta neredeyse ciddi bir görünüşü vardı. Oysa hemen hiç ciddi görmezdik onu, hatta kızdığı zamanlar bile ki çok sık kızardı. Ah, şu anda da kızgındı; kaba, özensiz, kızgın ve sabırsızlıkla konuşuyordu. Sabah erken bir rastlantıyla uğradığı Gaganov’un evinde birden başının ağrımaya başladığını, midesinin bulandığını söylüyor, kendisine inanılmasını istiyordu. Ah zavallı kadın, hâlâ nasıl da aldanmış olmak istiyordu. Ben girdiğimde balodan söz ediyorlardı; balo, yani şenliğin ikinci yarısı yapılmalı mı, yoksa iptal mi edilmeliydi? Yuliya Mihaylovna “sabahki hakaretler”den sonra baloya katılmayı kesinlikle düşünmüyordu. Aslında baloya katılmak için zorlanmayı bekliyor, zorlamanın da ille Pyotr Stepanoviç’ten gelmesini istiyordu. Onu her şeyi bilen, her şeyi yapabilen üstün bir güç olarak görüyordu; şu anda yanından ayrılacak olsa herhalde yatağa düşerdi. Ama onun gitmek gibi bir niyeti yoktu</span><span class="char-style-override-9">: o</span> <span>bu akşamki balonun ne pahasına olursun gerçekleşmesini ve Yuliya Mihaylovna’nın da orada bulunmasını istiyordu.</span></p>

      <p class="paragraf-3 para-style-override-19"><span>— Niye ağlıyorsunuz? İlle bir olay mı çıkarmanız gerekiyor? Öfkenizi birinden mi çıkarmak istiyorsunuz? Buyurun benden çıkarın, yalnız elinizi çabuk tutun çünkü zaman daralıyor ve bizim bir karar vermemiz gerek. Okuma programıyla her şey berbat olduysa, baloyla bu durumu düzeltebiliriz. Prens de aynı görüşte. İyi ki prens oradaymış, yoksa işler kimbilir nereye varırdı?</span></p>

      <p class="paragraf-3 para-style-override-19"><span>Prens başlangıçta baloya karşıydı (daha doğrusu Yuliya Mihaylovna’nın baloya katılmasına karşıydı, yoksa balo kesinlikle yapılmalıydı), ama bu şekilde birkaç kez onun fikrine gönderme yapılınca, o da yavaş yavaş onaylama anlamına gelebilecek sesler çıkarmaya başlamıştı.</span></p>

      <p class="paragraf-3 para-style-override-19"><span>Pyotr Stepanoviç’in saygısız bir tonla konuşuyor olmasının da beni şaşırttığını söylemeliyim. Sonraları çıkan, Yuliya Mihaylovna’yla Pyotr Stepanoviç arasında bir şeyler olduğu yolundaki aşağılık dedikoduları şiddetle reddediyorum. Aralarında asla bir şey yoktu, olamazdı da. Yuliya Mihaylovna’nın toplumda ve başkentte, bakanlık üzerinde etkili olma hayallerine sürekli çanak tutarak onun üzerinde bir egemenlik kuran Pyotr Stepanoviç, bir yandan onun planları içinde yer alırken, bir yandan kendisi de ona planlar yarattı; en kabasından yağcılık denebilecek komplimanlarla tepeden tırnağa onu öyle bir sarıp sarmaladı ki, sonunda kadıncağız için hava gibi, su gibi vazgeçilmez bir şey olup çıktı.</span></p>

      <p class="paragraf-3 para-style-override-19"><span>Beni görmesiyle gözleri parlayan Yuliya Mihaylovna:</span></p>

      <p class="paragraf-3 para-style-override-19"><span>— İşte ona sorun! –diye bağırdı.– Tıpkı prens gibi o da bir an bile yanımdan ayrılmadı. Söyleyin, bütün bunlar bana ve Andrey Antonoviç’e en büyük kötülüğü yapmak için kurnazca düzenlenmiş iğrenç bir komplo değil mi? Ah, elbette aralarında anlaşmışlardı! Bir plan üzerine hareket ediyorlardı! Bir parti bunlar! Her şeyleriyle bir parti!</span></p>

      <p class="paragraf-3 para-style-override-19"><span>— Her zaman olduğu gibi yine uçtunuz! Kafanız hep fantezilerle dolu. Yine de ben (adımı hatırlayamıyormuş gibi yaptı)... bayı gördüğüme sevindim, o da kendi düşüncelerini söylesin bakalım.</span></p>

      <p class="paragraf-3 para-style-override-19"><span>— Benim düşüncem, –diye hemen atıldım,– Yuliya Mihaylovna’nınkiyle aynı. Tam anlamıyla bir komplo bu. Size bu bandı getirdim Yuliya Mihaylovna. Akşam balo olacak mı olmayacak mı bilmiyorum; bu benim alanıma giren bir konu değil; ama benim teşrifatçılık görevim sona erdi. Bağışlayın, aşırı heyecanlıyım; ama inançlarıma ve sağduyuma karşı hareket edemem.</span></p>

      <p class="paragraf-3 para-style-override-19"><span>Yuliya Mihaylovna ellerini çırparak:</span></p>

      <p class="paragraf-3 para-style-override-19"><span>— Duyuyor musunuz, duyuyor musunuz? –diye bağırdı.</span></p>

      <p class="paragraf-3 para-style-override-19"><span>— Duyuyorum, –dedi Pyotr Stepanoviç, sonra bana döndü:– Sanırım hepiniz size hayal gördüren bir şeyler yemişsiniz; hepiniz sayıklıyorsunuz. Bu kentte daha önce de yaşananlardan ve her zaman yaşanabileceklerden farklı hiçbir şey olmamış. Hangi komplo? Evet sevimsiz şeyler olmuş, aptalca, yüz kızartıcı şeyler... ama komplo nerede? Yuliya Mihaylovna’ya mı düzenlenmiş bu komplo? Onları şımartan, onlara kol kanat geren, yaptıkları bütün yaramazlıkları bağışlayan Yuliya Mihaylovna’ya karşı mı düzenlenmiş? Yuliya Mihaylovna! Bir aydır kafanızı şişirircesine size yineleyip durduğum şey neydi? Neyle ilgili olarak uyarıyordum sizi? Bütün bu insanlar nenize gerekti sizin? Bu ayaktakımıyla ilişki içinde olmanız şart mıydı? Niçin, ne amaçla? Toplumu birleştirmek, birbiriyle kaynaştırmak için mi? Ama insaf edin, hiç birleşir mi onlar... kaynaşırlar mı hiç?</span></p>

      <p class="paragraf-3 para-style-override-19"><span>— Ne zaman uyardınız beni? Tam tersine hep yüreklendirdiniz! Hep onay verdiniz! Hatta tam da böyle davranmamı talep ettiniz. Doğrusu, şu anda öyle şaşırmış durumdayım ki... Bu tuhaf insanları hep siz getirdiniz bana!</span></p>

      <p class="paragraf-3 para-style-override-19"><span>— Hiç de değil! Sizi onaylamak şöyle dursun, sizinle hep tartıştım. O insanları size benim getirmeme gelince, evet getirdim ama onların buraya akın akın gelip gitmeye başlamalarından sonra getirdim ve yalnızca şu son birkaç gündür, “edebiyat kadrili” düzenleyebilmek için getirdim. Çünkü bu sersemler olmaksızın bu işler olmaz. Yine de bugün bu sersemlerden on yirmi kadarını biletsiz içeri soktuklarına bahse girerim.</span></p>

      <p class="paragraf-3 para-style-override-19"><span>— Kesinlikle öyle oldu! –diye atıldım hemen.</span></p>

      <p class="paragraf-3 para-style-override-19"><span>— Bakın siz de kabul ediyorsunuz. Son günlerde kentte nasıl bir hava olduğunu hatırlayın. Saygısızlığın, utanmazlığın egemenliği altına girmişti kent; durmamacasına bir rezaletin çanları çalıyordu âdeta. Peki bunu teşvik eden, ardından da otoritesiyle her şeyin üstünü örten kimdi? Herkesin aklını karıştıran kimdi? Bütün bu ayaktakımını kim çileden çıkardı? Kentteki her ailenin bütün sırları bir albüm olarak sizde bulunuyor. Ozanlarınızın, ressamlarınızın başlarını okşayan siz değil misiniz? Öpmesi için Lyamşin’e siz uzatmadınız mı elinizi? Şu ilahiyat öğrencisi, bir devlet danışmanına sizin önünüzde sövmedi mi? Danışmanın kızının güzelim elbisesini kocaman, ziftli çizmeleriyle berbat etmedi mi? Halkın size karşı bir hava içinde olmasına niye şaşırıyorsunuz ki bu durumda?</span></p>

      <p class="paragraf-3 para-style-override-19"><span>— Ama bütün bunları siz... siz kendiniz... Ah, Tanrım!</span></p>

      <p class="paragraf-3 para-style-override-19"><span>— Hayır efendim, ben hep sizi uyardım, sizinle tartıştım; duyuyor musunuz, sizinle sürekli tartıştım!</span></p>

      <p class="paragraf-3 para-style-override-19"><span>— İnsanın gözünün içine baka baka yalan söylüyorsunuz!</span></p>

      <p class="paragraf-3 para-style-override-19"><span>— Bunu söylemek şimdi sizin için çok kolay. Size şu anda hıncınızı çıkaracağınız bir kurban gerek. Demin de dediğim gibi, varın benden çıkarın hıncınızı. Ben en iyisi size diyeyim diyeceklerimi Bay... (hâlâ adımı anımsayamıyordu). Tek tek sayalım isterseniz</span><span class="char-style-override-9">: L</span><span>iputin dışında komplo sayılabilecek hiçbir şey olmadı, hiç-bir-şey! Size bunu kanıtlayabilirim. Ama önce Liputin’den başlayalım</span><span class="char-style-override-9">: L</span><span>ebyadkin salağının bir şiiriyle çıktı sahneye Liputin. Peki komplo neresinde bunun? Kaldı ki Liputin’e bu şiir pekâlâ esprili de gelmiş olabilir. Evet, ciddi bir şekilde esprili gelmiş olabileceğini söylüyorum. Herkesi ve elbette herkesten önce de koruyucusu Yuliya Mihaylovna’yı güldürmek, eğlendirmek için çıkmış olamaz mı sahneye? İnanmıyor musunuz? Bir aydır burada esen havaya uygun bir çıkış değil mi bu? İster misiniz her şeyi söyleyeyim size</span><span class="char-style-override-9">: B</span><span>aşka koşullar altında olsa çoktan unutulur giderdi bu şaka. Evet kaba bir şaka, epey de can yakıcı kabul ediyorum, ama siz de kabul edin ki eğlenceliydi, öyle değil mi?</span></p>

      <p class="paragraf-3 para-style-override-19"><span>— Ne? Liputin’in davranışını espri olarak mı görüyorsunuz? –diye haykırdı Yuliya Mihaylovna müthiş bir öfkeyle.– Böylesi bir ahmaklık, böylesi bir terbiyesizlik, böylesi bir alçaklık, bu art niyet... Ah, siz mahsus böyle söylüyorsunuz! Siz de onlarla aynı komplonun içindesiniz!</span></p>

      <p class="paragraf-3 para-style-override-19"><span>— Elbette, arkada gizlenmiş oturuyor ve her şeyi idare ediyordum! Bu komploda ben de yer alsaydım –hiç değilse bunu anlamanızı bekliyorum–, bu komplo bir tek Liputin’le bitmezdi! Öte yandan, böyle bir rezalet çıkmasında üzerine düşeni yapsın diye babamı da okuma programında yer almaya ikna eden kimdi? Buna karşılık dün size engel olmaya çalışan kimdi? Dün, daha dün, dün!</span></p>

      <p class="paragraf-3 para-style-override-19"><span>— Ah, hier il avait tant d’esprit,</span><span class="dipnot-3 char-style-override-8"><a class="footnote-link" href="#footnote-225-12" id="footnote-225-12-backlink">12</a></span> <span>ona nasıl da güveniyordum; ne ince davranışlı bir insandı!.. Düşündüm ki, o ve Karmazinov... yazık!</span></p>

      <p class="paragraf-3 para-style-override-19"><span>— Evet, yazık. Bütün o tant d’esprit’sine karşın babam her şeyi berbat etti. Onun böyle yapacağını bilseydim, şenliğinize karşı düzenlenmiş komplonun bir üyesi olarak dün keçinin bostana salınmaması için size o kadar dil dökmezdim herhalde? Oysa ben neler olabileceğini sezdiğim için hep sizi bundan vazgeçirmeye çalıştım. Ama elbette her şeyi önceden kestirebilmek mümkün değil</span><span class="char-style-override-9">: b</span><span>elki ne yumurtlayacağını bir dakika öncesine kadar kendisi bile bilmiyordu. Bu sinirli ihtiyarların insana benzer yanları var mı? Ama hâlâ durum kurtarılabilir</span><span class="char-style-override-9">: h</span><span>alkı tatmin etmek için resmi yoldan, gerektiği biçimde kendisine iki doktor yollayıp sağlık durumu hakkında bilgi alabilirsiniz, hatta bu işi bugünden de yapabilirsiniz. Doğruca hastaneye götürüp soğuk duş altına soksunlar onu da görsün! Hiç değilse herkes güler ve gücenip alınacak bir şey olmadığını anlar. Hatta ben oğlu olarak bu gece baloda herkese bunu açıkça duyura da bilirim. Karmazinov’un yaptığıysa tam eşeklik! O saçma yazısını bir saat boyunca mıy mıy edip durmuş... onun da bu komploda benim suç ortağım olduğuna ve “Dur, şu Yuliya Mihaylovna’ya zarar verecek bir pislik yapayım da görsün!” diye düşündüğüne kuşku yok!</span></p>

      <p class="paragraf-3 para-style-override-19"><span>— Ah, Karmazinov, quelle honte!</span><span class="dipnot-3 char-style-override-8"><a class="footnote-link" href="#footnote-225-13" id="footnote-225-13-backlink">13</a></span> <span>Oradaki izleyiciler adına utançtan yüzüm kızardı.</span></p>

      <p class="paragraf-3 para-style-override-19"><span>— Yerinizde olsam ben kendim kızarmaz, onu kızartırdım. Ama halk haklı. Peki bu Karmazinov işinde kim suçlu? Onu da ben mi sardım başınıza? Ona gösterdiğiniz tapınma derecesindeki hayranlığa bir kez olsun katıldım mı? Eh, canı cehenneme Karmazinov’un! Üçüncü manyağa, şu siyasi serseme gelince... onun sadece benim komplomdan ibaret olmayan, herkesin boş bulunduğu, bambaşka bir hikâye olduğuna kuşku yok.</span></p>

      <p class="paragraf-3 para-style-override-19"><span>— Ah, ondan söz etmeyin bana! Korkunç... korkunç bir şey! Onunla ilgili olarak bütün suç bende, yalnızca bende!</span></p>

      <p class="paragraf-3 para-style-override-19"><span>— Elbette ama bence burada bağışlanabilirsiniz. Böylesine açıkyürekli insanlara kim olsa güven duyardı. Fark edemedikleri için onlardan Petersburg’da bile korunamıyorlar. Üstelik kendisi size tavsiye edilmişti! Hem de ne tavsiye! Hadi, kabul edin artık</span><span class="char-style-override-9">: b</span><span>u akşam bu baloda görünmeniz, gerekliliğin ötesinde bir zorunluluk. Bu çok önemli; onu kürsüye siz çıkarttığınıza göre, bu adamla aynı düşüncede olmadığınızı da yine siz açıklamalısınız insanlara, bu gözü kara yiğidin şu anda polisin elinde bulunduğunu ve felaket bir şekilde aldatıldığınızı da ekleyerek elbet. Bir delinin kurbanı olduğunuzu açıklamalısınız ve bu açıklamayı büyük bir öfkeyle yapmalısınız. Çünkü bu adam deliden başka bir şey değil. Onu böyle göstermek gerekir. Bu ısırgan tiplere hiç katlanamam. Benim de belki onlardan beter bir dille konuştuğum oluyor, ama ben kürsüde konuşmuyorum ki. Bunlar şimdi bir de senatör teranesi tutturdular.</span></p>

      <p class="paragraf-3 para-style-override-19"><span>— Ne senatörü? Kim? Ne diyorlar?</span></p>

      <p class="paragraf-3 para-style-override-19"><span>— Ben de bir şey anlamış değilim. Peki siz Yuliya Mihaylovna, bir senatörden söz edildiğini hiç duymadınız mı?</span></p>

      <p class="paragraf-3 para-style-override-19"><span>— Senatör mü?</span></p>

      <p class="paragraf-3 para-style-override-19"><span>— Petersburg’un sizi görevden aldığından ve yerinize bir senatör atadığından söz ediyor herkes.</span></p>

      <p class="paragraf-3 para-style-override-19"><span>— Ben de duydum, –diye onayladım.</span></p>

      <p class="paragraf-3 para-style-override-19"><span>— Kim söylüyor bunu? –dedi Yuliya Mihaylovna kıpkırmızı kesilerek.</span></p>

      <p class="paragraf-3 para-style-override-19"><span>— Yani söylenti ilk kimden mi çıktı? Ben nereden bileyim! Herkesin ağzında bu var. Yığınla insan bunu konuşuyor. Dün hele, daha da çok konuşuluyordu. Henüz bir şey çıkarabilmek pek mümkün değilse de, durumun ciddi olduğu anlaşılıyor. Kuşkusuz akıllı, deneyimli insanlar hiç konuşmuyorlar; yalnız içlerinden kimilerinin kulak kesildiği de gözden kaçmıyor.</span></p>

      <p class="paragraf-3 para-style-override-19"><span>— Alçaklık bu! Ahmaklık!</span></p>

      <p class="paragraf-3 para-style-override-19"><span>— İşte bu ahmaklara göstermek için özellikle gelmelisiniz baloya.</span></p>

      <p class="paragraf-3 para-style-override-19"><span>— Açık söylemem gerekirse, ben de baloda bulunmak zorunda olduğumu hissediyorum, ama ya bir rezalet daha çıkarsa diye korkuyorum. Ya kimse gelmezse baloya? Gelmeyecek... hiç kimse, hiç kimse gelmeyecek!</span></p>

      <p class="paragraf-3 para-style-override-19"><span>— Hayret doğrusu! Ne kadar acelecisiniz! Kızlarına onca elbise, tuvalet diktiren bu insanlar mı gelmeyecek? Bir kadın olarak sizden hiç beklenmeyecek bir söz bu! Böyle mi tanıyorsunuz siz insanları!</span></p>

      <p class="paragraf-3 para-style-override-19"><span>— Soylular başkanının karısının gelmeyeceğinden eminim.</span></p>

      <p class="paragraf-3 para-style-override-19"><span>Pyotr Stepanoviç sonunda öfkeli bir sabırsızlıkla:</span></p>

      <p class="paragraf-3 para-style-override-19"><span>— Canım ne oldu ki gelmeyecekmiş! –diye bağırdı.</span></p>

      <p class="paragraf-3 para-style-override-19"><span>— Onur kırıcı, utanç verici şeyler oldu... ne olduğunu tam bilemediğim, ama bunlardan sonra orada görünemeyeceğim şeyler...</span></p>

      <p class="paragraf-3 para-style-override-19"><span>— İşe bak! Bunda sizin suçunuz ne? Neden suçu üzerinize alıyorsunuz? Sakın asıl suçlu halk, sizin yaşlılar, aile babaları olmasın? O pisliklere onların engel olması gerekmez miydi? Çünkü bunlar hiç ciddiye alınmayacak adi, sersem tiplerdi, o kadar. Hiçbir yerde, hiçbir toplumda yalnızca polisin işi değildir bunların hakkından gelmek. Bizde herkes bir yere gittiğinde kendisini korumak için özel bir polis görevlendirilmesini bekliyor. Asıl toplumun kendi kendinin koruması olduğunu anlamıyor kimse. Peki bizde aile babaları, yüksek devlet görevlileri, onların eş ve kızları böyle durumlarda ne yaparlar? Susup somurturlar. Haylazları engellemek için topluca bir girişimde bulunmak akıllarının ucundan bile geçmez.</span></p>

      <p class="paragraf-3 para-style-override-19"><span>— O kadar doğru ki bu söylediğiniz! Susar, somurtur ve... çevrelerini süzerler.</span></p>

      <p class="paragraf-3 para-style-override-19"><span>— Madem söylediğim doğru, o zaman bunu orada yüksek sesle, onurla, başınız dik bir biçimde söylemeniz gerekir. Size hiçbir şey yapamadıklarını, dimdik ayakta olduğunuzu göstermelisiniz herkese; bütün o ihtiyarlara, annelere. Ah, siz yapabilirsiniz bunu, yeteneğiniz var, yeter ki zihniniz açık, aydınlık olsun. Toplayın onları başınıza, sonra bağıra bağıra deyin diyeceklerinizi. Daha sonra da “Ses” ve “Borsa” gazetelerine birer demeç. Ben de bir uçtan işe girişeceğim, her şeyi yoluna koyacağım. Elbette büfeye özel olarak dikkat etmek gerek. Prensten ve... beyefendiden rica edebiliriz bunu... Her şeye yeniden başladığımız şu anda bizi yalnız bırakmayacaksınız herhalde monsieur? Ve son olarak Andrey Antonoviç’in kolunda siz girersiniz salona. Andrey Antonoviç’in sağlığı nasıl sahi?</span></p>

      <p class="paragraf-3 para-style-override-19"><span>Yuliya Mihaylovna birden müthiş bir heyecanla, hatta neredeyse gözünden yaşlar fışkırarak:</span></p>

      <p class="paragraf-3 para-style-override-19"><span>— Ah hep haksız, hep gerçeklerden uzak, hep incitici yargılarınız oldu o melek gibi adam hakkında! –diye bağırdı, mendilini gözlerine götürdü.</span></p>

      <p class="paragraf-3 para-style-override-19"><span>Pyotr Stepanoviç pek bir şey söyleyemedi ilkin.</span></p>

      <p class="paragraf-3 para-style-override-19"><span>— İnsaf edin, ben... yani ne diye... ben her zaman... –gibi bir şeyler kekeledi.</span></p>

      <p class="paragraf-3 para-style-override-19"><span>— Hayır, siz hiçbir zaman, hiçbir zaman ona hakkını teslim etmediniz!</span></p>

      <p class="paragraf-3 para-style-override-19"><span>— Kadınları anlamak olanaksız, –diye homurdandı Pyotr Stepanoviç yüzünde çarpık bir gülümsemeyle.</span></p>

      <p class="paragraf-3 para-style-override-19"><span>— O dürüst, ince, iyi yürekli, melek gibi bir insan!</span></p>

      <p class="paragraf-3 para-style-override-19"><span>— İnsaf edin, iyi yürekli bir insan olduğunu her zaman kabul ve takdir etmişimdir.</span></p>

      <p class="paragraf-3 para-style-override-19"><span>— Siz mi? Asla etmediniz! Ama bırakalım. Ah, çok yanlış davrandım ona. Az önce soylular başkanının eşi olacak Cizvit de dünkü olaylara ilişkin alaycı imalarda bulundu.</span></p>

      <p class="paragraf-3 para-style-override-19"><span>— Dünkü olaylara ilişkin alaycı imalarda bulunacak hali mi var onun? Ona bugünkü olaylar yeter! Hem onun baloya gelmeyecek olmasını niye bu kadar dert ediyorsunuz ki! Böylesi bir rezalete karıştıktan sonra elbette gelemez. Belki kendisinin doğrudan bir suçu yok ama yine de elleri kirlendi, ünü iki paralık oldu.</span></p>

      <p class="paragraf-3 para-style-override-19"><span>— Ne? Ne oldu? Sizi anlayamıyorum. Elleri kirlendi de ne demek? –Yuliya Mihaylovna şaşkın şaşkın bakıyordu.</span></p>

      <p class="paragraf-3 para-style-override-19"><span>— Benim doğrudan gördüğüm, bildiğim bir şey yok, ama kentte herkes onları onun bir araya getirdiğini konuşuyor.</span></p>

      <p class="paragraf-3 para-style-override-19"><span>— Kimi bir araya getirmiş? Onlar dediğiniz kimler?</span></p>

      <p class="paragraf-3 para-style-override-19"><span>— Gerçekten bilmiyor musunuz? –dedi Pyotr Stepanoviç yapaylığını ustaca gizlediği bir şaşkınlıkla.– Stavrogin’le Lizaveta Nikolayevna!</span></p>

      <p class="paragraf-3 para-style-override-19"><span>— Ne? Nasıl? –diye hepimiz birden bağırdık.</span></p>

      <p class="paragraf-3 para-style-override-19"><span>— Gerçekten bilmiyor musunuz? Üff! Öyle acıklı bir aşk öyküsü ki! Soylular başkanının eşinin arabasından inen Lizaveta Nikolayevna, Stavrogin’in arabasına atladığı gibi güpegündüz ver elini Skvoreşniki! Daha bir saat bile olmadı.</span></p>

      <p class="paragraf-3 para-style-override-19"><span>Donup kaldık. Daha sonra neler olduğunu öğrenmek istedikse de, ilginçtir, “bir rastlantıyla” olaya tanık olduğunu söylemesine karşın elle tutulur hiçbir şey anlatamadı. Dediğine göre olay şöyle gelişmişti</span><span class="char-style-override-9">: s</span><span>oylular kurulu başkanının eşi Liza’yla Mavrikiy Nikolayeviç’i “okuma”dan sonra Liza’nın (hâlâ ve hep bacakları ağrıyan) annesinin evine götürdüğünde, giriş kapısından yirmi beş adım kadar ötede bir başka arabanın beklediğini görmüşler. Liza evin merdivenlerinde bu arabadan indiği gibi doğruca öteki arabaya koşmuş, arabanın kapısı açılıp kapanmış, o arada Liza Mavrikiy Nikolayeviç’e “Kıymayın bana!” diye bağırmış, ardından da arabanın ok gibi atılmasıyla Skvoreşniki yolunda gözden yitmesi bir olmuş. “Önceden anlaşmışlar mı?”, “Arabada kim vardı?” şeklindeki telaşlı sorularımıza Pyotr Stepanoviç hep bilmiyorum diye karşılık verdi; ancak önceden bir anlaşma olduğuna kuşku yoktu; arabada Stavrogin’in kendisi var mıydı, yok muydu tam görememişti, belki sadece yaşlı uşak Aleksey Yegorıç vardı. “Peki o sırada siz orada ne arıyordunuz? Hem Skvoreşniki’ye gittiklerini nereden biliyorsunuz?” şeklindeki sorularımıza ise, bir rastlantıyla oradan geçmekte olduğunu ve Liza’yı görünce onun ardından kendisinin de arabaya kadar koştuğunu söyledi (ama yine de arabada kimin olduğunu görememiş... bu kadar meraklı olduğu halde!). Mavrikiy Nikolayeviç’e gelince, Liza’nın öbür arabaya koştuğunu görmesine karşın ona engel olmadığı gibi, bu sırada var gücüyle “Stavrogin’e gidiyor! Stavrogin’e gidiyor!” diye bağırmaya başlayan soylular kurulu başkanının eşini susturmaya çalışmış.</span></p>

      <p class="paragraf-3 para-style-override-19"><span>Daha fazla dayanamadım ve Pyotr Stepanoviç’e dönerek:</span></p>

      <p class="paragraf-3 para-style-override-19"><span>— Bütün bunları sen tertipledin alçak! –diye haykırdım müthiş bir öfkeyle.– Sabah hep bu işle uğraştın. Stavrogin’e yardım eden sensin, arabadaki adam sensin, Lizaveta Nikolayevna’ya kapıyı açan sensin... sen, sen, sen! Yuliya Mihaylovna bu adam sizin düşmanınız, sizi mahvedecek! Ondan sakının!</span></p>

      <p class="paragraf-3 para-style-override-19"><span>Yıldırım hızıyla uzaklaştım oradan.</span></p>

      <p class="paragraf-3 para-style-override-19"><span>Bütün bunları yüzüne nasıl haykırabildiğime hâlâ şaşarım. Ama tahminim doğru çıkmıştı; daha sonra, her şeyin benim dediğim gibi olduğunu anladık. Olayı bize anlatırkenki sahte, yapmacık tavırları dikkat çekmeyecek gibi değildi. Böylesine önemli bir haberi eve gelir gelmez verecek yerde, sanki olayı biz de biliyormuşuz gibi bir tavır takınmıştı, oysa bu kadar kısa süre içinde bunu duyabilmemiz olanaksızdı. Duymuş olsaydık o bundan söz edinceye dek niçin susalım, bunu konuşurduk. Olay çok yeni olduğu için soylular kurulu başkanının eşinin kentte herkesin dilinde olduğunu duyması da olanaksızdı; bu kadar kısa süre içinde olacak şey değildi bu. Ayrıca haberi verirken iki kez, bizi kolayca aldatılabilen salaklar gibi gördüğünü ele veren hoppaca ve aşağılayıcı bir gülümseme belirdi yüzünde. Ama ben artık onu düşünecek halde değildim; gerçek öylesine sarsıcıydı ki, Yuliya Mihaylovna’nın evinden kendimi bilmez halde çıktım. Canevimden vurulmuş hissediyordum kendimi. Duyduğum acıdan ağlayacak gibiydim, belki ağladım bile. Ne yapacağımı bilemiyordum. Stepan Trofimoviç’e koştum ama can sıkıcı adam yine açmadı kapıyı. Nastasya perestişe varan bir saygıyla dinlenmek için biraz uzandığını fısıldadı kulağıma ama inanmadım. Liza’nın evinde hizmetçilerle konuştum, kaçtığını doğruladılarsa da onların da fazla bir şey bildiği yoktu. Evde düzen diye bir şey kalmamıştı</span><span class="char-style-override-9">: b</span><span>üyükhanımın bayılma nöbetleri başlamıştı ve Mavrikiy Nikolayeviç onu hiç yalnız bırakmıyordu. Bu nedenle onu dışarı çağırmak bana olanaksız göründü. Pyotr Stepanoviç’e ilişkin sorularıma, son günlerde eve çok sık gelip gittiğini, hatta bu ziyaretlerin bazen günde ikiyi-üçü bulduğunu söylediler. Evin bütün çalışanları üzgündü; Liza’dan ayrı bir saygıyla söz ediyorlardı; belliydi hanımlarını sevdikleri. Bunun Liza’nın sonu olduğundan hiç kuşkum yoktu; ama işin psikolojik boyutunu bir türlü anlayamıyordum, özellikle de Stavrogin’le arasında dün geçen sahneden sonra. Olayı çoktan öğrenen ve herhalde için için sevinen tanıdık birilerine koşturup bilgi toplamayı iğrenç buluyordum, hem Liza’yı da küçük düşürecek bir hareket olurdu bu. Yine de, –bunu neden yaptığı bilmiyorum–, Darya Pavlovna’ya uğradım; ama içeri almadılar beni (Stavroginler’de dünden bu yana kimseyi almıyorlardı eve). Alsalardı ona ne diyecektim? Ona niye gittiğimi bile bilmiyordum ki! Darya Pavlovna’dan doğruca kardeşi Şatov’a gittim. Şatov asık yüzle, sessizce beni dinledi. Şunu da belirteyim</span><span class="char-style-override-9">: o</span><span>nu hayatımda hiç görmediğim kadar sıkıntılı, içi kararmış, dalgın, düşünceli buldum; beni zorla dinliyor, sözlerimi anlamak için büyük çaba harcıyor gibiydi. Sözlerim bitince hiçbir şey söylemeden kalkıp küçük odasında aşağı yukarı dolaşmaya başladı; yürürken çizmelerini döşeme tahtalarına her zamankinden daha bir sert vuruyor gibi geldi bana. Kalkmış tam merdivenlerden iniyordum ki arkamdan seslendi</span><span class="char-style-override-9">: “</span><span>Liputin’e gidin, orada her şeyi öğrenirsiniz.” Ama ben Liputin’e gitmedim; üstelik oradan epey de uzaklaşmışken yeniden Şatov’a döndüm; içeri girmeden, araladığım kapıdan hiçbir açıklamada bulunmaksızın, doğruca “Bugün Marya Timofeyevna’ya gidecek misiniz?” diye sordum. Soruma söverek karşılık verdi. Ben de çıktım. Unutmadan şuracıkta söyleyivereyim</span><span class="char-style-override-9">: Ş</span><span>atov o akşam, ne zamandır görmediği Marya Timofeyevna’yı ziyaret etmek için kentin öbür ucuna gitmiş; Marya Timofeyevna sağlıklı, gayet iyiymiş; Lebyadkin ise ölü gibi sarhoş, ilk odadaki koltukta yatıyormuş. Bu sırada saat tam dokuzmuş. Şatov bunları bana ertesi sabah sokakta karşılaştığımızda bir solukta anlattı. Akşam saat ona doğru baloya gitmeye karar verdim. Ama “genç teşrifatçılardan biri” olarak değil (zaten bandım da Yuliya Mihaylovna’da kalmıştı), yenemediğim merakımdan gittim</span><span class="char-style-override-9">: k</span><span>entte bütün bu olaylar hakkında neler konuşulduğunu, kimseye bir şey sormadan, yalnızca çevreye kulak kabartarak öğrenmeye çalışacaktım. Bir de, uzaktan da olsa Yuliya Mihaylovna’yı görmek istiyordum, o gün evinden öyle koşarak ayrıldığım için kendime çok kızıyordum.</span></p>

      <p class="paragraf-3 para-style-override-20"/>

      <p class="x2030-3"><span>III</span></p>

      <p class="paragraf-3 para-style-override-20"/>

      <p class="paragraf-3 para-style-override-19"><span>Birbirinden saçma olayları ve sabahki korkunç “son”uyla bütün o gece, hayalimde bugün bile bir karabasan olarak canlanır ve şu anlattığım olaylar dizisinin –en azından benim için– en ağır, en zorlu bölümünü oluşturur.</span></p>

      <p class="paragraf-3 para-style-override-19"><span>Geç kalmıştım ama sona yaklaşmasına karşın balo bitmemişti henüz. Demek bu kadar çabuk bitmekmiş bu balonun da yazgısı! Soylular başkanının evinin giriş merdivenlerine vardığımda saat on bire geliyordu. Okuma yapılan salon, elde fazlaca zaman da olmamasına karşın kısa sürede dans salonuna çevrilmişti; üstelik de bütün kentin katılacağı düşünülmüştü sanki baloya. Daha o sabah balo konusunda hiç de iyimser düşüncelere sahip olmayan biri olarak, sonucu tam kestirememiş olduğumu gördüm</span><span class="char-style-override-9">: s</span><span>osyeteden gelen kimse yoktu. Hatta memuriyet unvanları önemli sayılabilecek memurlar arasından bile baloya ilgi gösteren hemen kimse yoktu ve bu çok önemli bir göstergeydi. Pyotr Stepanoviç’in kadınlara ve genç kızlara ilişkin –haince oldukları artık apaçık ortaya çıkan– tahminlerinin de ne kadar yanlış olduğu ortaya çıkmıştı</span><span class="char-style-override-9">: g</span><span>elen kadın sayısı çok azdı, dört erkeğe bir kadın bile düşmüyordu. Kadınlarda kadındı hani! Birtakım kıta çavuşlarının kimbilir hangi hanımları, postane memurlarıyla başka birtakım küçük memurların karıları, kızlarıyla birlikte gelmiş üç doktor karısı, yoksul düşmüş birkaç toprak sahibi karısı, yukarıda sözünü ettiğim katibin yedi kızıyla yeğeni, birtakım tüccar karıları... Bunlar mıydı Yuliya Mihaylovna’nın beklediği insanlar? Tüccar karılarının bile yarısı gelmemişti. Erkeklere gelince, ekâbir takımından çok önemli eksikler bulunmasına karşın yine de hatırı sayılır bir ilgi gösterdikleri söylenebilirdi; ama bunun epey kuşku verici bir kalabalık olduğunu da belirtmek gerekir. Öte yandan, elbette karılarıyla birlikte sessizce oturan, saygılı birtakım subaylarla, az önce sözünü ettiğim yedi kız babası katip gibi uysal kimi aile babalarının bulunduğunu da belirtmek gerekir. Bütün bu kendi halinde, değersiz insanlar, aralarından birinin de söylediği gibi “kaçınamadıkları için”, “ayakları geri giderek” gelmişlerdi. Beri yandan, benim ve Pyotr Stepanoviç’in demin içeri biletsiz alındıklarından kuşkulandığımız ateşli, atak tiplerin sayısı da sabahki okuma seansına göre daha artmış gibiydi. Bunların tümü şimdilik büfede oturuyorlardı; her yeni gelen, aralarında belirledikleri buluşma yeriymiş gibi doğruca gelip büfeye oturuyordu. En azından bende bıraktıkları izlenim bu oldu. İç içe odalar dizisinin sonunda, çok geniş bir salona hazırlanmıştı büfe ve Prohorıç o harika kulüp mutfağını, tüm mezeleri, yiyecek içecekleriyle gözalıcı bir şekilde sergiliyordu burada. Gördüğüm birkaç kişinin üzerlerinde asla balo kılığı olamayacak yırtık redingotlar bulunduğunu fark ettim; kısa bir süre için büyük çabalarla ayıltılarak kimbilir nerelerden getirilmiş, pek de kentimiz insanına benzemeyen, kuşku verici insanlardı bunlar. Yuliya Mihaylovna’nın isteğine uyularak alabildiğine demokratik bir balo düzenlendiğini, esnaf ve orta tabakadan kişilerin bile baloya bilet almak isterlerse geri çevrilmeyeceklerini biliyordum. Komite toplantısında bu sözleri büyük bir cesaretle söyleyebilmişti çünkü, çok yoksul olan kentimiz esnafıyla orta tabakasından insanları arasından kimsenin bilet almayı aklından bile geçirmeyeceğini düşünüyordu. Komite ne denli demokratik ilkelere uygun davranmış olursa olsun, bu denli hırpani insanların baloya alınmalarını ben kuşku verici buldum. İyi ama kim almıştı bu insanları içeri ve amacı neydi? Liputin’le Lyamşin’in teşrifatçı bantları ellerinden alınmıştı; ama “edebiyat kadrili”nde rolleri olduğu için balodaydılar. Liputin’in yerini, Stepan Trofimoviç’e herkesten çok sataşarak “sabahki skandal”ın kahramanı olan ilahiyat öğrencisinin aldığını görmek beni çok şaşırttı. Lyamşin’in yerini ise Pyotr Stepanoviç’in kendisi almıştı. Bu durumda neler olmazdı? Konuşmalara kulak kabartmaya başladım. Kimilerinin düşünceleri nasıl da şaşırtıcı, ilkel, acımasızdı. Örneğin bir toplulukta, Stavrogin’le Liza arasındaki her şeyi Yuliya Mihaylovna’nın ayarladığını, bu işe karşılık Stavrogin’den para aldığını öne sürebilenler vardı; aldığı paranın miktarını bile söylüyorlardı. Şenlik bile sırf bu amaçla düzenlenmişti; kent halkının yarısının şenliğe katılmamasının nedeni de buydu</span><span class="char-style-override-9">: i</span><span>şin içyüzünü anlamışlardı çünkü; Lembke’ye gelince, olanlar karşısında öyle afallamıştı ki kafasının bir tahtası yerinden oynamıştı, karısı şimdi yarı deli adamı “istediği gibi çekip çeviriyordu”. Kısık sesle atılan anlamlı kahkahalar eşlik ediyordu bu sözlere. Baloyu yerden yere vuruyorlar, Yuliya Mihaylovna’ya nezaket sınırı gözetmeksizin sövüyorlardı. Aslında bütün bunlar doğru ve bütünlüklü bir şey çıkarılamayacak heyecanlı, tutarsız sarhoş gevezelikleriydi. Büfe sanki neşeli insanların yurdu olmuştu; burada toplananlar arasında hiçbir şeyle şaşırtılamayacak, korkutulamayacak kadınlar da vardı; çoğu kocalarıyla birlikte gelmiş, çevrelerindekilere iltifatlar yağdıran, neşeli subay karılarıydı. Küçük masalarda gruplar oluşturmuşlar, büyük bir neşeyle çay içiyorlardı. Baloya gelen insanların yaklaşık yarısı için sıcak bir sığınma yeri olmuştu büfe. Ne var ki az sonra bütün bu kalabalık salona hücum ettiğinde olacakları düşünmek bile korkunçtu.</span></p>

      <p class="paragraf-3 para-style-override-19"><span>Bu arada beyaz salonda prensin de katıldığı, henüz fazla kalabalık olmayan üç kadril oluşturulmuştu bile. Genç kızlar dans ediyor, ana babaları sevinçle onları izliyordu. Ama saygıdeğer aile reislerinden pek çoğunun kızlarını bir süre sevindirip hemen sonra, “olaylar başlamadan” evlerine dönmenin derdinde oldukları belliydi. Kimsenin bir şeylerin başlayacağından kuşkusu yoktu. Bu sırada Yuliya Mihaylovna’nın halini anlatmam zor. Birkaç kez epey yakınına dek sokulmama karşın kendisiyle konuşmadım. Salona girerken verdiğim selama da beni fark etmediği için karşılık vermemişti (beni gerçekten fark etmediğine eminim). Yüzü hastalıklı gibiydi; bakışları kibir, küçümseme doluydu; ancak kaygı ve dalgınlık da okunuyordu yüzünde. Kendisini zor tuttuğu görülüyordu, ama bunu ne için, kimin için yapıyordu? Kocasını da yanına alarak hemen buradan ayrılması gerekirdi, ama o nedense gitmiyor, bekliyordu! Yüzünden artık “gözünün açıldığını”, artık hiçbir beklentisinin ya da hayalinin kalmadığını görmek mümkündü. Pyotr Stepanoviç’i yanına çağırdığı bile yoktu, öteki de onunla karşılaşmaktan kaçınıyor gibiydi (Bir ara büfede gördüm Pyotr Stepanoviç’i, neşesine diyecek yoktu). Yuliya Mihaylovna her şeye karşın baloda kalıyor, Andrey Antonoviç’i de bir an olsun yanından ayırmıyordu. Ah, Andrey Antonoviç’in sağlığı konusunda yapılabilecek en ufak bir imayı bile son ana dek içten bir öfke ile reddederdi; hatta daha o sabah bile böyle bir imada bulunulsa, yine reddederdi; ama şu anda bu konuda da gözleri açılmış gibiydi. Oysa bence daha ilk bakışta belliydi Andrey Antonoviç’in sağlığının sabaha göre daha kötü olduğu. Öyle bir unutuş hali içindeydi ki, nerede bulunduğunun bile farkında olduğu kuşkuluydu. Arada bir bakışları sertleşiveriyordu, iki kez de bana yöneltti bu beklenmedik ölçüdeki sert bakışlarını. Bir kez kendi kendine bağırarak bir şeyler söylemeye başladı ama sözlerini tamamlayamadığı için o sırada yanında duran yaşlı, çekingen memurcağız korkusundan ne yapacağını şaşırdı. Ama beyaz salondaki kalabalığın bu ihtiyarcık gibi uysal, kendi halinde olan kesimi de somurtuyor, Yuliya Mihaylovna’ya yaklaşmaktan çekindikleri gibi kocasına da son derece tuhaf, kaçamak bakışlar fırlatıyorlardı; bu insanların korkak, çekingen kişilikleriyle hiç uyuşmayan, anlamı açık, meydan okurca bakışlardı bunlar. “İçime işleyen ve Andrey Antonoviç’in durumunu birdenbire anlamamı sağlayan şey bu oldu işte,” diye daha sonra kendisi itiraf etti bana Yuliya Mihaylovna.</span></p>

      <p class="paragraf-3 para-style-override-19"><span>Evet, bir kez daha suçlu kendisiydi! Herhalde bugün benim koşarak evden ayrılmamdan sonra Pyotr Stepanoviç’le balonun yapılmasına ve katılmaya karar verdikleri anlaşılıyordu. Yuliya Mihaylovna’nın da bunun üzerine “okuma” programından “sarsılan” Andrey Antonoviç’in odasına gittiği ve onu baloya katılmaya ikna etmek için yine bütün ayartıcılığını seferber ettiği anlaşılıyordu. Ama kimbilir şu anda buna ne kadar pişmandı! Yine de hâlâ burada duruyor, gitmiyordu! Gururu mu engel oluyordu buna, yoksa ne yaptığını bilmez halde miydi, bilmiyorum. Bütün o kibirli, mağrur hallerine karşın, kendini alçaltarak gülümsüyor, bazı kadınlarla konuşmaya çabalıyordu; ama ötekiler onun bu davranışı karşısında şaşırarak “evet efendim”, “hayır efendim” gibi baştan savma, kuşkulu bir şeyler söyleyerek onunla konuşmaktan kaçınıyorlardı.</span></p>

      <p class="paragraf-3 para-style-override-19"><span>Kentimizin ileri gelenlerinden baloya katılan tek kişi, kendisinden daha önce de söz ettiğim, Stavrogin’le Gaganov’un düellosundan sonra soylular kurulu başkanının eşinin evinde “sabırsızlığın önündeki kapıyı aralayarak” kamuoyunun merakını gideren emekli generaldi. Gururlu bir ifadeyle bir salondan öbürüne dolaşıyor, insanları inceliyor, konuşmalara kulak kabartıyor ve eğlenmek amacıyla değil buraların âdetleri üzerinde gözlem yapma amacıyla gelmiş gibi bir izlenim bırakmaya çalışıyordu. Sonunda dolaşmalarına bir nokta koyup yüreklendirmek, yatıştırmak ister gibi Yuliya Mihaylovna’nın yanına yerleşti ve bir daha da oradan ayrılmadı. Kuşkusuz inanılmaz ölçüde iyi yürekli ve gerçekten çok soylu bir insandı bu; üstelik o kadar yaşlıydı ki insan onun acımasına bile katlanabilirdi. Yine de Yuliya Mihaylovna için bu yaşlı gevezenin ona acımaya cesaret etmesi, hatta neredeyse onu korumaya bile yeltenmesi ve varlığıyla ona onur verdiğini sanması, tüm bunları kendi kendine itiraf etmek, katlanılır şeyler değildi. Generalse oralı değildi, konuşup duruyordu:</span></p>

      <p class="paragraf-3 para-style-override-19"><span>— Dediklerine göre, bir kentin ermiş derecesinde yedi namuslu insanı yoksa o kent ayakta kalamazmış... Şu anda sayısını tam anımsayamıyorum ama yedi olacaktı... Kentimizin bu yedi gerçek ermişinden kaçı... sizin baloyu ziyaret lütfunda bulundular bilemiyorum elbette, ama sayıları ne olursa olsun onların varlığına karşın, ben doğrusu kendimi pek de güvende hissedemiyorum. Vous me pardonnerez, charmante dame, n’est-ce-pas?</span><span class="dipnot-3 char-style-override-8"><a class="footnote-link" href="#footnote-225-14" id="footnote-225-14-backlink">14</a></span> <span>Teşbihte hata olmaz derler</span><span class="char-style-override-9">: d</span><span>emin büfeye uğramıştım, verilmiş sadakam varmış ki sağ salim dönebildim oradan! Bizim eşsiz Prohorıç orada yerini bulamamış gibi; sanırım sabaha doğru tezgâhından geriye hiçbir şey kalmaz. Bakmayın bu sözüme. Ben yalnızca şu “e-de-bi-yat kadrili” dedikleri şeyi bekliyorum, sonra doğru yatağa. Bu yaşlı romatizmalıyı bağışlayın, erken yatarım, size de “aux enfant”</span><span class="dipnot-3 char-style-override-8"><a class="footnote-link" href="#footnote-225-15" id="footnote-225-15-backlink">15</a></span> <span>dedikleri gibi, bir an önce “e-e” yapmaya gitmenizi salık veririm. Ama benim asıl geliş amacım genç, güzel kızları görmek tabii, şimdi burada olduğu kadar zengin çeşidini nerede göreceksiniz! Hepsi ırmağın öte yakasından, bense oraya gitmiyorum. Bir subay karısı var örneğin... sanırım avcı bölüğünden kocası... hiç fena sayılmaz, hatta basbayağı güzel bir kadın... ve kendi de farkında bunun. O çapkın şeyle biraz konuştum; durduğu yerde duramıyor, korkusuz. Kızlar da tazecik şeyler ama hepsi o kadar; tazeliklerinden başka bir şeyleri yok. Yine de ben seve seve... aralarında goncalar da var; yalnız dudakları fazla kalın. Rus kadınlarının pek azının yüz güzelliğinde ölçü oran vardır; pideye benzer biraz yüzleri. Vous me pardonnerez, n’est-ce pas? Ama gözleri güzel... gülen, güzel gözler... Bu goncaların gözalıcı tazeliği iki, hadi bilemediniz üç yıl sürüyor... Sonra geri dönüşsüz bir şekilde genişleyip yayılmaya, böylelikle de kocaların karılarına karşı hazin bir al–dı-rış-sız-lık, kayıtsızlık içine girmeleri, onları artık fark etmemeye başlamaları şeklinde ortaya çıkan önemli bir kadın sorununun doğmasına neden oluyorlar... tabii ben eğer bu sorunu doğru anlıyorsam... Hım, salon güzel; odalar da fena döşenmemiş. Daha kötü de olabilirdi. Müzik de öyle, daha kötü olabilirdi. Daha kötü olması gerekirdi demek istemiyorum. Kötü etkiyi yaratan kadınların azlığı. İnsanların giyim kuşamlarından söz et-mi-yo-rum. Şu külrengi pantolonlunun, böyle aç-çık aç-çık kan-kan dansı yapmaya cesaret etmesi hiç hoş değil. Keyiflendiği için yapıyorsa bağışlanabilir, buranın eczacısı çünkü kendisi... ve gece on bir, bir eczacı için bile erken sayılır. Demin büfede iki kişi kavga etti ve onları dışarı atmadılar. Kamuoyunca bu konuda benimsenmiş uygulama ve alışkanlıklar ne olursa olsun, saat üçte demiyorum, ama saat on birde kavga edenler dışarı atılmalıydılar; saat üçte, elbette kamuoyunun da özveride bulunması gerekir... tabii bu balo saat üçlere kadar yaşayabilirse. Ama Varvara Petrovna’nın sözünü tutmadığını görüyorum, çiçek göndermemiş. Hım, şu sıralar çiçek falan düşünecek hali yok tabii, pauvre mère!</span><span class="dipnot-3 char-style-override-8"><a class="footnote-link" href="#footnote-225-16" id="footnote-225-16-backlink">16</a></span> <span>Ya zavallı Liza’ya ne demeli? Duydunuz değil mi? Son derece gizemli bir olay ve sahnede yine Stavrogin... Hım. Gidip yatsam iyi olur... başım önüme düşüp duruyor. Şu “e-de-bi-yat kadrili” ne zaman başlayacak?</span></p>

      <p class="paragraf-3 para-style-override-19"><span>Sonunda başladı “edebiyat kadrili”. Kaç zamandır kentte ne zaman balodan söz açılsa, söz hemen “edebiyat kadrili”ne geliyordu; kimse bunun nasıl bir şey olduğunu bilmediği, gözünde de canlandıramadığı için herkeste inanılmaz bir merak uyandırıyordu. Yapılacak şeyin başarı şansını iyice tehlikeye atan bir durumdu bu... ve sonuç da büyük bir hayal kırıklığı oldu!</span></p>

      <p class="paragraf-3 para-style-override-19"><span>Beyaz salonun o ana dek kapalı duran yan kapıları açıldı ve birden birkaç maske göründü. Halk, ilgiyle maskelerin çevresini sardı. Büfedekilerin tümü, içeride tek kişi kalmamacasına salona hücum etti. Maskeler, dans için hazırlandı. Ben de o arada öne geçme fırsatı yakalayarak, Yuliya Mihaylovna, von Lembke ve generalin hemen arkasında bir yer buldum kendime. Bu sırada ne zamandır ortalarda görünmeyen Pyotr Stepanoviç bitti Yuliya Mihaylovna’nın dibinde.</span></p>

      <p class="paragraf-3 para-style-override-19"><span>— Hep büfedeydim, oradakilere göz kulak oluyordum, –dedi kabahatli bir okul çocuğu tavrıyla, ama kadıncağızı kızdırmak için de özellikle yapmacık bir edayla.</span></p>

      <p class="paragraf-3 para-style-override-19"><span>Yuliya Mihaylovna yüzü öfkeden kıpkırmızı, herkesin duyabileceği bir sesle:</span></p>

      <p class="paragraf-3 para-style-override-19"><span>— Hiç değilse şimdi aldatmayın beni, küstah adam! –diye bağırdı.</span></p>

      <p class="paragraf-3 para-style-override-19"><span>Pyotr Stepanoviç kendinden pek memnun, sıvışır gibi uzaklaştı oradan.</span></p>

      <p class="paragraf-3 para-style-override-19"><span>Herhalde bu “edebiyat kadrili”nden daha acınası, daha bayağı, daha yavan, daha hödükçe bir iğretileme kimsenin aklına gelmezdi. İnsanımızın beğenisine bunun kadar uymayacak bir şey düşünebilmek de zordu. Dediklerine göre Karmazinov’un kafasından çıkmıştı bu. Aslında işi kotaran Liputin’di; Virginskiy’in toplantısına da katılan topal öğretmene danışarak becermişti bunu. Ama yine de fikir Karmazinov’undu, hatta kendisinin de bir kostüm giyerek kadrilde özel bir rol üstlenmek istediğini söylüyorlardı. Kadril, acınası altı maskeli çiftten oluşuyordu, hatta bunların taşıdıkları şeylerin maske olduğunu söylemek bile mümkün değildi. Örneğin, kısaca boylu, yaşlı bir bey frak giymişti, herkesinkine benzer bir giysi vardı yani üzerinde, bir tek kocaman ak sakalı takmaydı ve bütün maske de bundan ibaretti. Yüzünde pek ciddi bir ifade, ayakları sık sık ve hızla yer değiştirse de kendisinin yeri hemen hiç değişmeden, olduğu yerde tepinerek dans ediyor, arada bir belli bir tempoyla kalın, kısık birtakım sesler çıkarıyordu ve bu kısık ses, tanınmış gazetelerimizden birini</span> <span>temsil ediyordu. Bu maskenin karşısında X ve Z diye iki dev dans ediyordu, devlerin fraklarına iliştirilmiş bu harflerin ne anlama geldiğini kimse anlayamadı. Elleri eldivenli, ayakları zincirlenmiş (zincir gerçekti), fraklı, gözlüklü, orta yaşlı bir adam “Onurlu Rus Düşüncesi” dergisini temsil etti; “Düşünce”nin koltuk altındaki evrak çantasında bir dosya görülüyor, cebindense, “Onurlu Rus Düşüncesi”nin onurunun kanıtı niteliğinde, yurtdışından geldiği belli, açılmış bir mektup sarkıyordu. Tüm bunlar programı düzenleyenler tarafından izleyicilere sözle anlatılıyordu, çünkü cepten sarkan mektubu okuyabilmek olanaksızdı. “Onurlu Rus düşüncesi” şerefe içmek ister gibi havaya kaldırdığı sağ elinde bir kadeh tutuyordu. Onun iki yanında, kısacık saçlı iki nihilist kadın dans ediyordu; yine yaşlı, fraklı, ama elinde ağır bir sopa tutan korkutucu bir adamsa bu üçlüyle karşılıklı</span> <span>dans ediyordu; Petersburglu olmayan bir yayını temsil eden bu adam âdeta “Vurdum mu yere yapıştırırım,” der gibiydi, ama elindeki ağır sopaya karşın “Onurlu Rus Düşüncesi”nin gözlükleri ardından kendisine dikilmiş bakışlarına katlanamıyor, gözlerini kaçırıyordu, hele pas de deux</span> <span>sırasında, besbelli vicdanı kendisini aşırı rahatsız ettiği için, eğilip bükülerek olduğu yerde kıvranıyor, nereye kaçacağını bilemiyordu. Fazla uzatmayacağım; buluşların her biri ötekinden daha ahmakça ve hepsi bu türden şeylerdi; öyle ki, sonunda büyük bir utanç duymaya başladım; çok geçmeden aynı duyguyu büfe bölümünden gelen en asık yüzler de dahil olmak üzere herkes duymaya başladı. Bir süre kimse bir şey söylemedi; sessiz, şaşkın, ama öfkeyle izlediler olan biteni. Utanç duyan insan öfkeye kapılır, edepsizleşir. Nitekim burada da uğultular yükselmeye başladı:</span></p>

      <p class="paragraf-3 para-style-override-19"><span>— Bu ne yahu? –diye homurdandı kümelerden birindeki bir büfeci.</span></p>

      <p class="paragraf-3 para-style-override-19"><span>— Saçmalığın daniskası!</span></p>

      <p class="paragraf-3 para-style-override-19"><span>— Edebiyatla ilgili bir şey bu. “</span><span class="char-style-override-11">Golos</span><span>” gazetesini eleştiriyorlar.</span></p>

      <p class="paragraf-3 para-style-override-19"><span>— Bundan bana ne?</span></p>

      <p class="paragraf-3 para-style-override-19"><span>Bir başka kümedeki konuşmalar:</span></p>

      <p class="paragraf-3 para-style-override-19"><span>— Eşekler!</span></p>

      <p class="paragraf-3 para-style-override-19"><span>— Yok be, eşek olan onlar değil, biziz!</span></p>

      <p class="paragraf-3 para-style-override-19"><span>— Sen niye eşek oluyormuşsun?</span></p>

      <p class="paragraf-3 para-style-override-19"><span>— Ben eşek değilim.</span></p>

      <p class="paragraf-3 para-style-override-19"><span>— O zaman ben hiç değilim.</span></p>

      <p class="paragraf-3 para-style-override-19"><span>Üçüncü küme:</span></p>

      <p class="paragraf-3 para-style-override-19"><span>— Eşek sudan gelene kadar pataklamalı bunları!</span></p>

      <p class="paragraf-3 para-style-override-19"><span>— Salonun da altını üstüne getirmeli.</span></p>

      <p class="paragraf-3 para-style-override-19"><span>Dördüncü:</span></p>

      <p class="paragraf-3 para-style-override-19"><span>— Lembkeler nasıl utanmadan izleyebiliyor bütün bunları?</span></p>

      <p class="paragraf-3 para-style-override-19"><span>— Niye utansınlar? Sen utanıyor musun?</span></p>

      <p class="paragraf-3 para-style-override-19"><span>— Tabii ki utanıyorum... hem o, vali!</span></p>

      <p class="paragraf-3 para-style-override-19"><span>— O zaman sen de domuzsun.</span></p>

      <p class="paragraf-3 para-style-override-19"><span>Tam Yuliya Mihaylovna’nın yanında duran bir kadın, kin dolu bir sesle ve sözlerini herkese duyurma isteğiyle:</span></p>

      <p class="paragraf-3 para-style-override-19"><span>— Hayatımda böyle adi bir balo görmedim, –dedi.</span></p>

      <p class="paragraf-3 para-style-override-19"><span>Sürmüş sürüştürmüş, takmış takıştırmış, ışıl ışıl ipek bir giysi içinde, kırk yaşlarında şişmanca bir kadındı bu; kentte onu herkes tanır, ama kimse evine kabul etmezdi. Kendisine ahşap bir evle pek düşük bir aylık bırakan, beşinci dereceden bir memurun dul karısıydı; ama yaşamına diyecek yoktu, atı, arabası bile vardı. İki ay önce Yuliya Mihaylovna’nın ziyaretine gelmiş, ama eve kabul edilmemişti.</span></p>

      <p class="paragraf-3 para-style-override-19"><span>— Aslında böyle olacağını tahmin etmedim de değil! –diye sürdürdü sözlerini Yuliya Mihaylovna’nın gözlerinin içine edepsizce bakarak.</span></p>

      <p class="paragraf-3 para-style-override-19"><span>— Tahmin ettinizse niye zahmet buyurdunuz? –dedi daha fazla dayanamayan Yuliya Mihaylovna.</span></p>

      <p class="paragraf-3 para-style-override-19"><span>— Neden olacak, saflığımızdan, –dedi kadın, ateşli, atak; dehşetli heyecanlanmıştı, kapışmaya can atar bir hali vardı.</span></p>

      <p class="paragraf-3 para-style-override-19"><span>Ama general aralarına girdi.</span></p>

      <p class="paragraf-3 para-style-override-19"><span>— Chère dame, –dedi Yuliya Mihaylovna’ya doğru eğilerek,– gitmeniz yerinde olur. Biz onları yalnızca sıkıyoruz; biz olmazsak harika eğlenirler. Siz elinizden geleni yaptınız, baloyu açtınız, eh rahat bırakın artık onları... Hem Andrey Antonoviç de kendini pek iyi his-set-mi-yor gibi... Aman bir felaketle karşılaşmayalım...</span></p>

      <p class="paragraf-3 para-style-override-19"><span>Ama artık çok geçti.</span></p>

      <p class="paragraf-3 para-style-override-19"><span>Kadril boyunca dans edenleri öfke ve şaşkınlıkla izleyen Andrey Antonoviç, salonda oradan buradan sesler yükselmeye başlayınca tedirginlikle çevresine göz gezdirmeye başlamıştı. Büfe takımını da ilk kez bu sırada fark etti galiba. Gözlerindeki şaşkınlık anlatılır gibi değildi. Birden, kadril sırasında yapılan bir numara şiddetli kahkahalara neden oldu</span><span class="char-style-override-9">: e</span><span>linde kalın bir sopayla dans eden “Petersburglu olmayan korkutucu yayın”ın yayıncısı, “Onurlu Rus Düşüncesi”nin üzerine dikilen gözlüklerine daha fazla dayanamayarak, –kaçıp kurtulabileceği bir yer de olmadığı için–birden son numarada bacaklarını havaya kaldırıp ellerinin üstünde yürüyerek gözlüklere doğru ilerlemeye başladı; bu onun hiç durmadan sağduyu ve mantığa taklalar attırışını simgeleyen bir hareketti. Bacaklarını havaya kaldırıp elleri üstünde yürümeyi yalnız Lyamşin becerebildiği için eli sopalı yayıncı rolünü de o üstlenmişti. Bu numaradan Yuliya Mihaylovna’nın hiç haberi yoktu.”Bunu gizlemişler benden, gizlemişler,” diye kendisi itiraf etti daha sonra, büyük bir üzüntü ve öfkeyle. Bu kahkahalar kuşkusuz benzetmenin beğenildiği, selamlandığı anlamında değildi; kimin umurundaydı iğretilemeler ve onların simgelediği anlamlar! Onların güldükleri, kuyruklu frak giymiş birinin bacaklarını dikip elleri üstünde yürümesiydi. Lembke öfkeden titriyordu.</span></p>

      <p class="paragraf-3 para-style-override-19"><span>— Alçak! –diye bağırdı Lyamşin’i göstererek.– Yakalayın namussuzu! Ters çevirin... ayakları aşağı, başı yukarı gelsin... başı yukarı!</span></p>

      <p class="paragraf-3 para-style-override-19"><span>Lyamşin bir saltoyla bacakları üstünde dikiliverince kahkahalar iyice arttı.</span></p>

      <p class="paragraf-3 para-style-override-19"><span>— Gülen bütün pislikleri defedin! –diye emretti Lembke.</span></p>

      <p class="paragraf-3 para-style-override-19"><span>Kalabalıktan bir uğultu yükseldi.</span></p>

      <p class="paragraf-3 para-style-override-19"><span>— Böyle olmaz ekselansları.</span></p>

      <p class="paragraf-3 para-style-override-19"><span>— Halka sövülür mü hiç?</span></p>

      <p class="paragraf-3 para-style-override-19"><span>Yan köşeden bir ses:</span></p>

      <p class="paragraf-3 para-style-override-19"><span>— Ahmak herif! –diye bağırdı.</span></p>

      <p class="paragraf-3 para-style-override-19"><span>Öbür köşeden:</span></p>

      <p class="paragraf-3 para-style-override-19"><span>— Flibustierler! –diye bir başka ses duyuldu.</span></p>

      <p class="paragraf-3 para-style-override-19"><span>Lembke hızla sesin geldiği yana döndü ve bir anda yüzü bembeyaz oldu. Sanki bir şey hatırlamış gibi dudakları anlamsız bir gülümsemeyle kasıldı.</span></p>

      <p class="paragraf-3 para-style-override-19"><span>— Baylar, –diye seslendi Yuliya Mihaylovna üzerlerine doğru ilerlemeye başlayan kalabalığa; bir yandan da kocasını ardı sıra çekiştiriyordu,– Andrey Antonoviç’i bağışlayın... baylar... kendisi rahatsız... bağışlayın... bağışlayın onu baylar!</span></p>

      <p class="paragraf-3 para-style-override-19"><span>Onun “bağışlayın” dediğini çok iyi duydum. Ancak bütün bu sahne bir an sürdü. Çok iyi anımsıyorum</span><span class="char-style-override-9">: Y</span><span>uliya Mihaylovna’nın bu sözlerinden hemen sonra, halkın bir bölümü sanki paniğe kapılmış gibi, hızla salondan dışarı akmaya başladı. Hatta hıçkırıklar arasında, bir kadına ait isterik bir çığlık duyduğumu da çok iyi anımsıyorum:</span></p>

      <p class="paragraf-3 para-style-override-19"><span>— Ah, yine!.. Tıpkı sabahki gibi!..</span></p>

      <p class="paragraf-3 para-style-override-19"><span>Başlayan ve neredeyse izdihamı andıran kargaşanın ortasında ansızın, “tıpkı sabahki gibi” bir bomba patladı:</span></p>

      <p class="paragraf-3 para-style-override-19"><span>— Yangın! Karşı yaka alevler içinde!</span></p>

      <p class="paragraf-3 para-style-override-19"><span>Ancak, bu korkunç çığlığın ilk ne yandan geldiğini anımsayamıyorum</span><span class="char-style-override-9">: b</span><span>elki salonlar yönünden gelmişti, belki de girişteki merdivenlerden koşarak gelen biri bağırmıştı. Ne olursa olsun, bu andan sonra anlatılmaz bir panik başladı. Baloya gelenlerin çoğu karşı yakadan, oradaki tahta evlerin sahibi ya da kiracısı insanlardı. Hemen pencerelere atıldılar, perdeleri yırtarcasına açtılar, storları kopardılar. Karşı yaka alevler içindeydi. Yangın gerçi yeni başlamıştı ama, üç ayrı noktadan yükseliyordu alevler; onları korkutan da bu oldu.</span></p>

      <p class="paragraf-3 para-style-override-19"><span>— Kundakladılar! Şpigulin işçileri! –haykırışları yükseldi kalabalıktan.</span></p>

      <p class="paragraf-3 para-style-override-19"><span>İnanılmaz derecede dikkat çekici birkaç haykırışı özellikle anımsıyorum:</span></p>

      <p class="paragraf-3 para-style-override-19"><span>— İçime doğmuştu... bugünlerde böyle bir şey yapacaklar, diyordum!</span></p>

      <p class="paragraf-3 para-style-override-19"><span>— Şpigulin işçileri! Başka kimse olamaz! Onların işi bu!</span></p>

      <p class="paragraf-3 para-style-override-19"><span>— Evlerimizi yakmak için bizi özellikle buraya topladılar.</span></p>

      <p class="paragraf-3 para-style-override-19"><span>Bu sonuncu –ve en şaşırtıcı– çığlık bir kadına aitti</span><span class="char-style-override-9">: ş</span><span>u anda tüm varlığı yanmakta olan Koroboçka adlı bir kadıncağızın istemeden, düşünmeden attığı, yüreğinin ta derinlerinden kopup gelen bir çığlıktı bu. Herkes hep birden kapılara yöneldi. Herkesin kürklerine, paltolarına, pelerinlerine atılışını, kadınların korku dolu çığlıklarını, genç kızların gözyaşları içindeki haykırışlarını hiç anlatmayacağım. Bu kargaşada pek çok kişinin paltosunu, kürkünü bulamadan sokağa fırlaması çok doğal olduğu için, daha sonra kentte pek çok süslemelerle anlatıldığı gibi ben o anda bir hırsızlık olduğunu hiç sanmıyorum.</span></p>

      <p class="paragraf-3 para-style-override-19"><span>Lembke ve Yuliya Mihaylovna kapıda kalabalık tarafından az kalsın ezileceklerdi.</span></p>

      <p class="paragraf-3 para-style-override-19"><span>— Durdurun! Kimseyi bırakmayın! –diye bağırıyordu Lembke, kolunu kapılara saldıran kalabalığa doğru kaldırmış.– Herkesin üzerini arayın! Hemen! Tepeden tırnağa!</span></p>

      <p class="paragraf-3 para-style-override-19"><span>— Andrey Antonoviç, Andrey Antonoviç... –diye inliyordu Yuliya Mihaylovna, umutsuzluk içinde.</span></p>

      <p class="paragraf-3 para-style-override-19"><span>İşaret parmağını karısına doğru uzatan Lembke:</span></p>

      <p class="paragraf-3 para-style-override-19"><span>— İlk bunu tutuklayın! –diye bağırdı.– İlk bunun üzerini arayın! Balo kundaklamaya kılıf olarak düzenlendi!</span></p>

      <p class="paragraf-3 para-style-override-19"><span>Yuliya Mihaylovna bir çığlık attı ve bayıldı (Ah, bu kez gerçekten bayılmıştı. Prens, general ve ben yardım etmek için atıldık; bu çok zor anda bize yardım eden başkaları da oldu, bunlar arasında kadınlar da vardı. Zavallı kadını bu cehennemden çıkarıp bir arabaya bindirdik, ancak evine varırken gözlerini açabildi ve ilk sorduğu, yine Andrey Antonoviç oldu. Bütün hayallerinin altüst olduğu bir anda, onun için sağlam kalan tek imge Andrey Antonoviç’ti. Hemen bir adam gönderilip doktor çağrıldı. Prensle birlikte doktor gelene dek bir saat başında bekledik. General, gerçi çok korkmuştu ama âdeta bir gönül yüceliği nöbeti içinde gece boyunca “bahtsız kadının yatağı”nın ucundan ayrılmamakta direndiyse de, daha doktoru bekleyişimizin onuncu dakikasında salondaki koltukta derin bir uykuya daldığını gördük; kendisini orada öylece bırakıp ayrıldık.</span></p>

      <p class="paragraf-3 para-style-override-19"><span>Balodan bir an önce yangına yetişme derdindeki emniyet müdürü, bizim ardımızdan Andrey Antonoviç’i dışarı çıkarmayı başardı ve “ekselanslarının biraz dinlenmeleri” için hemen Yuliya Mihaylovna’nın arabasına binmesi gerektiği yolunda ona diller döktü. Ama bu konuda neden daha fazla ısrar etmedi, anlayamadım. Dinlenme sözünü duymak bile istemeyen Andrey Antonoviç, elbette, bir an önce yangına gitmek istiyordu; ama bu bence onu oraya götürmek için yeterli bir neden değildi. Sonuçta emniyet müdürü onu kendi arabasıyla yangına götürmek zorunda kaldı. Daha sonra anlattığına göre, Lembke yol boyunca birtakım el kol hareketleriyle “son derece sıradışı, dolayısıyla da yerine getirilmeleri tümüyle olanaksız düşünceler” ileri sürmüştü. Yazılı raporunda ise, Ekselansları herhalde “ani bir korkunun etkisiyle” sayıklıyorlardı, şeklinde bir ifadeye yer verdi.</span></p>

      <p class="paragraf-3 para-style-override-19"><span>Balonun nasıl bittiği anlatmaya değmez. Aralarında kadınların da olduğu on beş yirmi kadar eğlence düşkünü kaldı salonda. Tek bir polis bile yoktu. Kalanlar orkestrayı bırakmadılar, gitmeye yeltenen müzisyenleri dövdüler. Sabaha doğru Prohorıç’ın tezgâhından geriye hiçbir şey kalmadı; zilzurna sarhoş oldular, en edepsizinden Komarinskiy dansları yaptılar, odaları pislettiler, ancak gün doğarken bu güruhun bazı üyeleri, ayakta duramaz bir halde, yeni rezillikler çıkarmak için yangın yerine gittiler. Sızıp kalanlar, kadife koltuklarda ya da yerlerde birkaç saat ölü gibi yattılar; sabah görevlilerin ilk işi bunları bacaklarından tutup sürüyerek dışarı atmak oldu. İlimiz mürebbiyeleri yararına düzenlenen şenlik de böylece sona erdi.</span></p>

      <p class="x2030-3"><span>IV</span></p>

      <p class="paragraf-3 para-style-override-20"/>

      <p class="paragraf-3 para-style-override-19"><span>Karşı yakalıları korkutan şey, yangının kundaklama sonucu çıkmasıydı. “Yangın var!” şeklindeki ilk çığlığı, “Şpigulin işçilerinin işi bu!” çığlığının izlemesi de işin diğer bir ilginç yanıydı. Kundaklamada Şpigulin işçilerinden üçünün parmağı olduğu bugün kesinlikle açığa çıkmış durumda. Ama hepsi bu. Fabrikanın kalan bütün işçileri hem kamuoyu önünde, hem de kovuşturma sonunda resmi olarak aklandılar. O üç alçak dışında (ki bunlardan biri ele geçti ve suçunu da kabul etti, öbür ikisi hâlâ kaçak) kundaklamaya, tabii, kürek mahkûmu Fedka’da katılmıştı. Yangın üzerine kesinlik kazanmış bilgilerin tümü şimdilik bu kadardı! Varsayımlara gelince işin boyutu değişiyordu tabii. Bu üç alçağın amacı neydi ve onları yönlendiren biri var mıydı? Bu sorulara bugün bile yanıt verebilmek zor.</span></p>

      <p class="paragraf-3 para-style-override-19"><span>Şiddetli rüzgâr, evlerin hemen tümünün tahtadan olması ve son olarak yangının üç ayrı noktadan başlaması nedeniyle yangın hızla yayılmış ve bir anda mahallenin büyük bir kesimini kaplamıştı (aslında yangının iki noktadan başlatıldığını düşünmek gerekiyor, çünkü üçüncü kundağa anında müdahale edilmiş ve aşağıda da anlatacağımız gibi daha parladığı anda söndürülmüştü). Gelgelelim başkent gazeteleri uğradığımız felaketi abarttılar. Karşı yakanın en çok dörtte biri (belki ondan da azı) yanmıştı. İtfaiyecilerimiz kentin yaygınlığı ve nüfus yoğunluğu karşısında zayıf gibi görünseler de aksamayan bir düzen ve özveriyle çalıştılar. Yine de gün doğumuna doğru rüzgâr hafiflememiş olsaydı, halkın gerçekten övgüye değer yardımına karşın fazla bir şey yapamazlardı. Balo salonundan kendimi dışarı attıktan hepi topu bir saat sonra karşı yakaya vardığımda yangın en şiddetli anındaydı. Irmak boyunca uzanan bir sokak tümüyle alevler içindeydi. Ortalık gündüz gibi aydınlıktı. Burada yangını ayrıntılarıyla anlatacak değilim</span><span class="char-style-override-9">: R</span><span>usya’da kim bilmez yangınları? Yanan kesimin hemen arkasındaki sokaklarda inanılmaz bir kargaşa vardı. İnsanlar yangının bu yana geçeceği korkusuyla evlerden eşyalarını çıkarıyorlar, ama evlerinden uzaklaşmadan, hemen pencere altlarında sandıklarının, şiltelerinin üstüne oturarak bekleşiyorlardı. Erkeklerden kimi, çok zorlu bir işe girişmişti</span><span class="char-style-override-9">:</span> <span>Rüzgârın önünde duran, yangının iyice yaklaştığı tahta perdeleri, hatta kulübeleri hiç acımadan yıkıyorlardı. Uykularından kalkan bebelerle, sokağa yığdığı pılı pırtının ortasına oturmuş kadınlar ağlaşıp duruyorlardı. Eşyalarını henüz kurtaramamış olanlarsa sessizce koşturup duruyorlardı. Yanan tahta parçaları kıvılcımlar saçarak uzaklara uçuşuyor, insanlar bunları söndürmek için koşturuyordu. Kentin dört bir yanından gelmiş seyircilerse yangının tam merkezinde toplanmışlardı. Kimi itfaiyecilere yardım ederken, kimi de ilgiyle yangını izliyordu. Geceleri büyük ateşlerin insanın sinirlerini etkileyici, coşturucu bir özelliği vardır; havai fişekler de bu özellikten esinlenerek yapılmışlardır; ama tehlikeden tümüyle uzak olma duygusu içinde, bunların incelikle hazırlanmış, düzgün, albenili biçimlerini izlemek insanda bir kadeh şampanyanınkine benzer hoş ve hafif bir etki yaratır. Gerçek bir yangındaysa durum bambaşkadır</span><span class="char-style-override-9">: b</span><span>urada, gece ateşinin verdiği coşkunun yanı sıra, yaşanan dehşet ve biraz da kişisel korku, seyircide (tabii evi yanmakta olan kişide değil) bir tür beyin sarsıntısı yaratır; hemen her insanda var olan, hatta –heyhat!– en uysal, en kendi halinde dokuzuncu dereceden bir devlet memurunun bile ruhunun derinlerinde yatan yakıp yıkma içgüdüsünü uyandırır. Bu karanlık duygu hemen her zaman baş döndürücüdür. “Az da olsa keyif almadan bakılabilir mi bir yangına?” Bir gece rastlantı sonucu tanığı olduğumuz bir yangından dönerken, henüz manzaranın ilk izlenimlerinin etkisinden kurtulamamış olan Stepan Trofimoviç’in ağzından duydum bu sözleri. Gece yangınlarının sevdalısı aynı insan, hiç kuşkusuz, bir çocuğu ya da yaşlı bir kadını kurtarmak için alevlerin arasına da atabilir kendini; ama bu artık bambaşka bir konu.</span></p>

      <p class="paragraf-3 para-style-override-19"><span>Meraklılar kalabalığını izleyerek, kimselere hiçbir şey sormadan, en önemli ve en tehlikeli noktaya kadar ilerledim ve Yuliya Mihaylovna’nın isteği üzerine arayıp durduğum Lembke’yi burada buldum. Tuhaf bir hali vardı. Yıkılmış bir parmaklığın üzerindeydi; solunda, hemen otuz adım kadar ötesinde neredeyse tümüyle yanmış iki katlı tahta bir evin kapkara iskeleti yükseliyordu; her iki katın da pencere yerleri kocaman delikler halindeydi, çatı tümüyle çökmüştü, arada bir kararmış kütüklerin çevresinde yılan dili gibi alevler parlayıp sönüyordu. Avlunun gerisinde, yanan evin yirmi adım kadar ötesinde itfaiyeciler, yanmaya başlayan yine iki katlı bir ek yapıdan yükselen alevleri bastırmak için var güçleriyle uğraşıyorlardı. Sağda birkaç kez tutuşmakla birlikte henüz tümüyle alevlere teslim olmayan, ama kaçınılmaz sondan kurtulamayacak, büyükçe bir evi korumak için itfaiyecilerin yanı sıra halk da canla başla çalışıyordu. Lembke yüzü avludaki ek yapıya dönük, bağıra bağıra bir şeyler söylüyor, el kol hareketleri yaparak kimsenin dinlemediği emirler yağdırıyordu. Onu burada bir başına bırakmışlar, hatta ona hepten sırt çevirmişler gibi geldi bana. En azından, çevresindeki her tür insandan oluşan büyük kalabalık, ki aralarında katedralin başrahibiyle pek çok saygıdeğer kişi de vardı, onu ilgi ve şaşkınlıkla dinliyor ama hiçbiri onunla konuşmuyor, onu uzaklaştırmaya çalışmıyordu. Solgun yüzünde gözleri kor gibi yanan Lembke akıl almaz şeyler söylüyordu; üstelik şapkasını çoktan yitirdiği için başı da açıktı.</span></p>

      <p class="paragraf-3 para-style-override-19"><span>— Tümüyle kundakçıların işi bu! Nihilizm! Bir yerde yangın varsa orada nihilizm vardır! –dediğini duydum ve dehşete kapıldım. Gerçi artık şaşıracak bir şey kalmamıştı, ama çıplak gerçekliğin her zaman böyle sarsıcı bir yanı oluyor.</span></p>

      <p class="paragraf-3 para-style-override-19"><span>— Ekselansları... –dedi birden Lembke’nin yanında ortaya çıkıveren bir komiser,– eve gidip biraz dinlenseydiniz efendim... Burası ekselanslarının öylece durması için bile tehlikeli bir yer.</span></p>

      <p class="paragraf-3 para-style-override-19"><span>Daha sonra bu komiserin, emniyet müdürü tarafından özellikle Lembke’ye göz kulak olması ve eve dönmeye ikna etmesi için bırakıldığını öğrendim; tehlike halindeyse zor kullanarak da olsa eve götürülecekti Lembke. Emri yerine getirecek kişinin gücünü aşan, asla yerine getirilemeyecek bir emir!</span></p>

      <p class="paragraf-3 para-style-override-19"><span>— Felaket kurbanlarının gözyaşları kurur ama kent gitti gider! Bunlar hep o dört, dört buçuk alçağın işi! Tutuklayın alçağı! Bir tek o suçlu! Öteki dört buçuğa da kara çalıyor! Ailelerin şerefine kara çalıyor! Burayı yakabilmek için mürebbiyeleri kullandılar. Bu alçaklık! Alçaklık! Ah, ne yapıyor bu adam? –diye bağırdı birden Lembke, yanan ek binanın çatısında alevler içinde kalmış itfaiyeciye gözü takılınca.– İndirin onu oradan, indirin hemen! Çatı çökecek, yanacak... söndürün onu... ne yapıyor orada?</span></p>

      <p class="paragraf-3 para-style-override-19"><span>— Yangını söndürüyor ekselansları.</span></p>

      <p class="paragraf-3 para-style-override-19"><span>— Olacak şey mi! Yangın zihinlerde, evlerin çatılarında değil. İndirin onu oradan ve her şeyi yüzüstü bırakın! Bırakın olduğu gibi! Bırakın! Bakarsın kendi kendine şey olur! Ah, bu ağlama sesi de ne? Yaşlı bir kadın sesi, niye unuttunuz yaşlı kadını?</span></p>

      <p class="paragraf-3 para-style-override-19"><span>Gerçekten de alev alev yanan ek yapının zemin katından yaşlı bir kadının çığlıkları geliyordu; yanan evin sahibinin seksen yaşındaki bir yakınıydı bu. Ama orada unutulmuş değildi, henüz alevlerin ulaşmadığı köşedeki küçük odadan iş işten geçmeden kuştüyü şiltesini kurtarmak için dalmıştı cayır cayır yanan eve. Onun girmesinden sonra küçük oda da alevler içinde kalmıştı; yoğun dumandan boğulacak gibi olan kadın, sıcaktan çığlıklar atarak, kuru bir dalı andıran güçsüz elleriyle camı kırık pencereden şiltesini dışarı itmeye çabalıyordu. Lembke hemen yardımına koştu onun. Valinin pencereye gidip bir ucundan tuttuğu şilteyi var gücüyle dışarı çektiğini herkes gördü. Ama tam bu anda çatıdan bahtsız valinin üzerine bir kalas düştü. Yalnızca bir ucu boynuna çarptığı için kalas onu öldürmedi, ama Andrey Antonoviç’in en azından bizim ildeki meslek yaşamı sona erdi. Çarpmanın etkisiyle kendinden geçerek boylu boyunca yere serilmişti.</span></p>

      <p class="paragraf-3 para-style-override-19"><span>Sonunda şafak söktü; iç karartıcı, karanlık bir şafak... Yangın gücünü yitirdi, rüzgâr dindi, ortalığa bir sessizlik çöktü; sonra usul, ince bir yağmur başladı. Ben artık karşı yakanın öbür ucundaydım, Lembke’nin düştüğü yerin çok uzağında. Halk arasında pek tuhaf şeyler konuşulduğuna tanık oldum burada. Garip bir durum saptanmıştı</span><span class="char-style-override-9">: m</span><span>ahallenin en ucunda, sebze bahçelerinin de ötesindeki ıssız bir yerde, mahallenin son yapılarından en az elli adım daha uzakta, tek başına duran yeni yapılmış küçük bir ahşap ev vardı ve bütün evlerin uzağındaki bu ev yangında ilk tutuşan evdi. Alevler evi bütünüyle sarmış olsaydı bile, mahallenin dışında ve ıssız bir yerde olması nedeniyle yangının bu evden kentin öbür evlerine sıçraması mümkün değildi; hatta tam tersine, bütün karşı yaka tutuşsa ve şiddetli bir rüzgâr çıksa bile, alevler bir tek bu eve ulaşamazdı. Öyleyse bu ev bütün evlerden ayrı, tek başına bir yangın yaşamıştı. Bu da buranın gizli bir amaçla yakıldığını gösteriyordu. Ama asıl önemlisi, yangının başlar başlamaz söndürülmesi nedeniyle hemen hiç hasar görmeyen evde pek garip bir durumla karşılaşılmış olmasıydı. Hemen komşu mahallede oturan ve bir küçük esnaf olan ev sahibi, yeni evinden yükselen alevleri görür görmez atılmış ve yan duvara yığılı tutuşmuş odunları komşularıyla birlikte evin uzağına atarak yangının önüne geçmişti. Ama evde yaşayanlar da vardı</span><span class="char-style-override-9">: k</span><span>entte hemen herkesin tanıdığı bir yüzbaşıyla kız kardeşi ve yaşlı hizmetçileri kiracı olarak burada oturuyorlardı ve yüzbaşı da, kız kardeşi de, hizmetçileri de boğazları kesilerek öldürülmüşlerdi; galiba soyulmuşlardı da. Lembke pencereden yaşlı kadının şiltesini çekiştirirken, emniyet müdürü yangın yerinden ayrılıp doğru buraya gelmişti. Sabah olay duyuldu ve evin yanındaki boş arazi her türden insanın oluşturduğu büyük bir kalabalıkla doldu; karşı yakada evleri yananlar bile koşup gelmişlerdi. Öyle çok insan vardı ki adım atabilmek olanaksızdı. Bana anlatılanlara göre yüzbaşı giyinik durumda, kanepede sızmış halde bulunmuş; anlaşılan boğazını da bu durumdayken kesmişler. Herhalde hiçbir şey duymadığını söylüyorlardı; ancak “bir öküzden akar gibi” kan akmıştı boğazından. Kız kardeşi Marya Timofeyevna’yı ise bıçakla delik deşik edilmiş olarak yerde, kapının dibinde bulmuşlardı; bundan da, uykuda olmadığı ve katiliyle boğuştuğu anlaşılıyordu. Herhalde gürültüye uyanan hizmetçinin de kafası kırılmıştı. Ev sahibi, yüzbaşının dün sabah sarhoş durumda kendisine geldiğini ve neredeyse iki yüz rubleyi bulan yüklüce bir para gösterip, övündüğünü anlatıyordu. Yüzbaşının eski, yeşil cüzdanı boş olarak yerde bulunmuştu; ama Marya Timofeyevna’nın sandığına da, tasvir üzerindeki gümüş süslemeye de dokunulmamıştı; yine, yüzbaşının giysileri de yerli yerindeydi. Hırsızın acelesinin olduğu ve yalnızca yüzbaşının parası için geldiği, paranın da nerede olduğunu bildiği anlaşılıyordu. Ev sahibi hemen yetişmemiş olsaydı tutuşturulan odunlardan evin tümüyle yanacağı ve “kömürleşmiş cesetlerden bir şey öğrenmenin pek kolay olmayacağı” kesindi.</span></p>

      <p class="paragraf-3 para-style-override-19"><span>Olaya ilişkin anlatılanlar bunlardı. Bir de evin yüzbaşı ve kız kardeşi için Stavrogina’nın oğlu Nikolay Vsevolodoviç Stavrogin tarafından kiralandığı söyleniyordu; bu iş için buraya kadar kendisi gelen Bay Stavrogin, yeni yaptığı binayı meyhane olarak işletmek niyetinde olan ev sahibini ikna edebilmek için çok dil dökmüştü; kira tutarı üzerinde hiç tartışmadığı gibi altı aylığını da peşin ödemişti.</span></p>

      <p class="paragraf-3 para-style-override-19"><span>— Bu işin içinde iş var, –diyordu kalabalıktan kimileri.</span></p>

      <p class="paragraf-3 para-style-override-19"><span>Ama çoğunluk susuyordu. Yüzler asıktı, ama büyük bir gerginlik hissedilmiyordu. Yine de Nikolay Vsevolodoviç hakkında ileri geri konuşmalar sürüp gidiyordu</span><span class="char-style-override-9">: ö</span><span>ldürülen kadın onun karısıydı; dün kentin en önemli evinden, General Drozdov’un bakire kızını “onurluca olduğu söylenemeyecek” yollarla ayartıp kendi evine götürmüştü; aile onu Petersburg’a şikâyet edecekti; karısının karşı yakadaki evde boğazlanması da onun Drozdova’yla evlenebilmesi içindi. Skvoreşniki oraya iki buçuk verstten daha uzak değildi; gidip kendilerine haber versem mi diye düşündüğümü hatırlıyorum. Aslında birilerinin kalabalığı kışkırtması gibi bir durum gözlemlemedim; kalabalıkta, sabah yangına gelen “büfeciler güruhu”ndan gördüğüm –hemen tanıdım onları– birkaç kişi olduysa da, kimsenin günahını almak istemem. Ama zayıf, uzun boylu, kıvırcık saçlı, yüzü gözü kurumla sıvanmış gibi kapkara, daha sonra çilingir olduğunu öğrendiğim gençten birini özellikle anımsıyorum. Sarhoş değildi ama suskun, asık yüzlü kalabalığın tersine durduğu yerde duramıyor, el kol hareketleri de yaparak insanlara sürekli bir şeyler anlatıyordu. Neler dediğini anımsayamıyorum, ama anlamlı diyebileceğim sözleri şu cümleden daha uzun değildi</span><span class="char-style-override-9">: “</span><span>Kardeşler, neler oluyor? İşler hep böyle mi gidecek?”</span></p>

      <p class="paragraf-3 para-style-override-19"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <p class="paragraf-3 para-style-override-20"/>

      <div class="footnotes">
        <div class="footnote">
          <p class="dipnot-3"><a class="footnote-anchor" href="#footnote-225-7-backlink" id="footnote-225-7">7</a> <span>Tanrı sizi bağışlasın, dostum, Tanrı sizi korusun. (</span> <span>Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-8-backlink" id="footnote-225-8">8</a> <span>İş işten geçtikten sonra. (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-9-backlink" id="footnote-225-9">9</a> <span>Bana gelince. (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-10-backlink" id="footnote-225-10">10</a> <span>Şu zavallı insanların felsefe dolu öyle sözleri var ki. (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-11-backlink" id="footnote-225-11">11</a> <span>Bunlar zavallı, süprüntü insanlar, küçük salaklar, evet öyle. (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-12-backlink" id="footnote-225-12">12</a> <span>Ah, dün ne hoş, esprili şeyler söyledi. (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-13-backlink" id="footnote-225-13">13</a> <span>Ne utanç verici! (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-14-backlink" id="footnote-225-14">14</a> <span>Beni bağışlarsınız, değil mi sevimli bayan? (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-15-backlink" id="footnote-225-15">15</a> <span>Çocuklara. (Fr.)</span></p>
        </div>

        <div class="footnote">
          <p class="dipnot-3"><a class="footnote-anchor" href="#footnote-225-16-backlink" id="footnote-225-16">16</a> <span>Zavallı anne! (Fr.)</span></p>
        </div>
      </div>
    </div>
  </div>
</body>
</html>
