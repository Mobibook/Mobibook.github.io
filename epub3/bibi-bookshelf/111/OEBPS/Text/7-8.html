<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-8.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-8.html" xml:lang="en-GB">
    <div class="Basic-Text-Frame-7">
      <p class="arabaslik-orta-2" id="toc_marker-3-8">Sekizinci Bölüm</p>

      <p class="paragraf-3"/>

      <p class="orta-3">Son</p>

      <p class="paragraf-3 para-style-override-9"/>

      <p class="x2030-3"><span>I</span></p>

      <p class="paragraf-3 para-style-override-20"/>

      <p class="paragraf-3 para-style-override-19"><span>Tüm bu rezalet ve işlenen cinayetler Pyotr Stepanoviç’in öngördüğünden çok daha çabuk, çok daha hızlı bir şekilde aydınlatıldı. Önce zavallı Marya İgnatyevna, kocasının öldürüldüğü gece gün doğmadan uyandı ve kocasını yanında göremeyince müthiş heyecanlandı. Yanında kalan –Arina Prohorovna’nın bulduğu– hizmetçi kadın onu yatıştırmak için ne dediyse kâr etmedi; bunun üzerine Marya İgnatyevna’ya, kocasının nerede olduğunu ve ne zaman döneceğini Arina Prohorovna’nın bildiğini söyleyerek gün ışır ışımaz doğruca onun evine gitti. Aslında, kocasından o gece Skvoreşniki’de olup bitenleri öğrenen Arina Prohorovna’nın da içi hiç rahat değildi. Gece yarısına doğru eve dönen kocasının görünüşü de, ruh hali de korkunçtu. Ellerini ovuşturarak kendini yüzükoyun karyolaya atmış ve kriz geçirircesine, sarsıla sarsıla ağlamaya başlamıştı. Sürekli olarak “Böyle değildi, bu değildi! Bu yapılacak şey değildi!” sözlerini yineliyordu. Tabii, olup biten her şeyi karısına anlattı, ama bütün evde yalnızca karısına. Arina Prohorovna da, eğer böğüre böğüre ağlamak istiyorsa, odadan hiç çıkmamak ve yüzünü yastığa gömmek koşuluyla istediği kadar böğürüp ağlayabileceğini söyleyerek onu öylece yatağında bıraktı, sıkı sıkıya uyarmayı da ihmal etmedi</span><span class="char-style-override-9">: “</span><span>Yarın birilerine bu halde görünmen yapabileceğin en büyük aptallık olur.” Sonra bir süre düşündü ve hemen işe girişti</span><span class="char-style-override-9">: g</span><span>ereksiz birtakım kâğıtları, kitapları, hatta bazı bildirileri ne olur ne olmaz diyerek ya emin bir yere kaldırdı ya da yakıp yok etti. Etraflıca düşününce, kendisi, kız kardeşi, teyzesi, üniversite öğrencisi kız, hatta sarkık kulaklı erkek kardeşi için fazla endişelenecek bir durum olmadığı sonucuna vardı. Marya İgnatyevna’nın yanına yerleştirdiği yardımcı kadın o sabah kendisine gelince, hiç düşünmeden Şatovlar’ın evine yollandı. Aslında dün kocasının çılgınca bir korku içinde, sayıklarcasına fısıldadığı, Pyotr Stepanoviç’in Kirillov’a ilişkin olarak “dava uğruna” tasarladığı şeyin gerçekleşip gerçekleşmediğini öğrenmek için yanıp tutuşuyordu.</span></p>

      <p class="paragraf-3 para-style-override-19"><span>Ama Marya İgnatyevna’nın evine vardığında çok geçti. Yardımcı kadını Arina Prohorovna’ya gönderen ve evde yalnız kalan Marya İgnatyevna daha fazla dayanamadı ve yataktan kalktığı gibi üzerine rastgele –sanırım mevsime hiç uygun olmayan, çok hafif– bir şey atıp, kocası hakkında en sağlıklı bilgiyi alabileceğini düşündüğü Kirillov’un evine koştu. Orada gördüklerinin yeni doğum yapmış hasta bir kadını nasıl etkilediğini tahmin etmek zor olmasa gerek. Kirillov’un, intihar etmeden önce yazıp masaya kolayca görülebilecek bir şekilde bıraktığı mektubu, yaşadığı korku ve telaştan olsa gerek, göremedi ve doğruca en üst kattaki kendi dairesine koşup bebeğini aldığı gibi yollara düştü. Sisli, ıslak bir sabahtı. Yürüdüğü uzak ve ıssız yolda pek kimse yoktu. Soğukta, vıcık vıcık çamurların içinde soluk soluğa koşuyordu. Sonunda evlerin kapılarını çalmaya başladı. İlk evde kapı açılmadı, ikinci evde de uzun bir süre çalmasına karşın kapı yine açılmadı; büyük bir telaşla koşup üçüncü bir evin kapısını çaldı. Tüccar Titov’un eviydi bu. Burada müthiş bir kargaşaya neden oldu Marya İgnatyevna; çığlık çığlığa ve birbirini tutmaz sözlerle “kocasının öldürüldüğünü” söyleyip duruyordu. Titovlar Şatov’u ve öyküsünü az çok biliyorlardı. Yirmi dört saat önce doğum yaptığını kendi ağzıyla söyleyen bir kadının, üstelik üzerini bile doğru dürüst örtmediği bir günlük bebeğini de kucağına alarak bu soğukta incecik bir giysiyle koşuşturmasından dehşete düşmüşlerdi. Anlattıklarından Kirillov’un mu yoksa kocasının mı öldürüldüğü anlaşılamadığı için önce saçmaladığını, sayıkladığını düşündüler. Kendisine inanmadıklarını görünce başka kapıları çalmak için kaçıp gitmek istediyse de, çıldırmış gibi haykırmasına ve çırpınmasına karşın gitmesine zorla engel oldular. Sonra doğruca Filippov’un evine gittiler; iki saat sonra Kirillov’un intiharını ve ölmeden önce yazdığı mektubu kentte duymayan kimse kalmadı. Polis, o sırada hâlâ bilinci yerinde olan loğusa kadını sorguya çekti ve Kirillov’un mektubundan haberinin olmadığı da bu sırada ortaya çıktı; Kirillov’u ölmüş görünce kendi kocasının da öldüğü sonucunu nasıl çıkardığı anlaşılamadı. “O öldürüldüyse kocam da öldürülmüştür, çünkü onların ikisi birlikti!” diye bağırıyordu. Öğleye doğru tamamen kendini kaybetti, üç gün sonra da öldü. Soğuk alan bebecik ondan da önce ölüp gitti. Marya İgnatyevna’yı ve bebeği evde bulamayan Arina Prohorovna işlerin kötüye gittiğini sezerek doğruca kendi evine koşmayı düşünüyordu ki tam kapıdan çıkarken hizmetçi kadını bahçedeki küçük eve göndererek orada oturan baya Marya İgnatyevna’nın orada olup olmadığını, orada değilse nerede olduğunu bilip bilmediğini sormasını istedi. Hizmetçinin Kirillov’un evine girmesiyle bütün sokağı ayağa kaldıran çığlıklar atarak dışarı fırlaması bir oldu. Arina Prohorovna bilinen yöntemle (gördüklerini başkalarına anlatacak olursan çok başın ağrır) onu susturdu ve kaçar gibi oradan uzaklaştı.</span></p>

      <p class="paragraf-3 para-style-override-19"><span>Loğusa kadına doğumunu yaptıran ebe olarak o sabah onun da ifadesine başvurdular ama pek bir şey elde edemediler. Şatovlar’dayken görüp duyduğu her şeyi kendine güvenle ve soğukkanlılıkla anlattı. Ancak ölümler konusunda bildiği bir şey yoktu.</span></p>

      <p class="paragraf-3 para-style-override-19"><span>Bütün bunlardan sonra kentte kopan gürültüyü tahmin etmek zor olmasa gerek. Yeni bir “olay”, yine bir cinayet... deniliyordu. Ama burada bir başka şey daha vardı</span><span class="char-style-override-9">: k</span><span>undakçılardan, isyancılardan, devrimcilerden oluşan bir cinayet örgütünün gerçekten var olduğu ortaya çıkarıldı. Liza’nın korkunç ölümü, Stavrogin’in karısının katledilmesi, Stavrogin’in kendisi, kundakçılık, mürebbiyeler yararına düzenlenen balo, Yuliya Mihaylovna’nın çevresinde toplananların ahlaksızlıkları... Stepan Trofimoviç’in ortalıktan kaybolmasında bile gizemli bir şeyler arayanlar vardı. Hele Nikolay Vsevolodoviç hakkındaki söylentilerin haddi hesabı yoktu. Akşama doğru Pyotr Stepanoviç’in de kentte olmadığı anlaşıldı ve tuhaftır, üzerinde pek fazla durulmadı. Ama o gün en çok “senatör”den söz edildi. Filippov’un evi gün boyunca doldu taştı. Kirillov’un mektubu polisin gerçekten de kafasını karıştırdı. Şatov’u Kirillov’un öldürdüğüne, sonra da “katil”in intihar ettiğine inandılar. Polis, evet, şaşırmıştı, ama pek fazla sürmedi şaşkınlığı. Kirillov’un mektubunda belirsiz, anlaşılmaz bir biçimde geçen “koruluk” kelimesi örneğin, hiç de Pyotr Stepanoviç’in umduğu gibi bir kafa karışıklığına ve gecikmeye yol açmadı</span><span class="char-style-override-9">: k</span><span>entimizde başka yerde koru olmadığından değil, son günlerin tüm dehşet verici olayları ya doğrudan orada geçtiğinden ya da orayla bir şekilde bağlantılı olduğundan polis bir tür içgüdüyle doğruca Skvoreşniki’nin yolunu tuttu. En azından benim tahminim bu. (Bu arada, Varvara Petrovna’nın sabah erkenden Stepan Trofimoviç’in peşine düştüğünü ve tüm bu gelişmelerden haberinin olmadığını da belirteyim). Havuzdaki ceset, birtakım izlerden yola çıkılarak aynı gün akşama doğru bulundu</span><span class="char-style-override-9">: c</span><span>aniler bağışlanmaz bir yanlış ya da düşüncesizlik yaparak Şatov’un kasketini cinayet yerinde unutmuşlardı. Cesette yapılan incelemeler ve başka bazı kanıtlar, daha işin başında, Kirillov’un bu işi tek başına yapabilmesinin olanaksız olduğunu ve suç ortakları olması gerektiği kuşkusunu uyandırdı. Öte yandan Kirillov’la Şatov’un, bildirilerle de ilgisi olan gizli bir örgütün üyesi oldukları ortaya çıkarıldı. Örgütün öbür üyeleri kimlerdi?</span> <span class="char-style-override-11">Bizimkiler</span><span>’den kuşkulanmak o gün kimsenin aklının ucundan bile geçmedi. O arada Kirillov’un inzivaya benzer son derece yalıtılmış bir hayat sürdüğü ve bıraktığı mektupta da dediği gibi, her yerde aranan Fedka’nın bunca zamandır yakalanmadan onun yanında gizlendiği anlaşıldı. Tüm bu karmaşadan, birbiriyle ilintili, genel bir sonuç çıkaramamak, olayın en can sıkıcı yanıydı. Ertesi gün Lyamşin ortaya çıkıp da her şeyi tek tek açıklamasaydı, paniğe varan bir korkuyla çalkalanan kentimizde daha hangi karmaşık varsayımlar üretilirdi kimbilir?</span></p>

      <p class="paragraf-3 para-style-override-19"><span>Lyamşin sonunda çözüldü, böylece de Pyotr Stepanoviç’in daha işin başında olabileceğini öngördüğü şey sonunda gerçekleşti. Önce Tolkaçenko’nun, sonra da Erkel’in gözetiminde bütün ertesi günü yatarak geçiren Lyamşin’de fazla bir tuhaflık yok gibiydi; yüzü duvara dönük, hiç konuşmadan yatıyor, kendisine bir şey söylendiğinde de hemen hiç karşılık vermiyordu. Böylece, o gün kentte olup bitenlere ilişkin hiçbir şeyden haberi olmadı. Ama kentteki bütün gelişmelerden haberi olan Tolkaçenko, Pyotr Stepanoviç’in kendisine verdiği, Lyamşin’e göz kulak olma görevine akşama doğru boş verip taşraya gitmeye, açıkçası kentten uzaklaşmaya karar verdi. Aslında Erkel’in bizimkilere ilişkin kehaneti doğru çıkıyordu</span><span class="char-style-override-9">: t</span><span>ek tek herkes aklını kaçırıyordu. Yeri gelmişken, Liputin’in de aynı gün öğleden önce kayıplara karıştığını belirteyim. Yine de polis onun kentte olmadığını ancak ertesi gün akşama doğru ailesini sorgulamaya gittiğinde öğrenebildi</span><span class="char-style-override-9">: o</span><span>nun ortadan kaybolmasından paniğe kapılan aile, korkudan polise hiçbir şey söylememişti.</span></p>

      <p class="paragraf-3 para-style-override-19"><span>Biz yine Lyamşin’e dönelim. Tolkaçenko’ya güvenerek Erkel’in kendisini biraz erken yalnız bırakması üzerine fırladığı gibi evinden çıktı ve tahmin edileceği gibi kısa sürede kentteki bütün gelişmeleri öğrendi. Eve dönmeyi aklının ucundan bile geçirmedi, amacı burnunun doğrultusuna kaçmaktı. Ama gece öyle karanlıktı ve yapmaya niyetlendiği şey öyle zorluydu ki, iki üç sokak gittikten sonra eve dönüp yine odasına kapandı ve bütün gece orada öylece kaldı. Şafak sökerken bir intihar girişiminde bulundu, ama sonuç başarısızdı. Öğleye kadar kilitlediği kapılar ardında oturdu, sonra fırladığı gibi polise gitti. Diz çöküp yerlerde süründüğünü, salya sümük ağladığını, yerleri öperek aziz efendilerinin çizmelerine bile yüz sürmeye değmez bir rezil olduğunu haykırdığını anlattılar. Üç saat süren sorgusunda polislerin kendisine sevecen davranarak sakinleşmesini sağladıklarını öğrendim.</span></p>

      <p class="paragraf-3 para-style-override-19"><span>Sorgulanması sırasında bildiği her şeyi, sorgucuların akıllarına gelmeyen, ona sorulmayan şeyleri bile tüm ayrıntılarıyla ve kendiliğinden anlatan Lyamşin’in çok şey bildiği anlaşıldı ve anlattıkları olayın eksiksiz ortaya çıkmasını sağladığı gibi genel manzarayı da değiştirdi. Böylece de, Şatov ve Kirillov trajedisi, yangın, Lebyadkin kardeşlerin öldürülmeleri ikinci planda kaldı; Pyotr Stepanoviç ve gizli örgüt ağı ön plana geçti. Bunca insanın neden öldürüldüğü, bunca alçaklığın, iğrençliğin neden yapıldığı sorusunu da coşkulu, heyecanlı bir dille ve biraz da telaşla “Toplumun temellerini ve bu temeller üzerinde yükselen ana yapıyı sistemli bir şekilde sarsmak, toplumda bir çözülmeye ve ayrışmaya neden olmak, herkesin cesaretini kırarak insanlarda toplu bir umutsuzluk yaratmak, böylece de bu hastalıklı, çürümüş, ahlaksız ve dinsiz... –ama aynı zamanda da kendini koruyacak ve yönlendirecek yüce bir düşünceye aç– toplumu bütünüyle silkeleyerek bir anda açılacak isyan bayrağıyla iktidarı ele geçirmek,” diye yanıtladı. İktidar, çalışmalarını bu güne dek gizlice yürüten, yeni üyelerle kadrolarını zenginleştiren ve sistemin bütün zayıf noktalarını araştırıp bulan beşli hücreler ağıyla ele geçirilecekti. Pyotr Stepanoviç böyle sistemli bir kargaşanın ilk denemesini burada, bizim kentte hayata geçirerek, öteki beşli hücrelerin, hatta tüm ülkeyi saran beşli hücreler ağının bundan sonraki eylem planlarını belirlemiş oluyordu, ancak belirtmeliydi ki bu son nokta kendisinin kişisel görüşüydü ve “tüm bunlar herhalde göz önünde bulundurulacak, kendisinin polise ne denli uysallıkla, içtenlikle açıklamalarda bulunduğu, herhalde ileride de polisin kendisinden çok yararlanacağı” unutulmayacaktı. Beşli hücrelerin sayısına ilişkin soruyu, “Sayılamayacak kadar çok, tüm Rusya’yı bir ağ gibi sarmıştır,” diye yanıtladı. Bu sözüne herhangi bir kanıt gösteremediyse de sanırım sözleri içtendi. Kanıt olarak gösterebildiği tek şey, örgütün yurtdışında basılmış programıyla, Pyotr Stepanoviç’in kendi eliyle kaleme aldığı, eylemlerin bundan sonraki olası gelişme çizgisi üzerine bir taslak oldu. “Temellerin sarsılması”ndan söz eden cümleleri de, kendi kişisel görüşüymüş gibi söylemiş olmasına karşın, noktasına virgülüne kadar bu taslaktan aldığı ortaya çıktı. Yuliya Mihaylovna’dan da kendisine bir şey sorulmadan, üstelik de gülünç bir dille söz etti</span><span class="char-style-override-9">: d</span><span>ediğine göre “kadının hiçbir suçu yoktu, kendisini enayi yerine koymuşlardı”. En ilginci ise, Nikolay Stavrogin’in gizli örgütle de, Pyotr Stepanoviç’le de hiçbir ilgisinin bulunmadığını söylemesiydi (Pyotr Stepanoviç’in Stavrogin hakkında beslediği gizli ve son derece saçma umutlardan Lyamşin’in haberi yoktu). Böylece onun anlatımlarından, Lebyadkinler’in öldürülmesinin tümüyle Pyotr Stepanoviç’in işi olduğu, Nikolay Vsevolodoviç’in bu işle hiçbir ilgisinin olmadığı, ancak Pyotr Stepanoviç’in, onu bu suça bulaştırarak denetimi altına almak gibi gizli bir amacı olduğu ortaya çıktı. Bu cinayetten dolayı onun kendisine minnet duyacağı gibi safça bir umut içinde olan Pyotr Stepanoviç, “soylu” Nikolay Vsevolodoviç’te yalnızca derin bir öfke ve hatta umutsuzluk yaratmıştı. Stavrogin hakkındaki sözlerini –yine kendisine bu konuda hiçbir şey sorulmamış olmasına karşın, üstelik büyük bir hevesle ve sanki bilerek böyle bir imada bulunuyormuş gibi– onun pek önemli ve gizemli bir kişi olduğunu söyleyerek tamamladı</span><span class="char-style-override-9">: k</span><span>endileri kentimizde özel bir görevle ve</span> <span class="char-style-override-11">incognito</span> <span>olarak bulunuyorlardı ve çok büyük bir olasılıkla da Petersburg’dan dönmeleri ve kentimizi bir kez daha teşrif etmeleri yakındı (Lyamşin Stavrogin’in Petersburg’da olduğundan emindi), ama kendilerinin bu kez bambaşka görev ve yetkileri olacak ve yanında da herhalde yakında görüp tanıyacağımız çok önemli kişiler bulunacaktı. Lyamşin son olarak bütün bunları “Nikolay Vsevolodoviç’in gizli düşmanı” Pyotr Stepanoviç’ten duyduğunu ekledi sözlerine.</span></p>

      <p class="paragraf-3 para-style-override-19"><span>İki ay kadar sonra yeni bir açıklamada bulunan Lyamşin, Stavrogin’i korumaya çalışmasında özel bir amacı olduğunu itiraf ederek, Stavrogin’in Petersburg’da cezasının hafifletilmesi için uğraşacağı, sürgüne yollandığında da kendisine parasal destekte bulunacağı ve sağlayacağı birtakım tavsiye mektuplarıyla cezaevi koşullarının hafifletilmesine katkıda bulunacağı umut ve beklentisi içinde olduğunu söyledi. Bu itiraf da onun Nikolay Stavrogin’i gözünde gerçekten çok büyüttüğünü gösteriyor.</span></p>

      <p class="paragraf-3 para-style-override-19"><span>Doğaldır ki Virginskiy aynı gün tutuklandı; hatta o heyecanla polis evde kim var kim yoksa tutukladı (Arina Prohorovna ve kız kardeşi, teyzesi, hatta üniversite öğrencisi kız çoktan serbest bırakıldılar; hiçbir şeyle suçlanamayan Şigalyov’un da kısa bir süre sonra serbest bırakılması bekleniyor; yine de bunun yalnızca bir söylenti olduğunu eklemeliyim). Tutuklandığında ateşler içinde hasta yatmakta olan Virginskiy suçunu hemen kabul etti. Dediklerine göre tutuklanmasına sevinmiş bile. “Üzerimden ağır bir yük kalktı, ferahladım,” demiş. Duyduğumuza göre alabildiğine açıkyürekli, hatta biraz da gururlu bir ağırbaşlılık içindeymiş ifadesini verirken. “Aydınlık umutlar”ının hiçbirinden dönmediğini söylemiş ve “olayların girdabına kapılarak biraz rastlantı, biraz da düşüncesizliği yüzünden kendini içinde bulduğu” ve (sosyalist yönteme karşıt olarak gördüğü) siyasal yöntemlere lanet okumuş. Cinayet sırasındaki tutumunun kendisi için hafifletici neden sayılacağı tahmin ediliyor; en azından bizim buralarda söylenen bu.</span></p>

      <p class="paragraf-3 para-style-override-19"><span>Erkel’le ilgili olaraksa hiçbir hafifletici neden bulunmuyor. Tutuklanmasından bu yana ya hep susuyor ya da elinden geldiğince gerçeği çarpıtmaya çalışıyor. Bugüne dek tek bir pişmanlık sözü çıkmış değil ağzından. Yine de gençliği, çaresizliği, siyasal bir baştan çıkarıcının kurbanı olduğu ve en önemlisi de kıt aylığının yarısını gönderdiği annesine karşı olan tutumuyla en katı yürekli yargıçlarda bile belli bir acıma duygusu uyandırmış durumda. Annesi şu anda bizim kentte; yaşından daha büyük gösteren, zayıf, hasta bir kadıncağız; ayakta duracak hali yok, o haliyle gözyaşları içinde oğlunun bağışlanması için yalvarıyor. Ne olursa olsun, bizim burada hemen herkes Erkel’e acıyor.</span></p>

      <p class="paragraf-3 para-style-override-19"><span>Liputin iki koca hafta geçirdiği Petersburg’da tutuklandı. İnanılmaz, hatta açıklanması bile zor bazı şeyler geçmiş başından. Söylenenlere göre yurtdışına kaçmasını sağlayacak sahte bir pasaportu ve üzerinde de yüklüce para bulunmasına karşın hiçbir yere gitmemiş, Petersburg’da kalmış. Bir süre Stavrogin’le Pyotr Stepanoviç’i aramakla zaman geçirmiş; sonra birden kendini içkiye vurarak uçsuz bucaksız sefih bir yaşamın içine dalmış, hiçbir ölçü, sağduyu tanımayan, kendini unutmacasına bir yaşam. Petersburg’da bir genelevde, zilzurna sarhoş haldeymiş tutuklandığında. Cesaretinin yerinde olduğu, sürekli yalan ifade verdiği ve ilk duruşma gününü çalımlı bir havada ve umutla (?) beklediği söyleniyor. Duruşmada etkileyici bir de konuşma yapmayı planlıyormuş.</span></p>

      <p class="paragraf-3 para-style-override-19"><span>Kaçışından on gün sonra taşrada bir yerlerde yakalanan Tolkaçenko saygın bir duruş sergiliyor</span><span class="char-style-override-9">: y</span><span>alan söylemiyor, kendini temize çıkarmaya çalışmıyor, bildiklerini anlatıp alçakgönüllülükle suçunu kabul ediyor. Ancak onun da güzel ve etkileyici konuşmalar yapma heveslisi olduğu söyleniyor; sık sık ve istekle konuşuyor, konu halka ve onun devrimci (?) unsurlarına gelip dayandı mı birtakım havalara girip pozlar takınarak etki yaratmaya çalışıyor. Duruşmada onun da bir konuşma yapmaya niyeti olduğu söyleniyor. Aslında, garip ama o da, Liputin de korkmuş görünmüyorlar.</span></p>

      <p class="paragraf-3 para-style-override-19"><span>Olayın henüz kapanmadığını bir kez daha yineleyeyim. Aradan geçen şu üç aylık süre sosyetemizin başını dinleyip kendine gelmesine yetti. Ortaya yeni, özgün fikirler bile atılmaya başlandı; örneğin Pyotr Stepanoviç’i dâhi yerine koyanlar ya da en azından “dehaya benzer yetenekleri olan biri” diye niteleyenler bile var. Kulüpte parmaklar yukarı kaldırılarak, “Örgüt efendim, örgüt!” deniliyor. Aslında tüm bunlar son derece safça dile getirilmiş düşünceler, bunları söyleyenlerin de sayısı çok değil. Kimileri de tam tersine onun belli birtakım yeteneklere sahip olmakla birlikte gerçeklikten hiç haberi olmadığını, son derece soyut düşündüğünü ve gözünde at gözlüğü varmış gibi dünyaya tek açıdan baktığını söylüyorlar. Ancak ahlaki yanıyla ilgili olarak herkes görüş birliği içinde.</span></p>

      <p class="paragraf-3 para-style-override-19"><span>Kimseyi unutmamış olmak için başka kimlerden söz etmeliyim bilmiyorum. Mavrikiy Nikolayeviç buralardan temelli ayrıldı. Yaşlı Drozdova bunadı... Anlatılacak bir öykü daha var, biraz iç karartıcı bir öykü. Önemli olaylarını aktarmakla yetineceğim.</span></p>

      <p class="paragraf-3 para-style-override-19"><span>Varvara Petrovna dönüşünde kentteki evine yerleşti. Biriken bunca olayın tümünü birden öğrenmek kendisini dehşetli sarsmıştı. Hemen odasına kapandı. Akşamdı; evde herkes yorgun olduğu için erkenden yatıldı.</span></p>

      <p class="paragraf-3 para-style-override-19"><span>Sabah bir hizmetçi kız Darya Pavlovna’ya gizemli bir havayla bir mektup verdi. Dediğine göre mektup dün akşam, herkes yattıktan sonra gelmiş, o da Darya Pavlovna’yı uyandırmaya cesaret edememişti. Mektup postayla değil, Skvoreşniki’de bir adamın Aleksey Yegorıç’a elden teslimi yoluyla gelmişti. Yaşlı uşak da mektubu aynı akşam kendisi kente getirip Skvoreşniki’ye geri dönmüştü.</span></p>

      <p class="paragraf-3 para-style-override-19"><span>Darya Pavlovna açmaya cesaret edemediği mektuba uzunca bir süre kalbi sıkışarak baktı. Mektubun kimden olduğunu biliyordu. Zarf üzerindeki yazıyı okudu</span><span class="char-style-override-9">: “</span><span>Aleksey Yegorıç’a, Darya Pavlovna’ya gizlice verilmek üzere”.</span></p>

      <p class="paragraf-3 para-style-override-19"><span>Avrupa’da sürdürdüğü onca yıllık eğitimine karşın Rusça dilbilgisini doğru dürüst öğrenememiş bir Rus soylusunun yazarken yaptığı hiçbir yanlışı düzeltmeden mektubu olduğu gibi aşağıya aktarıyorum.</span></p>

      <p class="paragraf-3 para-style-override-19"/>

      <p class="paragraf-3 para-style-override-19"><span>“Sevgili Darya Pavlovna,</span></p>

      <p class="paragraf-3 para-style-override-19"><span>Bir zamanlar benim “bakıcı”m olmayı istemiş ve gerektiğinde sizi çağıracağıma dair benden söz almıştınız. İki gün sonra geri dönmemek üzere gidiyorum. Benimle gelmeye var mısınız?</span></p>

      <p class="paragraf-3 para-style-override-19"><span>Geçen yıl ben de Herzen gibi Uri kantonu vatandaşlığına geçtim, ama bunu kimseler bilmiyor. Orada küçük bir de ev aldım. On iki bin rublem daha var; birlikte gider ve hep orada yaşarız. Oradan hiçbir zaman ayrılmak, başka yerlere gitmek istemiyorum.</span></p>

      <p class="paragraf-3 para-style-override-19"><span>Sıkıcı bir yer, bir dağ boğazı; dağlar insanın ufkunu da, düşüncelerini de daraltıyor. Son derece iç karartıcı bir yer. Satılık küçük bir ev orada olduğu için orayı seçtim. O evi beğenmezseniz, satar başka bir yerde, başka bir ev alırım.</span></p>

      <p class="paragraf-3 para-style-override-19"><span>Sağlığım pek iyi değil, ama oraların havasının sanrılarıma, karabasanlarıma iyi geleceğini umuyorum. Bu işin maddi yanı, manevi yanına ilişkin olaraksa siz zaten her şeyi biliyorsunuz; ama gerçekten her şeyi mi?</span></p>

      <p class="paragraf-3 para-style-override-19"><span>Size hayatıma ilişkin pek çok şey anlattım. Ama her şeyi değil. Size bile her şeyi değil! Yeri gelmişken söyleyeyim, karımın ölümünden kendimi vicdanen suçlu buluyorum. Sizi o günden bu yana görmediğim için size bu itirafı şu anda yapıyorum. Lizaveta Nikolayevna’ya karşı kendimi suçlu buluyorum; ama siz bunu biliyorsunuz; üç aşağı beş yukarı bütün bunların böyle olacağını tahmin ettiniz siz.</span></p>

      <p class="paragraf-3 para-style-override-19"><span>En iyisi hiç gelmeyin. Sizi yanıma çağırmam korkunç bir alçaklık. Gelip de benim yanımda hayatınızı niye feda edesiniz ki? Benim için çok değerlisiniz, dertli, üzüntülü olduğumda sizi yanımda görmek bana iyi geliyor</span><span class="char-style-override-9">: b</span><span>ir tek size, bir tek size söz edebildim kendimden. Ama bundan bir sonuç çıkarmak gerekmez. “Bakıcılık” görevini siz seçtiniz; bu sizin sözünüz. İyi ama bu kadar özveri niçin? Sizi çağırdığıma göre size acımadığımı, gelmenizi bekleyebildiğime göre size saygı duymadığımı da dikkate alın. Yine de sizi çağırıyor ve gelmenizi bekliyorum. Ne olursa olsun vereceğiniz yanıta ihtiyacım var, çünkü hemen yola çıkmak zorundayım. Yoksa yalnız gideceğim.</span></p>

      <p class="paragraf-3 para-style-override-19"><span>Uri’den hiçbir beklentim yok; yalnızca gidiyorum. Bu kasvetli yeri isteyerek seçmedim. Rusya’yla hiçbir bağım kalmadı, orası da her yer gibi bana yabancı. Aslında oradaki hayatı, başka her yerdeki hayattan daha çok sevemediğim doğru; ama orada bile hiçbir şeyden nefret edemedim.</span></p>

      <p class="paragraf-3 para-style-override-19"><span>Gücümü her yerde denedim. “Kendimi tanımam için” bunu siz salık vermiştiniz bana. Bunu kendimi denemek ya da başkalarına göstermek için yaptığımda hayatım boyunca hep tanık olduğum gibi, gücümün sınırsız olduğunu gördüm. Gözlerinizin önünde ağabeyinizden yediğim tokada katlandım. Evli olduğumu herkesin içinde itiraf ettim. Peki ben bu gücü nerede, neye karşı kullanacağım? Hiçbir zaman bilemediğim, İsviçre’de bana söylediğiniz, hepsine inandığım, o yüreklendirici sözlerinize karşın şimdi de bilemediğim şey, bu. Eskiden de hep olduğu gibi, şimdi de iyi bir şey yapmak isteyebilirim, bundan da haz duyarım. Ancak bunların tümü hep olduğu gibi fazla sığ, önemsiz duygular. Arzularım aşırı güçsüz; beni yönlendirecek güçten yoksunlar. Bir kütük üzerinde bir ırmak geçilebilir, ama bir yonga üzerinde geçilemez. Uri’ye birtakım umutlarla gittiğimi düşünmemeniz için söylüyorum size bunu.</span></p>

      <p class="paragraf-3 para-style-override-19"><span>Her zaman olduğu gibi kimseyi suçlamıyorum. Sefahat âlemlerinin en akıl almazlarını denedim ve gücümü bunlarda tükettim. Ama ben bu tür âlemleri sevmiyor ve istemiyorum. Son zamanlarıma tanıksınız. Umutlarını kıskandığım için bizim öfke dolu toptan yadsıyıcılara dahi hasetle baktığımı biliyor musunuz? Ama siz benim için boşuna kaygılandınız, çünkü ben onların yol arkadaşı olamam, paylaştığım ortak hiçbir şey yok onlarla. Bunun nedeni onlara duyduğum öfke değil, gülünç olmaktan korkmam da değil, gülünç olmaktan korkamam çünkü; her şeye karşın ciddi, dürüst, aklı başında bir insanın alışkanlıklarına sahip olduğumdan ve onları iğrenç bulduğumdan bu böyle. Ama onlara karşı daha büyük öfke ya da kıskançlık duysaydım, belki onlarla birlikte olabilirdim. Bunun benim için ne kadar kolay olduğuna ve bunun için ne kadar çırpındığıma siz karar verin.</span></p>

      <p class="paragraf-3 para-style-override-19"><span>Sevgili dostum, yazgımın karşıma çıkardığı nazik ve gönlü yüce varlık! Güzel ruhunuzda ne kadar güzellik varsa bunların tümünü bana aktararak beni güzelliklere boğmayı düşlemiş, böylece de benim önüme bir hedef koymayı ummuş olabilirsiniz belki? Hayır, siz en iyisi daha dikkatli olun</span><span class="char-style-override-9">: y</span><span>a aşkım da benim gibi değersizse ve siz mutsuz olursanız? Ağabeyiniz bir gün bana yurduyla bağlarını yitirenlerin, Tanrılarını da, yani bütün amaçlarını da yitirdiklerini söylemişti. İnsan her konuda sonsuzcasına tartışabilir, ama benim tek becerebildiğim inkâr oldu, içinde hiçbir gönül yüceliği, hiçbir güç olmayan bir inkâr. İnkârı bile beceremedim. Elimde her şey hep sığ ve sönük kaldı. Gönlü yüce bir insan olan Kirillov hiçbir fikre dayanamadı ve kendini vurdu. Ama ben onun aklını yitirdiği için o kadar gönlü yüce olduğu kanısındayım. Ben hiçbir zaman aklımı yitiremem ve hiçbir zaman bir fikre onun inandığı gibi inanamam. Dahası, hiçbir fikirle öyle uzun boylu ilgilenemem. Ve asla, asla kendimi vuramam!</span></p>

      <p class="paragraf-3 para-style-override-19"><span>Kendimi öldürmem gerektiğini biliyorum, kendimi iğrenç bir böcek gibi yeryüzünden süpürüp atmam gerektiğini. Ama kendimi öldürmekten korkuyorum, çünkü büyüklük göstermekten, gönül yüceliği göstermekten korkuyorum. Bunun sonsuz yalanlar zinciri içinde bir başka yalan, sonuncu yalan olacağını biliyorum. Büyüklük rolleri oynamak için kendini aldatmanın ne yararı var? İçimde hiçbir zaman öfkeye de, utanca da yer olmadı; demek ki umutsuzluğa da yer yok.</span></p>

      <p class="paragraf-3 para-style-override-19"><span>Bu kadar uzun yazdığım için bağışlayın. Bir rastlantıyla şu anda kendime geldim. Yüz sayfa az gelirken, on satır yeter de artardı. Bana “bakıcı” olmaya gelin demek için on satır bile fazla gelirdi.</span></p>

      <p class="paragraf-3 para-style-override-19"><span>Yola çıktıktan sonra kentten sonraki altıncı istasyonda trenden indim, o günden beri istasyon şefinin evinde kalıyorum. Kendisiyle beş yıl önce Petersburg’da bir içki ve eğlence meclisinde tanışmıştık. Burada olduğumu kimse bilmiyor. Mektubu onun adına yazın. Adresi aşağıda.</span></p>

      <p class="paragraf-3 para-style-override-21"><span>Nikolay Stavrogin”</span></p>

      <p class="paragraf-3 para-style-override-19"/>

      <p class="paragraf-3 para-style-override-19"><span>Darya</span> <span>Pavlovna götürüp Varvara Petrovna’ya gösterdi mektubu. Mektubu okuyan Varvara Petrovna, bir kez daha okuyabilmek için Daşa’dan dışarı çıkmasını istedi; ama nedense hemen sonra geri çağırdı.</span></p>

      <p class="paragraf-3 para-style-override-19"><span>— Gidiyor musun? –diye sordu neredeyse çekinerek.</span></p>

      <p class="paragraf-3 para-style-override-19"><span>— Gidiyorum, –dedi Daşa.</span></p>

      <p class="paragraf-3 para-style-override-19"><span>— Hazırlan! Birlikte gidiyoruz!</span></p>

      <p class="paragraf-3 para-style-override-19"><span>Daşa soran gözlerle baktı kendisine.</span></p>

      <p class="paragraf-3 para-style-override-19"><span>— Burada artık ne yapacağım ki? Hem ne fark eder? Ben de Uri yurttaşlığına geçer ve dağlar arasındaki o daracık vadide yaşar giderim... Merak etme, varlığımla size sıkıntı vermem.</span></p>

      <p class="paragraf-3 para-style-override-19"><span>Öğle trenine yetişmek için hemen hazırlandılar. Ama daha yarım saat geçmemişti ki Skvoreşniki’den Aleksey Yegorıç geldi. Nikolay Vsevolodoviç’in sabah ilk trenle “birden” çıkageldiğini, kendilerinin şu anda Skvoreşniki’de olduklarını bildirdi</span><span class="char-style-override-9">: “</span><span>Görünüşleri bir tuhaf, hiçbir soruya yanıt vermediler ve bütün odaları dolaştıktan sonra kendi dairelerine kapandılar...”</span></p>

      <p class="paragraf-3 para-style-override-19"><span class="char-style-override-11">—</span> <span>Kendilerine sormadan gelip size durumu bildirmeyi uygun buldum, –dedi son olarak Aleksey Yegorıç çok etkileyici bir yüz ifadesiyle.</span></p>

      <p class="paragraf-3 para-style-override-19"><span>Varvara Petrovna gözlerini gözlerinin içine dikip ona dikkatle baktı, ancak hiçbir şey sormadı. Araba kaşla göz arasında hazırlandı. Daşa’yı da yanına aldı. Dediklerine göre yol boyunca sürekli haç çıkarmış Varvara Petrovna.</span></p>

      <p class="paragraf-3 para-style-override-19"><span>“Dairesi”nde bütün kapılar açıktı ama Nikolay Vsevolodoviç’in kendisi görünmüyordu.</span></p>

      <p class="paragraf-3 para-style-override-19"><span>— Çatı arasında olmasınlar? –dedi Fomuşka çekinerek.</span></p>

      <p class="paragraf-3 para-style-override-19"><span>Uşaklardan çoğu salonda beklerken, birkaç uşağın Varvara Petrovna’nın ardı sıra Nikolay Vsevolodoviç’in “dairesi”ne girmiş olmaları ilginç. Daha önce hiçbiri kuralları böylesine açıkça çiğnemeye cesaret edemezdi. Varvara Petrovna durumu fark etti ama bir şey söylemedi.</span></p>

      <p class="paragraf-3 para-style-override-19"><span>Çatı arasına çıktılar. Üç oda vardı burada; ama Nikolay Vsevolodoviç hiçbirinde yoktu.</span></p>

      <p class="paragraf-3 para-style-override-19"><span>— Oraya çıkmış olmasınlar? –dedi en üstteki küçük odanın kapısını gösteren bir uşak.</span></p>

      <p class="paragraf-3 para-style-override-19"><span>Gerçekten de her zaman kapalı duran bu kapı şu anda ardına kadar açıktı. Son derece dik, uzun, daracık bir tahta merdivenle çıkılıyordu çatının tam altındaki bu odaya.</span></p>

      <p class="paragraf-3 para-style-override-19"><span>— Ben gelmiyorum, niye çıksın ki oraya? –dedi Varvara Petrovna yüzü kireç gibi, bakışlarını uşaklarda dolaştırarak.</span></p>

      <p class="paragraf-3 para-style-override-19"><span>Uşaklar da onun bu bakışına sessizce karşılık verdiler. Daşa titriyordu.</span></p>

      <p class="paragraf-3 para-style-override-19"><span>Bir anda merdivene atıldı Varvara Petrovna; Daşa hemen arkasındaydı; ama küçük odaya girdiği anda bir çığlık atarak olduğu yere yığıldı kaldı. Bayılmıştı.</span></p>

      <p class="paragraf-3 para-style-override-19"><span>Uri kantonu yurttaşı kapının ardında kendini asmıştı. Küçük masanın üzerindeki bir kâğıt parçasına kurşunkalemle şunları yazmıştı</span><span class="char-style-override-9">: “</span><span>Kimsenin suçu yok, kendim yaptım”. Masanın üzerinde ayrıca bir çekiç, sabun parçası ve yedek olarak konulduğu anlaşılan büyük bir çivi vardı. Nikolay Vsevolodoviç’in kendini astığı ve bolca sabun sürerek kayganlaştırdığı kalın ipek ipi de önceden hazırladığı belliydi. Her şey, bilerek ve isteyerek intihar ettiğini ve son ana dek bilincinin açık olduğunu gösteriyordu.</span></p>

      <p class="paragraf-3 para-style-override-19"><span>Otopsi yapan doktorlarımız da intiharın kesinlikle cinnet sonucu olmadığını bildirdiler.</span></p>

      <p class="paragraf-3 para-style-override-19"/>
    </div>
  </div>
</body>
</html>
