<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">POLZUNKOV</h1>

  <p class="normal">Bu adamı dikkatle incelemeye başladım. Dış görünüşünde bile, onunla hiç ilgilenmiyor olsanız da elinizde olmadan gözünüzü diktiğiniz ve hemen korkunç bir kahkaha patlattığınız bir yan vardı. Bana da böyle oldu. Bu ufak tefek beyefendinin gözlerinin son derece canlı olduğunu –ya da kendisine çevrilen her bakışı hissettiğini, içgüdüsel olarak tahmin ettiğini, hemen kendisine bakana döndüğünü ve bu bakışı heyecanla incelediğini– söylemeliyim. Gözleri büyük bir canlılıkla, çeviklikle girouette<sup class="calibre2"><a href="../Text/ev_split_022.html#footnote-600-25" id="footnote-600-25-backlink">[25]</a></sup> gibi dönüyordu. Çok garip bir durumdu! Hayatını soytarılık yaparak kazanmasına ve kumpanyadakilerin manevi, hatta maddi anlamda her türlü darbesine maruz kalmasına rağmen, sanki kendisiyle alay edilmesinden korkuyor gibiydi. Gönüllü soytarılara kimse acımaz. Ama bu garip yaratığın, bu gülünç adamın bu işi meslek olarak seçmediğini hemen anladım. Bu adamda soylu bir yan vardı hâlâ. İçinde bulunduğu durumdan duyduğu rahatsızlık, ıstırap dolu endişe bu görüşü doğruluyordu. Bu işi yapma isteği maddi çıkarlardan çok, iyi yürekliliğinden geliyor gibiydi. İnsanların, yüzüne karşı, gözlerinin içine bakarak kahkahayla gülmelerini memnuniyetle karşılıyor, ama aynı zamanda –bu konuda yemin edebilirim– yüreği yanıyor ve izleyicilerinin aşağılık – merhametsiz oldukları, yaptıklarına değil ona, ruhuna, yüreğine, kafasına, görünüşüne, etiyle kemiğiyle tüm bedenine güldükleri fikri içinin kan ağlamasına neden oluyordu. O an kendini aptal gibi hissettiğinden eminim, ama yüreğindeki isyan her seferinde asil tabiatı sayesinde diniyordu. Bütün bunlara işten atılma ya da tanımadığı insanlardan para alamama korkusuyla değil, iyi yüreği nedeniyle katlandığından eminim: Bu beyefendi insanlardan para, onları yeterince güldürdüğünü hissettiğinde sadaka isteyebiliyordu ve buna hakkı olduğunu düşünüyordu. Ama Tanrım! Para isterken ne hale geliyordu! Bu küçük adamın kırışmış, kemikleri çıkık yüzünde aynı anda bu kadar çeşitli gülümseme, bu kadar çok garip duygu, bu kadar dehşetli ifadeler olabileceğini düşünemezdim. Bu yüzde başka neler yoktu ki! Utanç, ve sahte bir küstahlık, ve yüzünün aniden kızarmasının verdiği sıkıntı, ve öfke, ve başarısızlık utancı, ve rahatsızlık verdiği için bağışlanma ricası, ve yeteneğinin bilincinde olma, ve hepsinden öte önemsizliğinin farkında olma – bütün bu ifadeler yıldırım hızıyla yüzünden akıp gitti. Şu fani dünyada altı yıl boyunca yaşamını böyle sürdürmüş, ama o güne kadar bu ilginç para isteme anı için uygun bir tavır bulamamıştı! Duygularını hiç kaybetmediğini ve sefil bir duruma düşmediğini de söylemeliyim. Yüreği gayet coşkulu ve sıcaktı! Ayrıca şunu da söyleyeyim: Benim görüşüme göre dünyadaki en dürüst, en asil insandı, ama küçük bir zayıflığı vardı: Yakınlarını etkilemek için, iyi niyetle ve fazla umursamadan, pek de hoş olmayan bir şeyi yapmaya hazırdı. Kısacası, biraz seciyesiz bir insandı. En mantıksız olan şey ise, sıradan bir insan gibi, ne daha iyi ne daha kötü, temiz, belli bir özenle ve saygınlığına, kişisel itibarına zarar vermeyecek bir şekilde giyinmiş olmasıydı. Bu dış uyum ve iç uyumsuzluk, kendisi hakkında duyduğu kaygı ve aynı zamanda kendini sürekli alçaltması – bunların hepsi dikkat çekici bir tezat oluşturuyor ve insanların gülmesine, acımasına neden oluyordu. Bütün dinleyicilerinin ona kişisel itibarını zedelediği için değil, sadece komik olduğu için gülen, iyi insanlar olduğuna kalpten inansaydı (yaşadığı deneyimlere rağmen ara sıra buna inanıyordu) hem kendini eğlendirmek hem de izleyicilerini güldürüp memnun etmek için frakını ters yüz ederek giyip sokaklarda dolaşmaya hazırdı. Ama ne yaparsa yapsın, hiçbir zaman onlarla eşit seviyeye gelemezdi. Bir başka özelliği daha vardı: Bu garip adam gururlu, arzulu ve hatta fazla bir tehlike olmadığı durumlarda yüce gönüllüydü. Bazen kendisini sinirden kudurtan izleyicilerinden bazılarını hiç çekinmeden, tehlikeyi göze alarak, kahramanlık denilebilecek bir tavırla başından nasıl savdığını görmek ve duymak gerekirdi. Ama bu tavır sadece birkaç dakika sürerdi... Kısacası, kelimenin tam anlamıyla çilekeş bir adamdı, ama çilekeşlerin en lüzumsuz, en komiklerinden biriydi.</p>

  <p class="normal">Ziyaretçilerin arasında bir tartışma başladı. Birdenbire, garip dostumun bir sandalyenin üzerine çıktığını ve dikkati söylediklerine çekmek için var gücüyle bağırdığını gördüm.</p>

  <p class="normal">— Dinleyin, –diye fısıldadı patronu,– bazen çok ilginç öyküler anlatır... İlginizi çekti mi? Kafamı evet anlamında salladım ve kalabalığın arasına karıştım.</p>

  <p class="normal">İyi giyimli bir beyefendinin sandalyenin üzerine fırlaması ve var gücüyle bağırması gerçekten de tüm dikkatleri çekmişti. Bu garip adamı tanımayan pek çok kişi şaşkın gözlerle birbirlerine baktı, tanıyanlar ise kahkahalarla güldüler.</p>

  <p class="normal">— Fedosey Nikolaiç’i tanırım! Fedosey Nikolaiç’i herkesten daha iyi tanımam gerekir! –Sandalyenin üzerinden yüksek sesle konuşuyordu.– Beyler, müsaadenizle size de anlatayım. Fedosey Nikolaiç hakkında güzel bir öykü biliyorum! Çok güzel bir öykü...</p>

  <p class="normal">— Anlatın Osip Mihaylıç, anlatın.</p>

  <p class="normal">— Hadi anlat!!</p>

  <p class="normal">— Dinleyin o zaman...</p>

  <p class="normal">— Dinleyin, dinleyin!!!</p>

  <p class="normal">— Başlıyorum, ama beyler, çok ilginç bir öykü bu...</p>

  <p class="normal">— Güzel, çok güzel!</p>

  <p class="normal">— Komik bir öykü.</p>

  <p class="normal">— Çok güzel, harika, mükemmel – hadi başla!</p>

  <p class="normal">— Çok sevdiğiniz birinin yaşamından bir bölüm...</p>

  <p class="normal">— Neden komik olduğunu söylemek için bu kadar sıkıntıya giriyorsun!</p>

  <p class="normal">— Ayrıca biraz da trajik!</p>

  <p class="normal">— Aaa?!</p>

  <p class="normal">— Kısacası, dinlediğiniz için mutlu olacağınız bir öykü, beyler – sonucunda bu ilginç kumpanyaya geldiğim bir öykü.</p>

  <p class="normal">— Kelime oyunlarını bırak!</p>

  <p class="normal">— Bu öykü...</p>

  <p class="normal">Sarışın, bıyıklı, genç bir beyefendi, elini sanki mendil çıkaracakmış gibi redingotunun cebine sokup, onun yerine cüzdanını çıkararak boğuk bir sesle,</p>

  <p class="normal">— Kısacası, bu öykü – giriş faslını biraz hızlı geçseniz – kendine göre değeri olan bir öykü, –dedi.</p>

  <p class="normal">— Bu öykü, beyler, pek çoğunuzun benim yerime yaşamış olmanızı dilediğim bir öykü. Ve son olarak söyleyeyim, sonucunda evlenmediğim bir olay.</p>

  <p class="normal">— Evlenecekmiş!.. Bir karısı olacakmış!.. Polzunkov evlenmek istemiş!!</p>

  <p class="normal">— İtiraf edeyim, şu anda bir Madam Polzunkova olmasını ben de isterdim!</p>

  <p class="normal">— İzin verirseniz, Madam Polzunkova olacak kadının ismini sorabilir miyim? –diye bir genç ince sesiyle anlatıcıya sordu.</p>

  <p class="normal">— İlk bölümü anlatmaya başlıyorum beyler: Altı yıl önce, bir bahar günü, Mart’ın 31’iydi – tarihe dikkatinizi çekerim, beyler – tam şeyin arifesi...</p>

  <p class="normal">— 1 Nisan’ın! –diye saçları lüle lüle olan bir genç bağırdı.</p>

  <p class="normal">— Hemen de bildiniz bayım. Akşam vaktiydi. N. kasabasına alacakaranlık çökmüştü, ay kendini göstermek üzereydi... Her şey doğal akışında ilerliyordu. Alacakaranlığın çöktüğü geç bir saatte dairecağızımdan usul usul çıktım – kendi dünyasında yaşayan ve daha geçenlerde ölen büyükanneme veda ettim. En son Nikolay Nikolaiç’ten duyduğum, böyle son moda bir ifade kullandığım için kusuruma bakmayın. Ama büyü-<br class="chapter" />
  kannem tamamen kendi dünyasında yaşıyordu: Kör, sağır, dilsiz, aptaldı – yani aklınıza ne gelirse vardı!.. Kabul etmeliyim ki ben de titriyordum, büyük bir iş peşindeydim; şu zavallı kalbim, ensesinden yakalanmış küçük bir kedi yavrusu gibi çarpıyordu.</p>

  <p class="normal">— Affedersiniz, Mösyö Polzunkov!</p>

  <p class="normal">— Bir şey mi söyleyecektiniz?</p>

  <p class="normal">— Daha basit anlatır mısınız, fazla süslemeyin lütfen!</p>

  <p class="normal">— Peki, nasıl isterseniz, –dedi Osip Mihaylıç hafif mahcup bir sesle.– Fedosey Nikolaiç’in (kendi kazandığı parayla satın aldığı) evine gittim. Fedosey Nikolaiç sizin de bildiğiniz gibi, sıradan bir iş arkadaşı değil, tüm bölümün şefi. Geldiğimi bildirdiler ve beni hemen çalışma odasına aldılar. Daha dün gibi hatırlıyorum: Karanlık, kapkaranlık bir oda ve mumlar yanmıyor. Fedosey Nikolaiç’in girdiğini görüyorum. Karanlıkta ikimiz baş başayız...</p>

  <p class="normal">— Aranızda ne geçti? –diye sordu bir memur.</p>

  <p class="normal">— Sizce ne geçmiş olabilir? –diye Polzunkov, saçları lüle lüle olan gence dönüp, kramp girmiş gibi yüzünde bir kasılmayla sordu.– Olaya dönecek olursak beyler, çok garip bir durumdu. Yani aslında sıradan, günlük işlerden biriydi – ben cebimden rulo halindeki kâğıtları çıkardım, o da rulo halindeki...</p>

  <p class="normal">— Banknotları mı?</p>

  <p class="normal">— Evet, banknotları bayım, sonra da belgeleri verdim banknotları aldım.</p>

  <p class="normal">— Bu işin içinde bir rüşvet kokusu var, –dedi iyi giyimli, kısa saçlı genç bir beyefendi.</p>

  <p class="normal">— Rüşvet mi! –diye devam etti Polzunkov.– Eh, yani!</p>

  <p class="normal">Liberal olmayayım da ne yapayım!</p>

  <p class="normal">Bu gördüklerimden sonra,</p>

  <p class="normal">Eğer taşrada hizmet etme şansını ele geçirirseniz, elinizi... memleketinizin ocağında ısıtmayın... Bir edebiyatçı şöyle demiş:</p>

  <p class="normal">Anavatanımızın dumanı bile bize tatlı ve hoş gelir!<sup class="calibre2"><a href="../Text/ev_split_022.html#footnote-600-26" id="footnote-600-26-backlink">[26]</a></sup></p>

  <p class="normal">Anavatan, beyler, hepimizin anası, biz onun yavrularıyız ve bu yüzden onu emip sömürürüz!..</p>

  <p class="normal">Kalabalıktan bir kahkaha koptu.</p>

  <p class="normal">— Beyler, ister inanın ister inanmayın, ben hiç rüşvet almadım. –Polzunkov, şüpheli gözlerle kalabalığa bakıyordu.</p>

  <p class="normal">Şiddetli ve oldukça uzun süren bir kahkaha tufanı Polzunkov’un konuşmasını bastırdı.</p>

  <p class="normal">— Beyler, gerçekten almadım...</p>

  <p class="normal">Ama durdu ve yüzünde garip bir ifadeyle etrafındaki insanları süzmeye başladı. Belki de – kim bilir – belki de o anda bu dürüst topluluktaki bazı kişilerden çok daha dürüst olduğunu düşünüyordu... Yüzündeki ciddi ifade kalabalıktaki hareketlilik sona ermeden geçmedi.</p>

  <p class="normal">— Beyler, –herkes susunca Polzunkov devam etti,– hiçbir zaman rüşvet almamış olmama rağmen, bu sefer bir günah işlemiştim: Cebime rüşvet girmişti... hem de rüşvet alan birinden... belli bir kişiye gönderdiğim takdirde Fedosey Nikolaiç’i sıkıntıya sokacak bazı belgeler vardı elimde.</p>

  <p class="normal">— Yani onları sizden satın mı aldı?</p>

  <p class="normal">— Evet, aldı.</p>

  <p class="normal">— Çok para verdi mi?</p>

  <p class="normal">— Günümüzde pek çok kişinin vicdanını olduğu gibi satacağı ve her yönüyle değiştirebileceği kadar çok para verdi... tabii bu değişiklik onlara fayda sağlayacaksa. Ama parayı cebime koyunca sanki başımdan aşağı kaynar sular döküldü. Aslında böyle durumlarda neden keyfim kaçar bilmiyorum, beyler – ama yaşıyor muydum, ölmüş müydüm farkında değildim, dudağım seğiriyor, bacaklarım titriyordu; suç işlemiştim, suçluydum, çok utanmıştım, beni affetmesi için Fedosey Nikolaiç’e yalvarmaya hazırdım...</p>

  <p class="normal">— O ne yaptı, affetti mi?</p>

  <p class="normal">— Af dilemedim... sadece ne hissettiğimi anlatmak için öyle söyledim; yani hassas bir yüreğim vardır demek istiyorum. Gözlerimin içine baktığını görüyordum:</p>

  <p class="normal">— Tanrıdan –dedi,– korkmaz mısınız, Osip Mihaylıç. Bu soru karşısında ne yapabilirdim! Nezaketten dolayı ellerimi açtım, başımı yana eğdim: “Tanrıdan, –dedim,– nasıl korkmam, Fedosey Nikolaiç?..” Nezaketten böyle dedim... aslında yerin dibine geçmeye hazırdım.</p>

  <p class="normal">— Uzun süredir ailemizin dostusunuz, size kendi oğlumuz gözüyle bakıyoruz – Tanrının bizim için ne gibi planları olduğunu kim bilebilir Osip Mihaylıç! Ve birdenbire beni ihbar etmeyi düşünmeye başlıyorsunuz!.. Böyle bir şeyden sonra insanlar hakkında ne düşünmeliyim Osip Mihaylıç?</p>

  <p class="normal">İşte böyle beyler, bana nutuk çekmeye başladı! “Siz söyleyin –dedi,– böyle bir olaydan sonra insanlar hakkında ne düşünmeliyim, Osip Mihaylıç?” Ne düşünmeli diye düşündüm. Anlarsınız, boğazım düğümlendi, sesim titriyordu, kötü huyum yine ortaya çıkmıştı ve ben de şapkama uzandım...</p>

  <p class="normal">— Nereye gidiyorsunuz Osip Mihaylıç? Böyle bir günün arifesinde gerçekten de... gerçekten de bana kin mi güdüyorsunuz; ben size ne yaptım?</p>

  <p class="normal">— Fedosey Nikolaiç, –dedim,– Fedosey Nikolaiç! Aslında eriyip tükenmiştim beyler, şeker gibi erimiştim. Nereye gidiyordum! Ve cebimdeki banknotlar sanki şöyle bağırıyordu: Seni hain, seni lanet olası soyguncu – sanki yüz kilo geliyorlardı... (düşünün, bir de gerçekten yüz kilo olsalardı!..)</p>

  <p class="normal">— Bakıyorum da, –dedi Fedosey Nikolaiç,– pişman olmuşa benziyorsunuz... biliyorsunuz, yarın...</p>

  <p class="normal">— Mısırlı Azize Maria<sup class="calibre2"><a href="../Text/ev_split_022.html#footnote-600-27" id="footnote-600-27-backlink">[27]</a></sup> günü...</p>

  <p class="normal">— Tamam, ağlamayın –dedi Fedosey Nikolaiç,– yeter: Bir günah işlediniz ve pişman oldunuz! Bunu unutalım! Belki de –dedi,– sizi tekrar doğru yola sokabilirim... Belki benim mütevazı penatlar<sup class="calibre2"><a href="../Text/ev_split_022.html#footnote-600-28" id="footnote-600-28-backlink">[28]</a></sup> –dedi,– (bu sözcüğü vurguladığını hatırlıyorum, alçak herif), sizin sert... sertleşmiş demeyeyim de – biraz yolunu şaşırmış – kalbinizi ısıtabilir...</p>

  <p class="normal">Elimden tuttu, beyler ve beni aile üyelerinin yanına götürdü. Sırtımdan soğuk bir ter boşandı, tüylerim ürperdi! Kendimi nasıl takdim etmem gerektiğini düşünüyordum... siz de bilirsiniz, beyler... nasıl söylesem, çok nazik bir durumdu!</p>

  <p class="normal">— Madam Polzunkova da orada mıydı?</p>

  <p class="normal">— Marya Fedoseyevna – ama beyler, söylediğiniz ismi alma şerefine ulaşması kaderinde yokmuş! Fedosey Nikolaiç bana oğulları gözüyle bakmaları konusunda haklıymış. Aslında altı ay önce, Mihaylo Maksimıç Dvigaylov adındaki emekli bir asker hayattayken o gözle bakıyorlarmış. Bu emekli asker hazırladığı vasiyeti bir kutuya koymuş ve uzun süre ellememiş; ama kutuyu o kadar uzun süre ellememiş ki emrihak vaki olup kendisi kutuya girene kadar bulamamış...</p>

  <p class="normal">— Uh!!!</p>

  <p class="normal">— Özür dilerim beyler, ağzımdan kaçtı – kötü bir kelime oyunuydu, ama onun yaptığı şey kadar kötü değil – bu emekli asker yüzünden daha sonradan düştüğüm, nasıl desem, sıfırı tüketmiş halim kadar kötü değil – hayattayken beni evine hiç kabul etmemişti (sözü geçen, etkili bir insan olduğu için rahat, zengin bir hayat yaşıyordu!) – bir de benim öz oğlu olduğumu düşünüyormuş, belki de haklıydı.</p>

  <p class="normal">— Aha!!!</p>

  <p class="normal">— Evet, durum böyleydi! Neyse, sonra ne zaman Fedosey Nikolaiç’in evine gitsem bana laf dokundurmaya başlamışlardı. Hepsine dayanmış, ama aklımın bir köşesine yazmayı da ihmal etmemiştim ve günün birinde benim için talihsiz (belki de talihli!) bir gelişme olmuş, bir süvari subayı birdenbire dörtnala küçük kasabamıza girmişti. Çeşitli yerleri dolaşarak, ordu için at almasını gerektiren basit bir görevi vardı – ama Fedosey Nikolaiç’in evine adamakıllı yerleşmişti – basbayağı havan topu gibi! Ben de kötü huyum gereği olaya dolambaçlı yollardan yaklaşmıştım, “Fedosey Nikolaiç, –dedim,– neden böyle davranıp beni incitiyorsunuz! Size hep bir baba gözüyle baktım... siz bana ne zaman bir baba gibi davranacaksınız...” O da bana, nasıl desem, cevap vermeye başlamıştı! Konuşmaya, konuşmak diyorsam on iki kantodan oluşan bir şiir okumaya başlamıştı, dinlediğiniz de güzelliği karşısında dilinizin tutulduğu, donup kaldığınız, ama ne demek istediğini çözemediğiniz, anlamadığınız, aptallaştığınız, sudan çıkmış balığa döndüğünüz bir şiirdi. Çok güzel okuyordu, insanları etkisi altına alan Tanrı vergisi bir yeteneği vardı! Her türlü yolu denemiştim: Oraya buraya koşturmuştum! Romanslar bulmuş, şekerler getirmiş, güzel kelime oyunları hazırlamış, iç çekmiş, sızlanmış, yüreğim yanıyor demiştim, aşktan yüreğim yanıyor, gözyaşlarına boğulmuş, bazı gizli şeyleri açıklamıştım! İnsan ne kadar aptal! Aslında otuz yaşında olduğumu o güne kadar hiç aklıma getirmemiştim... bir an bile! Her türlü kurnazlığı yapmıştım! Hiçbiri işe yaramamıştı! Elime geçen tek şey alaylar ve gülüşmeler olmuştu – öfkeden boğulacak gibiydim – evden ayağımı kestim ve sürekli düşündüm – onu ihbar etmeye karar verdim. Tamam, bir tanıdığı ele vermek alçakça bir şey, kabul ediyorum, ama maddi bir işti ve çok para vardı! Onun hakkındaki ihbarı geri almam karşılığında bin beş yüz gümüş aldım.</p>

  <p class="normal">— A! İşte rüşvet!</p>

  <p class="normal">— Evet beyler, rüşvetçiden rüşvet aldım! (Yanlış bir şey yapmadım, hayır!) İzninizle devam edeyim: Beni çay içtikleri, hatırlarsanız bahsetmiştim, odaya götürdü, korkudan ölecek gibiydim, gayet hoş karşıladılar, hepsi de biraz alınmış gibi davrandılar – en azından incindikleri açıktı... Yıkılmış tamamen yıkılmışlardı, ama aynı zamanda yüzlerinde bir asalet ve bakışlarında babacan, samimi bir vakar vardı... hayırsız evlat geri dönmüştü – olay bu noktaya gelmişti! Çaya davet ettiler; göğsümde sanki bir semaver kaynıyor, ayaklarım ise donuyordu: İyice küçülmüş, korkmuştum! Yedinci dereceden memur (şimdi altıncı dereceye yükseldi) Fedosey Nikolaiç’in eşi Marya Fominişna oturur oturmaz benimle konuşmaya başladı: “Evladım, ne kadar da zayıf kalmışın,” dedi. “Evet, Marya Fominişna, –dedim,– sağlığım pek iyi değildi...” Sesim titriyordu! Ama o yılan, zehrini akıtmak için fırsat kolluyormuş: “Sanırım vicdanın –dedi,– sana oğlu gibi davrananları kapsayacak kadar büyük değilmiş, Osip Mihaylıç! Canı gönülden paylaştığımız ekmeğimiz suyumuz –dedi,– seni oldukça üzmüş! Döktüğüm kanlı gözyaşlarının sorumlusu sensin!” Gerçekten de vicdanım hakkında bunları söyledi. Neden böyle söyledi ki! Üzerine vazife değildi, cadaloz! Oturup çay koymaktan başka bir şey yapmadı. Pazarda olsa, diğer bütün kadınların seslerini bastırabilirdi. İşte böyle bir kadındı! Sonra beni felakete götüren şey gerçekleşti ve kızları Marya Fedoseyevna tüm masumiyeti, hafif sararmış yüzü ve sanki ağlamaktan kızarmış gözleriyle içeri girdi – ben de aptal gibi olduğum yerde ağzı açık kalakaldım. Ama sonradan bu gözyaşlarını o subay için döktüğü ortaya çıktı: Zamanının dolduğunu, gitme vakti geldiğini, gitmezse devletin parasını zamanında yetiştiremeyeceğini söylemiş ve nasıl desem (ama söylemem de gerekiyor) başının belaya girmemesi için sıvışırcasına çıkıp gitmiş! İşte böyle... anne babası küçük hanımdan hemen bütün sırlarını öğrendiler ve bu talihsizliği örtbas etmek için ne yapmaları gerektiğini düşündüler – üstelik bu talihsizlik kendi evlerinde olmuştu!.. Ona bakınca yapacak hiçbir şey olmadığını anladım, şapkama uzandım, hemen alıp oradan sıvışmak istiyordum, ama yerinde değildi: Şapkamı almışlardı... Kabul etmeliyim ki şapkam olmasa da oradan çıkmak istiyordum – aklımda bu vardı – ama hayır, kapıları kilitlemişlerdi, dostça şakalar, göz kırpmalar ve cilveler başladı, utanmıştım, aşk hakkında konuşmaya, atıp tutmaya başladım; küçük güvercinim klavsenin başına oturdu ve hüzünlü bir sesle, sırtını kılıcına dayamış bir süvari hakkındaki şarkıyı söyledi – bu şarkıyla beni kendine esir etti! “Her şeyi unutalım, –dedi Fedosey Nikolaiç,– gelin, kucaklaşalım!” Ben de diz çöktüm ve yüzümü yeleğine dayadım. “Beni bağışladınız, benim için bir babadan farksızsınız!” dedim ve gözlerimden sıcak yaşlar boşandı! Yüce Tanrım, yaptıklarımız için bağışla bizi! O ağladı, karısı ağladı, Maşenka ağladı... Lepiska saçlı bir kız vardı: O da ağladı... Daha bitmedi – evin her köşesinden küçük çocuklar çıkıyordu (Tanrı bu eve oldukça cömert davranmıştı) ve onlar da hüngür hüngür ağlıyordu... Herkes evin hayırsız oğlu askerden dönmüş gibi ağlıyordu, duygulanıyordu ve mutluydu! Ardından ikramlar geldi, oyunlar oynandı: “Yangın var! Neresi yanıyor? – Kalbim yanıyor. Kimin için yanıyor?” Güvercinimin yüzü kızarıyordu! İhtiyarla karşılıklı punç içtik – sonra beni gayet hoş bir biçimde uğurladılar...</p>

  <p class="normal">Büyükannemin yanına döndüm. Başım dönüyordu; eve gelirken yol boyunca gülmüştüm, küçük odamda iki saat boyunca bir aşağı bir yukarı dolaştım, büyükannemi uyandırdım ve ne kadar mutlu olduğumu anlattım. “Peki, o hırsız sana para verdi mi?” – “Verdi, büyükanneciğim, verdi, talihimiz döndü artık!” – “Evlenme vaktin gelmişti zaten, –dedi büyükannem,– Tanrım, dualarım kabul oldu!” Sofran’ı uyandırdım. “Sofran, –dedim,– çizmelerimi çıkar.” Sofran çizmelerimi çekti, çıkardı. “Sevgili Sofran, gel de bir öp, tebrik et beni! Evleniyorum kardeşim, evleniyorum, yarın serbestsin, git eğlen, kafayı çek, efendin evleniyor!” Kalbim sevinçle çarpıyordu!.. Uykum gelmeye başlamıştı, ama uyuyamadım, oturup düşündüm; birden aklıma bir şey geldi: Ertesi gün 1 Nisan’dı, böyle parlak ve eğlenceli bir günde ne yapabilirdim? – Ne yapacağımı buldum! Sizce ne yaptım beyler, yataktan kalktım, bir mum yaktım, yazı masasına oturdum, kendimi tamamen kaybetmiş, heyecanlanmıştım – bir insan heyecanlandığında nasıl olur, bilirsiniz beyler! Kafam tamamen şeytanlığa çalışmaya başlamıştı! Böyle bir huyum vardı: Sizden bir şey alırlar, siz onlara başka bir şey daha verirsiniz: Bunu da alın dersiniz! Bir yanağınıza tokat atarlar ve siz zevkle diğer yanağınızı uzatırsınız. Önünüze kemik atarlar, siz bütün kalbiniz ve yüreğinizle patinizi uzatırsınız – ve onları yalamaya çalışırsınız. Halime bakın beyler! Gülüyorsunuz ve ıslık çalıyorsunuz, her şeyi görüyorum! Ben burada tüm sırrımı size açıkladıktan sonra bana güleceksiniz, benimle dalga geçeceksiniz, ama ben konuşmaya devam edeceğim, konuşacağım, konuşacağım! Bunu yapmamı kim emretti? Kim beni zorladı? Kim arkamda duruyor ve “Konuş, konuş, anlat” diye fısıldıyor? Ama ben konuşuyorum, sanki benim arkadaşım, kardeşimmişsiniz gibi size anlatmaya, sizi memnun etmeye devam ediyorum... eh!..</p>

  <p class="normal">Her yönden yavaş yavaş yükselmeye başlayan kahkaha, sonunda tamamen kendinden geçmiş anlatıcının sesini bastırdı; anlatmayı bıraktı, gözlerini birkaç dakika kalabalığın üzerinde gezdirdi ve sonra birdenbire yıldırım gibi elini salladı, durumunu gerçekten komik bulmuş gibi kendi kendine güldü ve öyküsüne devam etti:</p>

  <p class="normal">— O gece zar zor uyuyabildim beyler; gece boyunca kâğıda bir şeyler çiziktirdim, bir şaka planladım! Beyler, aklıma geldikçe utanıyorum! Aslında çok daha iyi bir gece olabilirdi: Sarhoş olabilirdim, yolumu kaybedebilirdim, aptalca konuşabilirdim, yalan söyleyebilirdim – ama bunların hiçbiri olmadı! Sabah çok erken uyandım, ancak bir iki saat uyuyabilmiştim ve hâlâ şakayı yapmayı düşünüyordum! Yıkandım, giyindim, saçımı kıvırıp pomat sürdüm, yeni aldığım frakı giydim, kâğıdı şapkamın içine koydum ve tatil günü Fedosey Nikolaiç’in evine gittim. Beni görünce kollarını açtı ve babacan göğsüne sarılmamı söyledi! Aklımda önceki gece planladığım şaka vardı ve gayet ağırbaşlı bir tavır takındım. Bir adım geriledim. “Hayır Fedosey Nikolaiç, –dedim,– ve eğer mümkünse bu kâğıdı okuyabilir misiniz?” – günlük raporla birlikte kendi hazırladığım kâğıdı da verdim; kâğıtta ne yazıyordu biliyor musunuz? Şöyle diyordu: ...yukarıda belirtilen şu sebeplerden dolayı Osip Mihaylıç emekliye sevk edilmesini talep etmektedir, altında da tam tekmil ismim ve imzam! İşte bunu düşünüp hazırlamıştım beyler! Aklıma daha zekice bir şey gelmemişti! 1 Nisan şakasını devam ettirebilmek için, dargınlığımın geçmediğini, bütün gece düşündüğümü, akşam olanlardan dolayı daha da kırılıp fikrimi değiştirdiğimi, onunla ya da kızıyla bir daha görüşmek istemediğimi söyledim; önceki gece aldığım paranın benim için yeterli olduğunu ve bu yüzden istifamı hazırladığımı söyledim; Fedosey Nikolaiç gibi bir şefin altında çalışmak istemediğimi, başka bir yere tayin edilmek istediğimi ve işlediği suçu ihbar edeceğimi de ekledim. Onları korkutmak için tam bir alçak rolü oynamıştım! Korkutmak için iyi bir yol, değil mi beyler? Önceki günden sonra kalbim onlara iyice ısınmıştı ve bu yüzden bu aileye küçük bir şaka yapabileceğimi ve Fedosey Nikolaiç’in babacan yüreğine hafifçe dokunabileceğimi düşünmüştüm...</p>

  <p class="normal">Zarfımı, alır almaz açtı, ifadesinin tamamen değiştiğini gördüm. “Bu ne anlama geliyor, Osip Mihaylıç?” Ben de aptal gibi, “1 Nisan! Size şaka yaptım, Fedosey Nikolaiç,” dedim, büyükannesinin sandalyesinin arkasına sessizce saklanıp, onu korkutmak için kulağına tüm gücüyle “böö” diye bağıran aptal bir okul çocuğu gibiydim. Evet... aslında bu konudan bahsetmeye utanıyorum beyler! Hayır, yapamam! Bunu size anlatamam!</p>

  <p class="normal">— Olmaz, anlat! Sonra ne oldu?</p>

  <p class="normal">— Hayır, anlatın! Anlatın hadi! –Her yönden bu sesler duyuldu.</p>

  <p class="normal">— Anlamsız konuşmalar, fısıldaşmalar, ahlar ohlar yükseldi beyler! – ne kadar muzip, ne kadar şakacı bir insan olduğumu, onları çok korkuttuğumu söylediler, o kadar tatlıydılar ki çok utandım ve korkuyla şunu düşündüm: Böyle kutsal bir yerde nasıl böyle bir günah işleyebilmiştim! “Sevgili evladım, –diye ciyak ciyak bağırmaya başladı karısı,– beni o kadar korkuttun ki bacaklarım titredi, az kalsın düşüyordum! Deli gibi Maşa’ya koştu: Maşenka –dedi,– ne olacak halimiz! Bak, seninki ne yaptı! Bağışla evladım, günahını almışım! Şöyle düşündüm: Akşam bizden ayrılıp evine gittikten sonra belki de onu bilerek elde etmeye kandırmaya çalıştığımızı sandı ve bunu düşününce kanım öyle bir dondu ki! Göz kırpmayı bırak Maşenka, Osip Mihaylıç yabancı değil, ben senin annenim, yanlış bir şey söylemem! Tanrıya şükür yirmi yaşında, ne söyleyeceğini bilmeyen bir kadın değilim: Kırk beş yaşına geldim!..”</p>

  <p class="normal">Neredeyse ayaklarının dibine düşecektim beyler! Yeniden öpüştük, ağlaştık! Şakalar yapmaya başladık! Fedosey Nikolaiç de 1 Nisan hatırına bir şaka yapmayı lütfetti! Elmas gagalı bir ateş kuşunun<sup class="calibre2"><a href="../Text/ev_split_022.html#footnote-600-29" id="footnote-600-29-backlink">[29]</a></sup> geldiğini ve gagasında bir mektup getirdiğini söyledi. Şaka yapmaya çalışmıştı – bu şakaya çok güldük! Hem de nasıl etkilendik, anlatamam! O kadar güldük ki burada anlatmaya utanıyorum!</p>

  <p class="normal">— Neyse dostlar, öykünün bitmesine az kaldı! Aradan bir gün geçti, iki, üç, derken bir hafta oldu; bana artık damatları gözüyle bakıyorlardı! Neden mi böyle düşünüyordum! Çünkü yüzükler sipariş edilmişti, düğün günü kararlaştırılmıştı, sadece müfettiş gelene kadar duyurmak istemiyorlardı. Ben de dört gözle müfettişin gelmesini bekliyordum, çünkü mutluluğum ona bağlıydı! Ne kadar çabuk gelirse benim için o kadar iyi diye düşünüyordum. Fedosey Nikolaiç de bütün işini, hesapları, raporların yazılmasını, defterlerin kontrolünü, toplamların alınmasını kimseye sezdirmeden, büyük bir zevkle üzerime yıkmıştı – her şey düzensizdi, pek çok şey atlanmıştı, okunmayacak haldeydiler! Ama ben kayınpederim için elimden gelenin en iyisini yapmalıyım diye düşünüyordum! O ise pek iyi değildi, hastalanmıştı ve günden güne daha kötüye gittiği görülüyordu. Aslında benim de ondan pek farkım yoktu, geceleri uyuyamıyordum, olduğum yere yıkılacağımdan korkuyordum! Yine de işi büyük bir başarıyla tamamladım! Vaktinde yetiştirdim! Bir gün aniden ulakla bir mesaj gönderdiler. “Çabuk gelin, –diyorlardı,– Fedosey Nikolaiç’in durumu iyi değil!” Koşa koşa gittim – ne olmuş olabilirdi? Fedosey Nikolaiç, alnına sirkeli bez bağlanmış, yüzü buruşmuş bir halde yatıyor, inliyor, ahlayıp ofluyordu. “Sevgili oğlum, evladım –dedi,– ölüyorum –dedi,– ben ölürsem size kim bakacak?” Bütün çocuklar annelerinin yanına toplanmıştı, Maşenka ağlıyordu – ben de hüngür hüngür ağlamaya başladım! “Ağlamayın –dedi,– Tanrı yanınızda olacaktır! Benim günahlarımın cezasını size çektirmez!” Sonra karısına ve çocuklarına dışarı çıkmalarını, kapıyı arkalarından kapatmalarını söyledi, odada baş başa konuşmaya başladık. “Senden bir ricam var!” – “Nedir?” – “Ölüm döşeğinde bile rahat değilim kardeşim, yapılması gereken bir şey var!” – “Nedir o?” Kıpkırmızı olmuştum, zorlukla konuşuyordum. “Evladım hazineye para yatırmak zorundayım; kamu çıkarı için hiçbir şeyi esirgemem, hayatımı bile feda ederim! Bu konuda hiç endişen olmasın! Canımı sıkan, iftiracıların benim yüzümden sana kara çalacak olmaları... Saçlarımın kendi üzüntümden beyazlamadı! Müfettiş birkaç gün içinde gelecek, Matveyev’in yedi bin ruble açığı var ve bunun hesabını ben vermek zorundayım... Müfettiş bana soracak! Aklın neredeydi diyecek! Ama Matveyev tek bir kuruş bile verecek durumda değil! Başında zaten yeterince dert var; adamcağıza bir tekme de ben mi atayım?” Tanrım, ne kadar yardımsever, ne kadar iyi kalpli bir adam, –diye düşündüm. Konuşmaya devam etti: “Kızımın drahomasını da vermek istemiyorum, kutsal bir para! Kendi param da var, doğru, ama başkalarına borç verdim ve hepsini bir çırpıda nasıl toplayayım?” Dizlerimin üstüne çöktüm. “Siz benim velinimetimsiniz –diye haykırdım,– size karşı bir hata yaptım, sizi üzdüm, sizi suçlayanlar iftira atıyorlar, kendinizi üzmeyin, bana verdiğiniz parayı geri kabul edin!” Yaşlı gözlerle bana baktı. “Kalk ayağa evladım, senden de bunu beklerdim zaten; seni o zaman kızımın gözyaşları hatırına bağışlamıştım! Şimdi tüm kalbimle bağışlıyorum! Sen –dedi,– bütün yaralarımı sardın! Ömrümün sonuna kadar senden hayır dualarımı esirgemeyeceğim!” Hayır duasını aldıktan sonra beyler, hemen eve koştum, parayı aldım: “İşte babacığım, bütün para burada, sadece elli ruble harcadım!” – “Normal bir zaman olsa hiç önemli değil –dedi,– ama şu anda paranın tamamını bulmamız gerekiyor; zamanımız yok, birkaç gün önceki tarihli bir dilekçe yaz ve paraya ihtiyacın olduğu için elli ruble avans aldığını söyle. Ben de yetkililere, avans olarak verdiğimi söylerim...” Sizce ne olmuştur, beyler! Ne düşünüyorsunuz? Ne olacak, dilekçeyi de yazdım!</p>

  <p class="normal">— Sonra ne oldu? Nasıl bitti?</p>

  <p class="normal">— Ben dilekçeyi yazınca beyler, her şey bitti. Hemen ertesi sabah erken saatte resmi mühürlü bir zarf geldi. Zarfı açınca bir de ne göreyim? Emekliye sevk edilmiştim! Görevi devretmem, elimdeki hesapları teslim etmem ve kendi yoluma gitmem gerektiği yazıyordu!..</p>

  <p class="normal">— Nasıl olur?</p>

  <p class="normal">— Ben de avazım çıktığı kadar bağırdım: Nasıl olur! Kulaklarım çınlamaya başlamıştı, beyler! Özel bir nedeni olmadığını düşündüm, ama hayır, müfettiş kasabaya gelmişti. Yüreğim ağzımdaydı! Yine de belli bir nedeni yoktur dedim! Hemen Fedosey Nikolaiç’e gittim: “Bu nasıl oldu?” diye sordum. “Ne demek istiyorsun?” diye karşılık verdi. “Neden emekliliğe sevk edildim?” – “Ne emekliliği?” – “Peki niye bu kâğıtta emekliliğe sevk edildiğim yazıyor?” – “Emekli olmanın ne kötülüğü var!” – “Ben emekli olmak istemedim ki!” – “Nasıl olur, Nisan’ın 1’inde dilekçeyi vermiştiniz.” (O dilekçeyi geri almamıştım!) – “Fedosey Nikolaiç! Kulaklarıma inanamıyorum, bu gerçekten siz misiniz!” – “Evet benim, ne oldu ki?” – “Yüce Tanrım!” – “Çok üzüldüm beyefendi, bu kadar erken emekliliği düşünmenize gerçekten çok üzüldüm! Genç bir adamın çalışması gerekir beyefendi, ama sizin aklınız son zamanlarda biraz havadaydı. Yine de referans konusunda rahat olun: Bu konuyla ilgileneceğim. Her zaman çok örnek bir memur oldunuz!” – “Sadece küçük bir şaka yapmak istemiştim Fedosey Nikolaiç, ciddi değildim, babacan tavrınıza güvendiğimden o kâğıdı getirmiştim... Hepsi bu!” – “Ne demek hepsi bu! Şaka yaptım ne demek beyefendi! Resmi belgeyle şaka olur mu? Böyle şaka yapanlardan bazılarını Sibirya’ya gönderiyorlar. İzin verirseniz müfettişin yanına dönmem gerekiyor, vazife her şeyden önce gelir; siz aylak aylak gezebilirsiniz, ama bizim yapmamız gereken işler var. Sizin için bir referans mektubu yazacağım. Bir şey daha var, Matveyev’den bir ev aldım, birkaç gün içinde taşınacağız, umarım sizi yeni evimizde görme şerefine hiç ulaşmam. Hoşça kalın!” Koşa koşa eve döndüm: “Mahvolduk büyükanne!” – Zavallım, hüngür hüngür ağladı; çok geçmeden genç bir Kazak, Fedosey Nikolaiç’ten bir not ve içinde sığırcık olan bir kafes getirdi; duygularımın bir ifadesi olarak sığırcığı büyükanneme verdim; notta ise tek bir şey yazıyordu: 1 Nisan. Buna ne buyurursunuz beyler?</p>

  <p class="normal">— Sonra ne oldu?</p>

  <p class="normal">— Ne mi oldu? Fedosey Nikolaiç’i bir kere gördüm ve gözlerinin içine bakıp ne kadar aşağılık bir adam olduğunu söylemek istedim...</p>

  <p class="normal">— Eee, sonra?</p>

  <p class="normal">— Ama ne olduysa söyleyemedim beyler!</p>

  <div class="calibre1" id="calibre_pb_23"></div>
</body>
</html>
