<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="h2baslik" id="calibre_toc_21">III</h3>

    <p class="normal">Ordınov ertesi sabah saat sekize doğru, bir gün önce yaşadığı sıkıntının etkisini henüz üzerinden atamamış, telaşlı bir halde, sapsarı bir suratla, nedenini kendisi de bilmeden, Yaroslav İlyiç’i görmeye gittiğinde Murin’in de orada olduğunu gördü ve eşikte put gibi kalakaldı. İhtiyarın rengi Ordınov’dan da solgundu ve ayakta duracak hali yok gibi görünüyordu; yine de bu ziyarete çok sevinen Yaroslav İlyiç’in tüm ısrarlarına rağmen oturmak istememişti. Yaroslav İlyiç ise Ordınov’u görünce bir sevinç çığlığı kopardı, ama sevinci hemen o anda söndü, masanın yanındaki sandalyeye giderken yerini, nedenini kendisinin de anlamadığı bir kafa karışıklığına bıraktı. Ne söyleyeceğini, ne yapacağını bilmediği belliydi, böyle nazik bir anda misafirini buyur etmeden bir köşede bırakıp piposunu tüttürmenin uygunsuz bir hareket olduğunu fark etmesine rağmen (kafası öyle karışmıştı ki) piposundan güçlü nefesler çekmeye devam etti. Ordınov nihayet odaya girdi. Göz ucuyla Murin’e baktı. İhtiyarın yüzünde önceki gün Ordınov’da öfke ve ürperti uyandıran o pis gülümseme vardı. Ama bu düşmanca ifade kısa süre içinde kayboldu ve yerini kendi kabuğuna çekilmiş, yanına varılmaz bir adam ifadesine bıraktı. Kiracısını eğilerek selamladı... Bütün bu sahne Ordınov’u nihayet kendine getirebildi. Neler olduğunu anlayabilmek için gözlerini dikmiş Yaroslav İlyiç’e bakıyordu. Yaroslav İlyiç heyecandan ne yapacağını bilemedi, ezildi büzüldü.</p>

    <p class="normal">— Buyurun, girin, –diyebildi sonunda,– içeriye buyurun aziz Vasiliy Mihayloviç, ziyaretinizle bu odaya... bütün bu sıradan eşyaya... –Yaroslav İlyiç eliyle odanın bir köşesini gösterdi ve başladığı şatafatlı cümlenin sonunu getiremediği için kıpkırmızı kesilmiş, morali bozulmuş bir halde sandalyeyi sürüyerek odanın ortasına getirdi.</p>

    <p class="normal">— Rahatsız etmedim ya Yaroslav İlyiç, sadece bir iki dakika.</p>

    <p class="normal">— Rica ederim efendim! Sizin beni rahatsız etmeniz mümkün mü... Çay alır mısınız, Vasiliy Mihayloviç? Hey! Oğlum, bak buraya! Siz de bir çay daha alır mısınız efendim?</p>

    <p class="normal">Murin evet anlamında başını salladı.</p>

    <p class="normal">Yaroslav İlyiç odaya giren uşağa gayet sert bir tavırla üç bardak çay getirmesini söyledi ve Ordınov’un yanına oturdu. Bir süre için başını sağa sola, Murin’den Ordınov’a, Ordınov’dan Murin’e oyuncak bir kedi yavrusu gibi çevirdi durdu. Oldukça tatsız bir durumdaydı. Bir şeyler söylemek istediği belliydi, ama söyleyeceğinin iki taraftan biri için nazik bir sorun yaratacağı açıktı. Bütün gayretine karşın ağzından tek bir sözcük bile çıkmıyordu... Ordınov da şaşırmışa benziyordu. Bir ara aynı anda konuşmaya başladılar... Onları sessizce ve merakla izleyen Murin ağır ağır sırıttı ve eksiksiz dişlerini gösterdi...</p>

    <p class="normal">— Size, –Ordınov aniden söze girdi,– talihsiz bir olay nedeniyle evimden ayrılmak zorunda kaldığımı söylemek için geldim...</p>

    <p class="normal">— Sahiden çok garip bir durum! –Yaroslav İlyiç aniden sözünü kesti.– Bu sabah şu saygıdeğer beyefendiden kararınızı öğrenince ben de çok şaşırdım. Ama...</p>

    <p class="normal">— Size o mu söyledi? –diye Ordınov, Murin’e bakarak hayretle sordu.</p>

    <p class="normal">Murin sakalını sıvazladı ve eliyle ağzını kapatarak güldü.</p>

    <p class="normal">— Evet, aslında, –diye toparladı Yaroslav İlyiç,– ben de yanlış anlamış olabilirim. Ama size şunu temin ederim ki – şerefim üzerine yemin ederim bu saygıdeğer yaşlı beyin sözlerinde sizi incitecek hiçbir şey yoktu!..</p>

    <p class="normal">Yaroslav İlyiç kızardı ve heyecanını gizlemeye çalıştı. Murin, ev sahibi ve misafirin şaşkınlığıyla yeterince eğlendikten sonra bir adım ilerledi.</p>

    <p class="normal">Ordınov’a doğru eğilerek, nezaketle selam verdikten sonra söze başladı:</p>

    <p class="normal">— Sorun şudur ki beyim, sizin gibi yüce bir insan için be-yefendiden küçük bir ricada bulundum... Ricam beyim –siz de biliyorsunuz– ben de ev sahibeniz de, yani şöyle söyleyeyim, sizden son derece memnunuz, hiçbir şikâyetimiz yok... Ama halimi siz de gördünüz, biliyorsunuz beyim! Tanrının yardımıyla ayakta duruyorum ve bunun için gece gündüz dua ediyoruz; siz de görüyorsunuz beyim, bu yaşama dayanmak kolay mı? –Murin tekrar sakalını sıvazladı.</p>

    <p class="normal">Bu konuşma Ordınov’u kötü etkiledi.</p>

    <p class="normal">— Evet, hani size ondan bahsetmiştim: Hasta, malheur<sup class="calibre2"><a href="../Text/ev_split_022.html#footnote-600-6" id="footnote-600-6-backlink">[6]</a></sup> yani... Fransızca açıklamak istedim, ama kusuruma bakmayın Fransızcam pek iyi değildir de...</p>

    <p class="normal">— Öyle mi?</p>

    <p class="normal">— Evet, yani...</p>

    <p class="normal">Ordınov ile Yaroslav İlyiç oturdukları yerden birbirlerine hafifçe selam verdiler ve hafif bir gülümsemeyle aralarındaki tatsız durumu sona erdirdiler. Yaroslav İlyiç hemen durumu toparladı:</p>

    <p class="normal">— Ben yine de bu dürüst beyefendiye ayrıntılı olarak sordum, –diye başladı,– bana kadının hastalığından bahsetti...</p>

    <p class="normal">Oldukça nazik bir insan olan Yaroslav İlyiç, yüzünde tekrar beliren şaşkınlık ifadesini saklamaya çalışarak meraklı bakışlarını hızla Murin’e çevirdi.</p>

    <p class="normal">— Evet, bizim hanımefendi...</p>

    <p class="normal">Nazik Yaroslav İlyiç fazla üstelemedi.</p>

    <p class="normal">— Hanımefendi, yani sizin eski ev sahibeniz, yanılmıyorum... değil mi? Kadıncağız biraz rahatsız galiba. Size engel olduğunu söylüyor... çalışmalarınızda, hatta o da... Ama siz de bana çok önemli bir olayı söylememişiniz Vasiliy Mihayloviç!</p>

    <p class="normal">— Hangi olay?</p>

    <p class="normal">— Tüfek konusu, –Yaroslav İlyiç gayet yumuşak bir sesle, neredeyse fısıldayarak söylemişti. Sesinde dostça bir serzeniş de vardı.– ama, –diye hemen devam etti,– her şeyi biliyorum, bana her şey anlattı ve siz de istemeden işlediği kusuru bağışlamakla gayet soylu bir davranışta bulunmuşunuz. Yemin ederim, anlatırken gözleri yaşardı!</p>

    <p class="normal">Yaroslav İlyiç yine kızarmıştı; gözleri parlamaya başlamış, duygulanmış bir halde sandalyesinde kıpırdandı.</p>

    <p class="normal">— Ben, yani biz beyim, yani ben ve benim hanım, sizin için Tanrıya dua ediyoruz, –Murin, Ordınov’a dönerek konuşmaya başladı, Yaroslav İlyiç ise her zamanki heyecanıyla Murin’e bakıyordu,– ama siz de biliyorsunuz beyim, o akılsız, hasta bir kadın; ben de ayaklarımın üzerinde zor duruyorum...</p>

    <p class="normal">— İstiyorsanız, –diye araya girdi Ordınov,– ben çıkmaya hazırım, hemen şimdi bile çıkabilirim!..</p>

    <p class="normal">— Hayır, öyle demek istemedim beyim, zatıâlinizden son derece memnunuz (Murin saygıyla eğildi). Size başka bir şey anlatayım beyim – aslında biz onunla akrabayız beyim, ama uzaktan, yedinci göbekten derler ya, konuşmamızın da kusuruna bakmayın beyim, cahil insanlarız – medeniyet bilmeyiz! Bu kadın da ormanda, köylüler, mavna yedekçileri, fabrika sahipleri arasında büyüdü, hep böyle hasta, hırçındı; bir de bunların evi yanmış, annesi beyim, zavallı anneciği yangında ölmüş, babası da yangında can vermiş, – Tanrı bilir size nasıl anlattı... Ben pek karışmak istemiyorum, ama Moskova’da bir ce... cer... cerrah heyeti onu muayene etti... yani beyim diyeceğim o ki aklını tamamen kaçırmış! Benden başka kimsesi yok, benimle yaşıyor. Tanrıya dua edip yaşayıp gidiyoruz, Tanrıdan ümit kesilmez, ben de hep huyuna gidiyorum...</p>

    <p class="normal">Ordınov’un yüzü değişti. Yaroslav İlyiç bir ona bir Murin’e bakıyordu.</p>

    <p class="normal">— Her istediğini yapmıyorum... hayır! –Kafasını hayır anlamında sallayarak durumu toparladı.– Başında kavak yelleri esen, uçarı, kafasında sevda, coşku, gönül arkadaşlığı işlerinden başka şey olmayan bir kadındır, –ayıptır söylemesi– kendisine gönül eğlencesi arıyor: Kafayı bununla bozmuş. Ben de onu masallarla avutuyorum, yani avutmaya çalışıyorum. Ben, aslında beyim, onun sizinle nasıl, sözlerimi bağışlayın, ama, –diye devam etti Murin eğilip, selam verip sakalını sıvazlayarak,– yakınlaştığını da gördüm; siz, yani nasıl desem, onunla bir gönül ilişkisine girmek istiyor gibiydiniz...</p>

    <p class="normal">Yaroslav İlyiç kızardı ve sitemle Murin’e baktı. Ordınov sandalyesinden düşecek gibi oldu.</p>

    <p class="normal">— Hayır... yani ben öyle demek istemedim... beyim, benim kötü bir niyetim yoktu, köylülüğüme verin, emrinizdeyim beyim... biz cahil insanlarız, biz beyim, köleniziz, –dedi ve tekrar yerlere kadar eğildi,– karımla sizin için Tanrıya dua edeceğiz!.. Elimizden başka ne gelir? Aç kalmayalım, sağlıklı olalım, başka bir isteğimiz yok; daha ne yapayım beyim, elimden başka bir şey gelmiyor. Siz de biliyorsunuz beyim, başımızda zaten bir sürü dert var, bir de aşk meşk işleriyle uğraşmayalım!.. Kaba konuştuysam affedin beyim... biz köylüyüz, siz ise beyefendi... siz beyim, genç, gururlu, ateşli bir beyefendisiniz, o ise beyim, biliyorsunuz, akılsız, küçük bir çocuktan farksız – şeytana hemen uyuverir! Dinç, hoş, şirin bir köylü kadın, bense hasta, yaşlı bir adamım. Öyle değil mi? Siz de şeytana uydunuz herhalde beyim! Artık onu masallarla da avutamıyorum. Sizin için Tanrıya dua ederiz beyim! Ölene kadar duacınız oluruz! Hem siz ne yapacaksınız onu beyim, hoş, ama pasaklı, ne dediğini bilmez, aptal bir köylü kadını, ancak benim gibi bir köylüye layık! Köylü kadınlarla vakit geçirmek sizin gibi soylu birine yakışmaz beyim!.. ama sizin için Tanrıya dua ediyor beyim, hem de bütün gün!..</p>

    <p class="normal">Murin konuşmasını bitirdikten sonra yerlere kadar eğildi ve sakalını sıvazlayarak uzun süre doğrulmadan kaldı. Yaroslav İlyiç nerede duracağını bilemedi.</p>

    <p class="normal">— Evet, bu iyi adam, –kafası karışmış bir halde konuşmaya başladı,– aranızdaki bazı karışık durumlardan bahsetti; bunlara pek inanasım gelmiyor Vasiliy Mihayloviç... Rahatsızlığınızın hâlâ geçmediğini duydum, –iyiden iyiye şaşırmış bir halde, heyecandan yaşarmış gözlerle Ordınov’a baktı.</p>

    <p class="normal">— Evet, daha geçmedi... –Ordınov vakit kaybetmeden Murin’e sordu.– Size borcum ne kadar?</p>

    <p class="normal">— O nasıl söz beyim? Yapmayın! Siz bizi Yahuda<sup class="calibre2"><a href="../Text/ev_split_022.html#footnote-600-7" id="footnote-600-7-backlink">[7]</a></sup> mı sandınız? Bu yaptığınız bize hakarettir! Kendinizden utanmalısınız; karımla benden ne fenalık gördünüz? Rica ederim!</p>

    <p class="normal">Yaroslav İlyiç:</p>

    <p class="normal">— Ama bu yaptığınız çok garip dostum; beyefendi odanızı kiraladı, para almak istememekle ona hakaret ettiğinizi düşünmüyor musunuz? –diyerek Murin’e bu tavrının garipliğini anlatmaya çalıştı.</p>

    <p class="normal">— Merhamet edin beyefendi! Ne demek istiyorsunuz? Merhamet lütfen! Size hizmette bir kusur mu ettik? Elimizden geleni ardımıza koymadık, merhamet edin! Lütfen beyim, rica ederim! Rica ederim, İsa adına merhamet edin! Kâfir miyiz biz? Keşke bizimle otursaydın, keşke sağlıklı köy yemeklerimizden yeseydin, bizimle yaşasaydın – bir şey der miydik... tek kelime eder miydik, ama şeytan burnunu soktu bir kere, ben de benim kadın da hasta insanlarız – elden ne gelir! Hizmetini görecek kimse olsa, başımızın üzerinde yerin var. Ve senin için dua edeceğiz hem de ömrümüzün sonuna kadar edeceğiz!</p>

    <p class="normal">Murin hafifçe eğilerek selam verdi. Yaroslav İlyiç’in heyecan dolu gözlerinden yaşlar boşaldı. Coşkuyla Ordınov’a baktı.</p>

    <p class="normal">— Ne kadar soylu bir davranış, değil mi! Rus halkının geleneksel misafirperverliğinin ne güzel bir örneği!</p>

    <p class="normal">Ordınov sertçe Yaroslav İlyiç’e baktı. Adeta dehşete düşmüştü... Yaroslav İlyiç’i tepeden tırnağa süzdü.</p>

    <p class="normal">— Haklısınız beyefendi, misafirlerimizi ağırlamaktan onur duyarız! –dedi Murin sakalını sıvazlayarak.– Şimdi bile aklımdan şöyle geçiyordu: Keşke bizimle birkaç gün daha kalsaydınız, –Ordınov’a yaklaşarak devam etti,– birkaç gün daha beyim, keşke kalabilseydiniz. Ne yazık ki günah işlendi, bizim kadın zaten hasta! Hasta olmasaydı! Söz gelimi evde tek başıma olsaydım: Size hizmette kusur etmezdim beyim! Size hizmet etmeyeceğim de kime edeceğim beyim? Hastalığınızı da iyi ederdim, o hastalığın ilacını biliyorum... Keşke kalabilseydiniz beyim, Tanrı şahidim olsun doğru söylüyorum, keşke kalabilseydiniz!..</p>

    <p class="normal">— Gerçekten çaresini biliyor musunuz? –diye sordu Yaroslav İlyiç... Murin daha konuşmasını tamamlamamıştı.</p>

    <p class="normal">Ordınov biraz önce Yaroslav İlyiç’i sert bir şekilde baştan ayağa süzmekle hata etmişti.</p>

    <p class="normal">Yaroslav İlyiç dünyanın en dürüst, en kibar insanlarından biriydi, ama neler döndüğünü daha yeni anlamış, çok zor bir durumda kaldığını daha yeni fark etmişti. Deyim yerindeyse, kahkahayı koyuvermek istiyordu. Sadece Ordınov’la ikisi –iki yakın dost!– olsaydı, kendini tutmaz ve neşenin kollarına bırakırdı. Tabii bunu son derece kibar bir şekilde yapar, gülmesi bittikten sonra elini sıkar, ona karşı iki kat saygı duyduğunu, mazur gördüğünü göstermek için içtenlikle yatıştırırdı... gençlikte böyle şeylerin olabileceğini de söylerdi. Ama o anda şu bilinen nezaketi yüzünden çok zor bir durumdaydı ve yer yarılsa da içine girsem diye düşünüyordu.</p>

    <p class="normal">— Bu hastalığın çaresi, yani ilacı var! –Yaroslav İlyiç araya girdiği için yüzünü ekşiten Murin devam etti,– beyim, benim şu köylü aklıma göre, –bir adım daha ilerledi,– siz fazla kitap okumaktan bu hale gelmişiniz, beyninizi kitaplarla doldurmuşunuz; biz köylüler halk dilinde buna okumaktan beyniniz sulanmış deriz...</p>

    <p class="normal">— Yeter, kes! –diye Yaroslav İlyiç sertçe araya girdi...</p>

    <p class="normal">— Ben gidiyorum, –dedi Ordınov,– teşekkür ederim Yaroslav İlyiç, sonra yine uğrarım, –Yaroslav İlyiç kibarca onu durdurmaya çalıştı.– Hoşça kalın, görüşmek üzere...</p>

    <p class="normal">— Güle güle beyim, güle güle; bizi unutmayın, tekrar buyurun.</p>

    <p class="normal">Ordınov başka bir şey duymadı, deli gibi sokağa fırladı.</p>

    <p class="normal">Daha fazla dayanamazdı, beyninden vurulmuşa dönmüştü, aklı durmuştu. Hastalığının yeniden başladığını hissetti, içini derin bir ümitsizlik kapladı ve sadece göğsüne saplanan, göğsünü parçalayan ve harap eden acıyı duydu. O anda ölmekten başka isteği yoktu. Dizleri tutmaz oldu, yoldan gelip geçenlere, çevresinde toplanan kalabalığa ve meraklı sorular soranlara aldırmadan bir duvarın dibine çöktü. Ama çevresinde uğuldayan seslerin arasından bir anda Murin’in sesini duydu. Ordınov başını kaldırdı. İhtiyar gerçekten karşısındaydı; solgun yüzü ciddi ve düşünceliydi. Karşısında duran adam Yaroslav İlyiç’in odasında Ordınov’la küstahça alay eden adamdan bambaşka adamdı. Ordınov doğruldu, Murin elinden tuttu ve kalabalığın arasından çıkardı.</p>

    <p class="normal">— Eşyalarını da alman gerekiyor, –Ordınov’a göz ucuyla bakıyordu.– Üzülme beyim! –diye bağırdı Murin.– Daha gençsin, ne üzülüyorsun!</p>

    <p class="normal">Ordınov yanıt vermedi.</p>

    <p class="normal">— Gücendin mi beyim? Çok kızmış gibisin... kızacak ne var; herkes elindekine arka çıkar, elindekini korur.</p>

    <p class="normal">— Sizi tanımıyorum, –dedi Ordınov,– sırlarınızı da bilmek istemiyorum. Ama o! Katerina!.. –dedi ve gözlerinden üç büyük yaş damlası hızla döküldü. Rüzgâr yanaklarına damlayan bu yaşları bir bir uçurdu... Ordınov yanaklarını sildi. Tavrı, bakışı, moraran dudaklarının hareketine engel olamaması cinnet geçirmek üzere olduğunu gösteriyordu.</p>

    <p class="normal">— Size söyledim, –Murin kaşlarını çatmıştı,– delinin teki o! Neden ve nasıl delirdi... bunu öğrenip de ne yapacaksın? O sadece benim... canım! Onu canımdan çok sevdim ve kimseye vermem. Anladın mı!</p>

    <p class="normal">Ordınov’un gözlerinde bir alev parladı.</p>

    <p class="normal">— Peki, ama ben neden... ben neden canımı kaybetmiş gibi hissediyorum? Neden kalbim sızlıyor? Katerina’yı neden tanıdım?</p>

    <p class="normal">— Neden mi? –Murin gülümsedi ve düşünceye daldı.– Nedenini ben de bilmiyorum, –dedi bir süre düşündükten sonra.– Kadın doğası çok derin değildir, gördün mü anlarsın, ama kadınlar kurnazdır, inatçıdır, azimlidir! İstediklerini elde etmek için her şeyi yaparlar! Galiba beyim, sahiden beni bırakıp sizinle gitmek istiyordu, –düşünceli bir tavırla devam etti,– bu ihtiyardan iğrenmeye başlamıştı, nasıl olursa olsun kurtulmak istiyordu! İlk başta sizde ondan çok hoşlandınız galiba! Kim olsa hoşlanırdı... Onun hiçbir isteğine karşı çıkmam; istesin, kuşsütü bulur getiririm, öyle bir kuş yoksa kendim yaratırım! Kibirlidir! Özgürlüğünü arıyor, ama kendisi de ne istediğini bilmiyor ve şu ihtiyarı da düşünmüyor! Sen daha çok gençsin beyim! Yüreğin hâlâ gözündeki yaşları kurulayan terk edilmiş bir genç kız yüreği gibi yanıyor! Şunu bil beyim: Zayıf insan tek başına yaşayamaz! Ona her şeyi ver, hepsini sana geri getirir, çarlık topraklarının yarısını ver, bak gör bir şey yapabilir mi – sence yapabilir mi? Pabuca sığacak kadar küçülür, saklanır. Özgürlük ver, paket yapar geri getirir. Özgürlük, akılsız yüreğe göre değildir! Sen böyle huylara kapılma! Sana bunları anlatıyorum – daha çok gençsin! Yoksa bana ne? Geldin, gidiyorsun – ha sen ha başkası, benim için fark etmez. Böyle olacağını başından beri biliyordum zaten. Ama engel olamadım! Mutluluğunu devam ettirmek isteyince bazı ters gelecek şeyleri söyleyemiyorsun. Bunları zaten sen de biliyorsundur beyim, –Murin felsefesini anlatmaya devam etti,– bunlar sadece lafta kalıyor: Neler olmuyor ki? Kimi bıçağa sarılıyor, kimi de silahı bile olmadan saldırıp dişlerini düşmanının boynuna geçiriyor. Ama eline bıçağı geçir, düşmanın da karşına geçip bağrını açsın, o zaman bir adım gerilersin.</p>

    <p class="normal">Avluya girdiler. Tatar kapıcı, Murin’i daha uzaktan görünce şapkasını çıkarmış, sinsi gözlerini Ordınov’a dikmişti.</p>

    <p class="normal">— Annen ne yapıyor? Evde mi? –diye seslendi Murin.</p>

    <p class="normal">— Evde.</p>

    <p class="normal">— Söyle de beyefendinin eşyalarını taşımasına yardım etsin! Sen de koş, hadi!</p>

    <p class="normal">Merdiveni çıktılar. Murin’in yanında çalışan ve gerçekten de kapıcının annesi olan kocakarı eski kiracının eşyalarıyla uğraşıyor, söylene söylene büyük bir denk halinde bağlıyordu.</p>

    <p class="normal">— Dur bir dakika; sana ait bir şey getireceğim, içeride kaldı.</p>

    <p class="normal">Murin kendi odasına gitti. Bir dakika sonra döndü ve Ordınov’a ipek ve yünle işlenmiş, kıymetli bir yastık uzattı, –Ordınov hastalandığında Katerina’nın getirdiği yastıktı bu.</p>

    <p class="normal">— Bunu sana yolladı, –dedi Murin.– Kendini daha fazla sıkıntıya sokmadan git artık, ama dikkat et, kendini fazla kaybetme, –babacan bir tavırla ekledi,– kötü şeyler yapma.</p>

    <p class="normal">Kiracısını kırmak istemediği belliydi. Ama ona son bir kez bakınca, yüzünde korkunç bir öfke belirmesine engel olmadı. Ordınov’un arkasından kapıyı adeta nefretle kapattı.</p>

    <p class="normal">Ordınov iki saat sonra Alman Şpis’in evine taşınmıştı. Onu gören Tinhen bir çığlık kopardı. Hemen sağlığını sordu ve hastalığını öğrenir öğrenmez tedaviye girişti. İhtiyar Alman, Ordınov’un verdiği kaparonun süresi o gün bittiği için kapıya kiralık ilanını asmak üzere olduğunu anlattı. İhtiyar, Almanların doğruluğunu ve dürüstlüğünü övme fırsatını kaçırmamıştı. Ordınov o gün hastalandı ve ancak üç ay sonra yataktan kalkabildi.</p>

    <p class="normal">Yavaş yavaş iyileşti ve dışarı çıkmaya başladı. Alman’ın evindeki yaşam tekdüze ve sakindi. Alman son derece sıradan bir adamdı; güzel bir kız olan Tinhen de temel görgü kurallarına uyduğu müddetçe iyi bir kızdı – ama yaşam Ordınov için tüm rengini kaybetmişti. Düşünceler içinde ve hırçın bir adam haline gelmişti; aşırı duygusallığı bir hastalık haline gelmiş, farkında olmadan korkunç, amansız bir karasevdaya tutulmuştu. Haftalardır kitap açmamıştı. Gelecek onun için ölmüştü, elindeki para da günden güne eriyordu; ileride ne yapacağını da düşünmüyordu. Bazen eskiden içinde yanan bilim ateşi tekrar önünde parlamaya başlıyor, ama bu ateş onu sarmıyor, tersine enerjisini tüketiyordu. Fikirleri hayata geçmiyordu. Bilinci durmuştu. Yarattığı bütün fikirler, yaratıcılarının zayıflığına gülmek için dev gibi büyüyorlarmış gibi geliyordu. Kendisini elinden olmadan, ustasının sırrını çalarak süpürgeye su taşımasını emreden, ama nasıl “Dur!” denileceğini unuttuğu için bu suyun içinde boğulan çırakla karşılaştırıyordu.<sup class="calibre2"><a href="../Text/ev_split_022.html#footnote-600-8" id="footnote-600-8-backlink">[8]</a></sup> Belki o da kendine ait, özgün bir fikir ortaya koyabilecekti. Belki de bilim alanında bir sanatçı olacaktı. En azından daha önceleri buna inanıyordu. İnsanın içinden gelen inanç geleceğin temelidir. Ama artık bu kör inanca gülüp geçiyor ve olduğu yerde sayıyordu.</p>

    <p class="normal">Başından geçen olaydan altı ay önce, pek de yaratıcı olmadığı bir dönem de olsa (gençliğinin de etkisiyle) en maddi umutlarını yansıttığı bir eser tasarlamış ve eskizini kâğıda geçirmişti. Yapıtı kilise tarihiyle bağlantılıydı ve en ateşli, en içten görüşleri kaleminden kâğıda dökülmüştü. Ordınov bu eskize yeniden göz attı, değiştirdi, üzerine düşündü, çizdi, altüst etti ve artakalanların üzerine yeni hiçbir şey koymadan tamamen reddetti. Ruhunu yavaş yavaş mistisizme, kaderciliğe ve bilinmezciliğe benzeyen bir şey kapladı. Talihsiz adam acı çekiyor ve şifayı Tanrıdan diliyordu. Alman’ın hizmetçisi olan dindar, yaşlı Rus kadın sessiz kiracılarının nasıl dua ettiğini, kilise sıralarında saatlerce nasıl hareket bile etmeden yattığını büyük bir keyifle anlatıyordu...</p>

    <p class="normal">Başından geçenleri hiç kimseye anlatmamıştı. Ama bazen, özellikle alacakaranlık çöktüğünde, çan sesleri ona kilisede Katerina’nın yanında ilk defa diz çöktüğü, göğsünün o zamana kadar bilmediği bir duyguyla sızladığı, titremeye başladığı, her şeyi unutarak sadece Katerina’nın ürkek ürkek çarpan kalbini duyduğu ve bu kalp atışının, yalnız hayatına giren yeni parlak umudu, heyecan ve mutluluk gözyaşlarıyla yıkadığı anı hatırlıyordu – bunları hatırladıkça kalbinde fırtınalar kopuyordu. Yüreği titriyor, kalbinde yeniden alevlenen aşk ateşi içini yakıyordu. Hüzün ve tutku yüreğini kavuruyor ve aşkı büyük bir ıstırapla büyüyordu. Bazen saatlerce kendini, günlük yaşamı, dünya üzerindeki her şeyi unutarak tek başına, üzgün bir halde olduğu yerde kalıyor, ümitsizce kafasını sallayıp, sessizce ağlayarak, “Katerina! Sevgili güvercinim! Biricik kardeşim!” diye mırıldanıyordu.</p>

    <p class="normal">Kötü bir düşünce ona gittikçe daha fazla işkence etmeye başlamıştı. Bu düşünce gitgide Ordınov’u sarıyor, gün geçtikçe gerçekliğine daha fazla inandığı bir ihtimale dönüşüyordu. Ordınov, Katerina’nın aklından bir zoru olmadığını, ama Murin’in de ona zayıf yürekli demekle kendi açısından haklı olduğunu düşünmeye –ve sonunda buna iyice inanmaya– başlamıştı. Ona göre Katerina’yı ihtiyar adama bağlayan bir sır vardı, ama bir güvercin kadar saf olan Katerina, suç işlediğinin farkında bile olmadığı bu adamın kontrolü altına girmişti. Bu ikisi neyin nesiydi? Bunu bilmiyordu. Ama bu biçare, savunmasız varlığın üzerindeki yoğun, insafsız baskı aklından çıkmıyordu; içi sıkılıyor ve çaresizliği öfkelenmesine neden oluyordu. Ordınov’a göre Katerina’nın korkmuş gözleriyle aniden gördüğü içinde bulunduğu durum, onun düşkün halini haince daha da zorlaştırıyor, zayıf, biçare yüreğine haince işkence ediyor, gözlerinin önündeki gerçeği görmesini engelliyor, gerektiği zaman düzensiz, şaşkın yüreğinin taşkınlıklarına kurnazca iltifat ediyor, serbest bir ruhun kanatlarını yavaş yavaş kesiyor ve başkaldıramaz ya da hayatı özgürce arzulayamaz hale getiriyordu...</p>

    <p class="normal">Ordınov gitgide, eskisinden de yabani oluyordu ve doğrusunu söylemek gerekirse, Alman ev sahipleri bunun önüne geçmek için hiçbir şey yapmıyorlardı. Sokaklarda uzun uzun, hiçbir amacı olmadan dolaşmayı seviyordu. Bu gezintiler için çoğunlukla karanlığın bastığı saatleri ve insanların olmadığı tenha, sessiz sokakları seçerdi. Yağmurlu, insanı hasta edecek bir bahar akşamı arka sokaklardan birinde Yaroslav İlyiç’le karşılaştı.</p>

    <p class="normal">Yaroslav İlyiç hissedilir biçimde zayıflamış, parlak gözleri donuklaşmıştı, sanki hayal kırıklığına uğramış gibiydi. Önemli bir işin peşinden koşturuyordu, ıslanmıştı, üstü başı çamurlanmıştı ve bir yağmur damlası soğuktan morarmış kibar burnunun ucunda bütün gece anlaşılmaz bir biçimde durmuştu. Ayrıca favori de bırakmıştı.<sup class="calibre2"><a href="../Text/ev_split_022.html#footnote-600-9" id="footnote-600-9-backlink">[9]</a></sup> Yaroslav İlyiç’in favorileri ve sanki onunla karşılaşmak istemiyor gibi bakması Ordınov’u şaşırtmıştı... çok garip bir tavırdı! Hatta o zamana kadar kimsenin merhametine ihtiyaç duymamasına rağmen bu tavır kalbini kırmıştı. Sade, iyi huylu, naif –hadi açıkça söyleyelim– biraz aptal olan, ama olduğundan daha kötümser ya da akıllı görünme iddiaları olmayan eski Yaroslav İlyiç daha çok hoşuna gidiyordu. Doğrusu biraz aptal olan ve belki de bu aptallığı yüzünden sevdiğimiz birinin birdenbire akıllanması pek de hoşa gidecek bir şey değildir. Ama Ordınov’a bakarken takındığı kuşkulu ifade hemen kayboldu. Bilindiği gibi insanların, kendilerine zarar vermesine rağmen, can çıkmadıkça çıkmayan huyları vardır ve Yaroslav İlyiç de büyük bir keyifle Ordınov’un dost kalbine girmek için atıldı. İlkönce işlerinin yoğunluğundan ve birbirlerini uzun süredir görmediklerinden söz etti, ama konuşmaları birdenbire garip bir yöne saptı. Yaroslav İlyiç insanların genellikle yalan söylediklerinden, dünyadaki hiçbir şeyin güvenilir olmadığından, tüm canlıların ölümlü olduğundan söz etti, arada büyük bir kayıtsızlıkla Puşkin’e değinmeyi ihmal etmedi, iyi ahbap denilen insanları horladı ve nihayet sözü dünya kuruldu kurulalı gerçek dost diye bir şey olmadığına, kendilerine dost diyenlerin yalancılıklarına, ikiyüzlülüklerine getirdi. Uzun lafın kısası, Yaroslav İlyiç akıllanmıştı. Ordınov söylediklerinin hiçbirine karşı çıkmadı, ama içten içe üzüldü: Sanki en iyi dostunu kaybetmişti!</p>

    <p class="normal">— Bir şey daha var – az kalsın söylemeyi unutuyordum, –Yaroslav İlyiç sanki aniden ilginç bir şey anımsamıştı,– size bir haber! Ama kimseye söylemeyin! Oturduğunuz evi hatırlıyor musunuz?</p>

    <p class="normal">Ordınov ürperdi ve sarardı.</p>

    <p class="normal">— O evde geçenlerde bir hırsız çetesi basıldı beyefendi, yani orası tam bir batakhaneymiş; kaçakçılar, dolandırıcılar, daha neler neler! Bir kısmı yakalandı, diğerlerinin de peşindeler, yakalama emri çıkarıldı. Düşünebiliyor musunuz: O evin sahibi görünüşte ne kadar dindar, saygılı, kibar bir adamdı...</p>

    <p class="normal">— Eee, yani!</p>

    <p class="normal">İnsanoğlunun nasıl bir yaratık olduğunu buradan anlayabilirsiniz! Adam çetenin elebaşıymış! Ne kadar saçma bir durum, değil mi?</p>

    <p class="normal">Yaroslav İlyiç gayet içten konuşuyor ve bir adamın yaptıkları yüzünden tüm insanlığı mahkûm ediyordu, çünkü başka türlü düşünemezdi; karakteri böyleydi.</p>

    <p class="normal">— Peki ya diğerleri? Murin? –diye fısıldadı Ordınov.</p>

    <p class="normal">— Murin mi? Hayır, Murin saygıdeğer, efendi bir ihtiyardı. Ama bir dakika, o benim aklıma hiç gelmemişti...</p>

    <p class="normal">— Yani? O da mı çetenin içindeydi?</p>

    <p class="normal">Ordınov’un kalbi sabırsızlıktan göğsünden fırlayacak gibi atıyordu...</p>

    <p class="normal">— Belki de haklısınızdır... –diye devam etti Yaroslav İlyiç, donuk gözlerini Ordınov’a dikerek – bu düşündüğüne işaretti:– Yoo, hayır, Murin aralarında olamazdı. Baskından üç hafta önce karısıyla birlikte memleketine gitmişti... Kapıcılarından duydum... Hani Tatar bir kapıcıları vardı, hatırlıyor musunuz?</p>
  </div>
</body>
</html>
