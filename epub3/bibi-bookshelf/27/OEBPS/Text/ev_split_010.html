<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">BAY PROHARÇİN</h1>

  <p class="normal">Ustinya Fedorovna’nın dairesinin en karanlık ve mütevazı köşesinde yaşlı, sağduyulu ve kanaatkâr bir adam olan Semyon İvanoviç Proharçin oturuyordu. Bay Proharçin düşük dereceli bir memur olduğu ve memuriyet derecesinin ölçüsünde maaş aldığı için Ustinya Fedorovna ondan ancak aylık beş ruble kira alabiliyordu. Bay Proharçin’i kiracı olarak tutmasında kendine özgü birtakım hesaplar olduğu söyleniyordu, ama bütün bu kötü söylentilere rağmen Bay Proharçin’deki soylu ve dürüst yönü fark etmişti ve onu en sevdiği kiracısı olarak görüyordu. Özellikle düşkün olduğu et yemeklerini yiyip, kahve içmekten kendini alamayan, son derece saygıdeğer ve şişman bir kadın olan Ustinya Federovna’nın Semyon İvanoviç’ten iki kat fazla kira ödeyen, ama pek de sessiz durmayan, hatta tersine “eşek şakaları” yaparak onun kadınca işleriyle, korunmasız yetimliğiyle dalga geçen ve ödedikleri kira olmasa, değil dairesine, apartmana bile almayacağı kiracıları olduğunu da söyleyelim. İçkiye merakı yüzünden emekli edilmiş, daha doğrusu kovulmuş bir memur, şehirden ayrılıp Volkova’ya çekildikten sonra, Semyon İvanoviç en sevdiği kiracısı haline gelmişti. Bu gözü pek ve müstesna eski kiracı, kendi anlattığına göre, cesareti yüzünden bir gözünü kaybetmiş ve yine cesareti yüzünden bir bacağını kırmıştı – ama yine de Ustinya Fedorovna’nın gözüne girmeyi başarmış ve bundan sonuna kadar faydalanmıştı, acınacak duruma düşecek kadar içmese muhtemelen uzunca bir süre onun yanaşması, dalkavuğu olarak yaşayabilirdi. Bunların hepsi Peski’de Ustinya Fedorovna üç kiracılı bir daireden daha büyük bir daireye taşındığı ve içlerinden sadece Bay Proharçin’in hâlâ kaldığı on yeni kiracı aldığı zaman olmuştu.</p>

  <p class="normal">Ya Bay Proharçin’in kendine has bazı kusurları ya da arkadaşlarının bazı kusurları vardı – çünkü iki taraf arasında daha başından beri sanki bir uyumsuzluk yaşanıyordu. Ama şunu da belirtelim Ustinya Fedorovna’nın kiracıları kendi aralarında sanki kardeş gibiydiler; bazıları aynı yerde çalışıyordu, hepsi maaşlarını faro, prafa, bilardo oyunlarında tekrar tekrar birbirlerine kaybediyorlardı, yaşamın ışıltılı anları adını verdikleri, hep birlikte oturup eğlendikleri saati seviyorlardı; ayrıca bazen önemli konuları konuşmayı da seviyor, böyle durumlarda tartışmalar hiç eksik olmuyordu, ama birbirlerine karşı hiçbir önyargıları olmadığı için aralarındaki uyum hiç zarar görmüyordu. Kiracıların arasında dikkate değer kişiler de vardı: Akıllı ve okumuş Mark İvanoviç bunlardan biriydi, bir diğeri Oplevaniyev’di, bir diğer kiracı Prepolovenko da alçakgönüllü ve iyi bir insandı, Zinoviy Prokofyeviç’in en büyük, amacı yüksek sosyeteye girebilmekti, kendi döneminde Semyon İvanoviç’in üstünlüğüne ve gözdeliğine engel olmayı başaramayan kâtip Okeanov, başka bir kâtip Sudbin, avam sınıfından Kantarev ve ayrıca başka kiracılar, ama bu insanların hiçbiri Semyon İvanoviç’i dost olarak görmüyordu. Tabii ki hiçbiri onun kötülüğünü istemiyordu ve en başından itibaren Proharçin’e karşı adil davranmışlardı ve Mark İvanoviç’in Proharçin hakkında söylediklerini benimsemişlerdi, yani onu dünya işleriyle pek ilgisi olmasa da iyi, uysal, dalkavuk değil dürüst bir insan sayıyorlardı; tabii ki bazı kusurları vardı, bazen sıkıntılı görünmesinin sebebiyse sadece hayal gücünün fazla gelişmemiş olmasıydı. Sadece bu kadar da değildi: Hayal gücünün fazla gelişmemiş olmasının yanı sıra Bay Proharçin’in dış görünüşü ve tavırları da fazla dikkat çekici değildi (onunla dalga geçmek isteyenler pek neden bulamazlardı), ama kimseyi kendisine düşman edecek gibi de davranmazdı; üstelik akıllı bir insan olan Mark İvanoviç, Semyon İvanoviç’in himayesini üstlenmiş, son derece başarılı, ayrıca oldukça hoş ve gösterişli bir biçimde, Proharçin’in yaşını başını almış, ağırbaşlı ve kendi çağının hüzünlü havasını uzun süre önce terk etmiş bir insan olduğunu dile getirmişti. Yani Semyon İvanoviç insanlarla geçinmenin bir yolunu bulamıyorsa bunun tek suçlusu kendisiydi.</p>

  <p class="normal">Semyon İvanoviç’in dikkatlerini ilk çeken özelliği kuşkusuz cimriliği, eli sıkılığıydı. Semyon İvanoviç’in çok kısa süre için bile olsa hiç kimseye hiçbir surette çaydanlığını ödünç vermemesi bu özelliğinin hemen anlaşılmasını sağlamıştı; üstelik bu konuda o kadar insafsızdı ki kendisi bile neredeyse hiç çay içmez, bir şey içmesi gerekirse dolabında her zaman yeterli miktarda bulundurduğu hoş kokulu doğal bitkileri ya da şifalı otları kaynatıp içerdi. Ayrıca yemekleri de diğer kiracıların yemeklerinden farklıydı. Örneğin, Ustinya Fedorovna’nın kiracıları için her gün hazırladığı akşam yemeklerinin tamamını yemezdi. Akşam yemeğinin fiyatı elli kapikti; Semyon İvanoviç akşam yemeği için sadece yirmi beş bakır kapik ayırır ve bu miktarın üzerine hiç çıkmazdı ve bu nedenle lahana çorbasıyla börek ya da yalnızca et yemeği alırdı, ama çoğunlukla ne lahana çorbası ne de et yemeği yer daha ucuz olan soğan, lor, salatalık turşusu ya da mevsim sebzeleriyle geçiştirir ve ancak dayanamayacak duruma geldiğinde yarım yemeğine dönerdi...</p>

  <p class="normal">Bu biyografinin yazarı, bu öyküdeki kahramanın baskın bir karakteristik özelliği olmaması durumunda, nazik ve hatta soylu edebi özelliklerin hayranlarını kızdıracak böyle önemsiz, değersiz şeylerden bahsetmeyeceğini itiraf ediyor; Bay Proharçin’in düzenli ve düzgün bir yemek yiyemeyecek kadar fakir olmadığı, tersine utanmaktan ya da dedikodulara konu olmaktan korkmadığı, sadece tutumlu ve aşırı ihtiyatlı olmak gibi garip heveslerini tatmin etmek için böyle davrandığına insanları inandırmaya çalıştığı ileride açıkça görülecek, ama biz yine de okuyucuyu Semyon İvanoviç’in tüm heveslerini anlatarak sıkmamaya ve örneğin okuyucuya ilginç ve gülünç gelebilecek kıyafetini tasvir etmemeye dikkat edelim, ama Ustinya Fedorovna işaret etmese atlayıp geçeceğimiz, Semyon İvanoviç’in hayatı boyunca çamaşırlarını yıkamaya vermediği ya da çamaşırları olduğu unutulacak kadar nadir verdiği ayrıntısını da es geçmeyelim. Bununla birlikte ev sahibesi Ustinya Fedorovna, “Semen-ot İvanoviç’in<sup class="calibre2"><a href="../Text/ev_split_022.html#footnote-600-10" id="footnote-600-10-backlink">[10]</a></sup>, yüreğini ısıtan bu biricik yavrucağızın, tüm yaşamı boyunca çorap, atkı ve benzeri şeylerden uzak durduğu için utanmadan yirmi yıldır bu köşede çürüdüğünü ve hatta tahta bölmelerin köhneliği sayesinde, beyaz tenini örtecek hiçbir şeyi olmadığını kendi gözleriyle gördüğünü” de belirtiyor. Bu tür söylentiler Semyon İvanoviç öldükten sonra bile sürüp gitmişti. Ama yaşamı boyunca (geçimsizliğini sergilediği en temel noktalardan biri buydu) en iyi geçindiği dostlarının bile meraklı burunlarını köhne tahta bölmelerin arasından köşesine sokmasına katlanamamıştı. Geçimsiz, sessiz, boş konuşmalara katlanamayan bir adamdı. Kendisine öğüt verenleri sevmezdi, sonradan görmelere yüz vermezdi ve herhangi biri onunla dalga geçmeye ya da sonradan görmenin biri ona öğüt vermeye kalkarsa onu yerin dibine sokup meseleyi kapatırdı. “Bak çocuğum, sen daha başkasına öğüt verecek kadar akıllanmadın; beyefendi, sen önce cebindeki parayı saymayı, ayakkabılarını bağlamayı öğren, anladın mı evladım!” Semyon İvanoviç mütevazı bir adamdı ve herkese sen diye hitap ederdi. Huyunu suyunu bilen birinin münasebetsizlik edip sandığında ne olduğunu sormasına da katlanamazdı... Semyon İvanoviç’in bir sandığı vardı. Bu sandık yatağının altında dururdu ve onu gözü gibi korurdu; sandığın içinde eski püskü paçavralardan, iki üç çift kullanılmayacak hale gelmiş çizmeden ve çerçöpten başka bir şey olmadığını herkesin bilmesine rağmen bu kişisel eşyalara çok önem verirdi, hatta bir keresinde eski, ama iş görür kilidinden memnun olmadığından, farklı bir düzeneği ve gizli bir yayı olan, Alman malı yeni bir kilit almaktan bahsettiğini duymuşlardı. Bir keresinde Zinoviy Prokofyeviç gençliğinin verdiği düşüncesizlikle, çok kaba ve uygunsuz bir biçimde Semyon İvanoviç’in torunlarına bırakmak için bir şeyler sakladığını söyleyince, oradaki herkes Zinoviy Prokofyiç’in bu münasebetsizliğinin ne gibi sonuçlar doğuracağını nefes bile almadan beklemeye başlamıştı. Bay Proharçin bu kaba ve uygunsuz söz karşısında ne diyeceğini ilk başta bilememişti. Uzun süre boyunca ağzından anlamsız sözler dökülmüş, sonunda bu sözler toparlanmış ve Semyon İvanoviç, Zinoviy Prokofyiç’i çok önceden yaptığı küçük bir cimrilik yüzünden azarlamaya başlamıştı; onu dinleyenler Semyon İvanoviç’in, Zinoviy Prokofyiç’in yüksek sosyeteye hiçbir zaman giremeyeceğini, diktirdiği giysi için hâlâ borçlu olduğu terzinin parasını alamadığı için onu döveceğini, kesinlikle döveceğini ima ettiğini anlamıştı; Semyon İvanoviç sözlerini, “Sen daha çocuksun, süvari okuluna girmek istiyorsun, ama giremeyeceksin, sen git mantar ye<sup class="calibre2"><a href="../Text/ev_split_022.html#footnote-600-11" id="footnote-600-11-backlink">[11]</a></sup>, amirlerin yaptıklarını öğrenecekler ve seni kâtip yapacaklar; anladın mı ufaklık!” diyerek bitirmişti. Semyon İvanoviç bunları söyledikten sonra sakinleşmiş, ama aradan beş saat geçtikten sonra tekrar Zinoviy Prokofyiç’e dönmüş, onu azarlamaya ve utandırmaya başlayarak herkesi şaşkına çevirmişti. Ama iş bununla kalmamış, akşamleyin Mark İvanoviç ve Prepolovenko çay demleyip dostları kâtip Okeanov’u içmek için davet edince, Semyon İvanoviç de yatağından kalkmış, yirmi ya da on beş kapik verip onlara katılmış, aniden canının çay çektiğini bahane ederek asıl meseleye girmiş ve elinde avucunda hiçbir şey olmayan fakir, zavallı bir insan olduğunu anlatmıştı. Hatta Bay Proharçin kelimenin tam anlamıyla fakir bir adam olduğunu, daha üç gün önce küstah bir adamdan bir ruble borç istediğini, ama artık o çocuğun diline düşmemek için parayı alamayacağını, aldığı maaşın ise karnını doyurmaya bile yetmediğini itiraf etmişti ve son olarak ne kadar fakir olduğunu onların da gördüğünü, Tver’deki yengesine her ay beş ruble gönderdiğini, bu parayı göndermemesi halinde yengesinin öleceğini, kendisine yeni bir elbiseyi bile ancak eline bakan yengesinin ölmesi durumunda alabileceğini söylemişti... Semyon İvanoviç ne kadar fakir olduğunu, gönderdiği rubleleri ve yengesini uzun uzun anlattıktan ve dinleyicilerin üzerinde güçlü bir izlenim yarattıktan sonra iyice sakinleşmiş, sessizleşmişti; sadece üç gün sonra herkes olanları unutmuş ve kimse ona sataşmayı düşünmezken Zinoviy Prokofyiç’in süvarilere katılması durumunda bir savaşta bacağını kaybedeceğini, bacağının yerine tahta bir bacak takılacağını söylemişti ve o zaman Zinoviy Prokofyiç gelip ona şöyle diyecekti: “Sevgili dostum Semyon İvanoviç, lütfen bana bir dilim ekmek verin!” – İşte o zaman Semyon İvanoviç bir dilim ekmek bile vermeyecek, o azgın Zinoviy Prokofyeviç’in yüzüne bile bakmayacaktı, yüzünü şeytan görsündü.</p>

  <p class="normal">Bütün bunlar doğal olarak son derece ilgi çekici ve aynı zamanda eğlenceli derecede korkunç görünüyordu. Tüm kiracılar fazla düşünmeden daha fazla araştırma yapmak için birleştiler ve sırf merakları yüzünden Semyon İvanoviç’e karşı hep birlikte nihai saldırıya geçmeye karar verdiler. Bay Proharçin bu grup arasında geçirdiği son zamanlarda, muhtemelen kendisine özgü bazı sebeplerden dolayı her şeyi öğrenmek, soruşturmak ve merak etmek gibi bir hevese kapılınca, hiçbir ön hazırlık olmadan ve özel bir çaba harcamalarına gerek kalmadan kendiliğinden bir ilişki gelişti. Semyon İvanoviç’in karşı tarafa dahil olabilmek için kendine özgü, kurnazca ve bir kısmını okuyucuların da öğrenmiş olduğu bir manevrası vardı: Çay içileceği zaman yatağından kalkar, çay masasının etrafında toplanmış birilerini görürse mütevazı, akıllı ve kibar bir insan edasıyla yirmi kapik verir ve konuşmaya katılmak istediğini söylerdi. Oradaki gençler birbirlerine göz kırpar, Semyon İvanoviç’e karşı birlik olur, nazik ve sakin bir konuşmaya başlarlardı. Sonra aralarından biri farklı bir konuyu, çoğunlukla uydurma ve o andaki konuşmayla hiç de ilgisi olmayan bir haberi ortaya atardı. Örneğin o gün birinin ekselansları Demid Vasilyeviç’e evli memurların bekâr memurlardan daha sağlam “çıktıklarını” ve yükselme şanslarının daha fazla olduğunu, çünkü evliliğinin becerilerini artırdığını ve bu yüzden kendisinin de becerilerini, yükselme şansını artırmak için elinden geldiğince kısa bir süre içinde Fevronya Prokofyevna’ya evleneceğini söylediğini anlatırdı. Ya da örneğin iş arkadaşlarından bazılarının güzel, hoş, soylu tavırlara sahip olmadıkları, bu yüzden de kadınları etkileyemedikleri ve bu eksikliklerini gidermek için maaşlarının bir kısmını ayırıp toplanan bu parayla dans etmeyi öğrenecekleri, soylu tavırlar, kibarlık, yaşlılara saygı, sağlam bir karakter, iyi, kadirbilir bir kalp ve çeşitli hoş davranışlar edinebilecekleri bir salon kiralamayı düşündüklerini söylerdi. Sonunda, en eskilerden başlayarak bazı memurların, kültürlerini artırmak için her türlü konunun dahil olduğu bir sınava tabi tutulacaklarını<sup class="calibre2"><a href="../Text/ev_split_022.html#footnote-600-12" id="footnote-600-12-backlink">[12]</a></sup>, böylece ak koyun kara koyunun meydana çıkacağını ve herkesin kartını açık oynamak zorunda kalacağını söylerlerdi – kısacası bunlar gibi binlerce öykü anlatırlardı. Hepsi öyküye inanmış görünür, sorular sorar, birbirlerine bakar hatta aralarından bazıları kafalarını sallayıp herkese, kendi başlarına böyle bir şey gelse ne yapacaklarını sorardı. Bay Proharçin’den daha az iyi huylu ve sakin biri olsaydı, oluşan bu havadan şaşırır ve kafası karışırdı. Üstelik tüm işaretler Semyon İvanoviç’in yeni bir düşünceyi anlama konusunda oldukça geri kafalı ve yavaş olduğunu, öncelikle bu düşünceyi iyice düşünüp hazmetmesi, ne anlama geldiğini incelemesi, kavrayabilmek için kafa yorması ve sonunda becerebilirse düşünceye hâkim olması, ondan sonra da kendine has bir biçimde yorumlayabilmesi gerektiğini gösteriyordu... Böylelikle Semyon İvanoviç’te o güne kadar rastlanmadık bazı gariplikler kendini gösterdi... Bazı söylentiler ve dedikodular ortaya çıktı, bunlar kulaktan kulağa yayılarak çalıştığı daireye kadar ulaştı. Bu gelişme yüzünden ve belki de başka etkenlerin de katkısıyla Bay Proharçin’in bildik bileli aynı olan dış görünüşü bir anda değişti: Yüzü gittikçe endişeli görünmeye, bakışları, korkulu, utangaç ve biraz da şüpheli olmaya başladı; yürürken daha dikkatli, çekingen davranır, etrafına kulak kesilir, gerçeği bulmak için büyük bir gayretle uğraşır hale geldi. Gerçeği ortaya çıkarma sevdası o boyutlara vardı ki iki kez, Demid Vasilyeviç hakkında her gün sayısı en az onu bulan söylentilerin doğruluğunu araştırma cüretinde bulundu ve eğer burada bu cüretinin sonuçlarından bahsetmiyorsak bunun nedeni Semyon İvanoviç’in ismine duyduğumuz saygıdır. Ama bu tür davranışlarından dolayı onun insanları sevmediği, toplumsal ahlak kurallarına saygı göstermediği düşünülmeye başlandı. İnsanlar onun hayalci olduğunu düşünüyordu ve bu konuda pek de haksız sayılmazlardı, çünkü Semyon İvanoviç’in bazen tamamen kendinden geçtiğine, ağzı açık halde bir yerde oturup kalemini havaya kaldırdığına ve aklı başında bir varlıktan çok, aklı başında bir varlığın silueti gibi davrandığına pek çok kez şahit olmuşlardı. Boş gözlerle etrafa bakarken donuk, sorgulayıcı gözlerini aniden bir beyefendiye diktiğine, titremeye, ürkmeye başladığına ve önündeki kâğıda mürekkep damlattığına ya da anlamsız bir şeyler karaladığına sık sık rastlanır olmuştu. Semyon İvanoviç’in davranışlarındaki uygunsuzluk gerçekten soylu insanları utandırıyor, kırıyordu... Bay Proharçin’in koridorda rastladığı Demid Vasilyeviç’e oldukça garip davrandığı ve adamcağızın korkudan bir adım gerilemek zorunda kaldığı söylentisi, güzel bir sabah vakti dairede yayılınca, Semyon İvanoviç’in hayalciliğinden hiç kimsenin şüphesi kalmadı... Semyon İvanoviç’in garip davranışları hakkında konuşulanlar sonunda kendisine kadar ulaşmıştı. Hakkındaki söylentiyi duyan Semyon İvanoviç hemen yerinden kalktı, masaların ve sandalyelerin arasından geçerek kapıya gitti, kendi eliyle kaputunu aldı, giydi ve çıktı – belirsiz bir süre için ortadan kayboldu. Korkmuş muydu, yoksa başka bir nedenden mi gitmişti – bunu bilmiyoruz, ama bir süre ne evde ne de dairede göründü...</p>

  <p class="normal">Semyon İvanoviç’in kaderini sadece onun hayalciliğine bağlamayacağız. Ama okuyucuya kahramanımızın nasıl biri –bu dünyayla ilgisi olmayan, sakin, bu kiracıların arasına gelene kadar kimsenin içine giremediği bir yalnızlık içinde yaşayan, sessizliği ve hatta gizemliliğiyle dikkat çeken bir insan– olduğunu hatırlatmadan geçemeyiz; Peski’de bütün vaktini tahta bölmenin arkasındaki yatağında yatarak, kimseyle konuşmadan ve ilişki kurmadan geçirmişti; eski odasını paylaştığı kiracılar da aynı onun gibi yaşıyorlardı: Hepsi gizemli insanlardı ve on beş yıl boyunca kendi köşelerinde yatmışlardı. Babadan kalma bir huzur içinde geçen mutlu, uyuşuk saatler, günler birbirini izlemiş ve her şey o kadar iyi, düzgün gitmişti ki ne Semyon İvanoviç ne de Ustinya Federovna kaderin onları ne zaman bir araya getirdiğini hatırlamıyorlardı. “Bu sevgili adam, can yoldaşım ne zamandır benimle kalıyor hatırlamıyorum, –diye bazen yeni kiracılara anlatıyordu,– on, on beş, belki de yirmi beş yıl olmuştur.” Bu yüzden öykümüzün ağırbaşlı, mütevazı, etrafında insanlar olmasına alışık olmayan kahramanının, tam bir yıl önce kendisini aniden on kadar genç çocuğun, yeni oda arkadaşlarının ve dostlarının arasında bulunca oldukça şaşırması, bu durumdan hiç hoşlanmaması son derece doğaldı.</p>

  <p class="normal">Semyon İvanoviç’in ortadan kaybolması yaşadığı evin köşelerinde az telaş yaratmadı. Bunun ilk nedeni ev sahibinin en sevdiği, ayrıcalıklı kiracısı olması, ikinci nedeni ev sahibesinin elinde olan kimliğinin dikkatsizlik yüzünden kaybolmuş olmasıydı. Ustinya Fedorovna ağlayıp sızlanmaya başladı – bu tür önemli olaylarda hep böyle yapardı; iki gün boyunca kiracılara sitem etti, onları azarladı; tavuklar gibi evine doluştuklarını, “acımasız alaylarıyla” adamcağızı kaçırdıklarını söyledi durdu ve üçüncü gün hepsini Semyon İvanoviç’in peşine taktı, her ne olursa olsun ölü ya da diri onu bulup getirmelerini söyledi. Akşamleyin ilkönce kâtip Sudbin geldi, Semyon İvanoviç’in izini bulduğunu, onu Tolkuçiy pazarında ve başka yerlerde gördüğünü, peşinden gittiğini, çok yaklaştığını, ama konuşmaya cesaret edemediğini ve Kriv sokağındaki bir evde yangın başladığında ondan da yangından da uzakta olmadığını söyledi. Yarım saat sonra Okeanov ve avam sınıfından Kantarev geldi, Sudbin’in anlattıklarını kelimesi kelimesine onayladılar: Onlar da oldukça yaklaştıklarını, on adım yakınına kadar gittiklerini, ama konuşmaya cesaret edemediklerini ve Semyon İvanoviç’in sarhoş bir dilenciyle birlikte yürüdüğünü fark ettiklerini söylediler. Sonunda bütün kiracılar geldiler, anlatılanları dinledikten sonra Proharçin’in fazla uzakta olamayacağına ve kısa süre içinde geleceğine karar verdiler, ama hepsi o sarhoş dilenciyle dolaştığını daha önceden de zaten biliyorlardı. Sarhoş dilenci iğrenç, arsız dalkavuğun tekiydi ve bütün belirtiler Semyon İvanoviç’i bir şekilde ayarttığını gösteriyordu. Semyon İvanoviç’in ortadan kaybolmasından tam bir hafta önce ortaya çıkmış, arkadaşı Remnev’le birlikte kısa bir süre köşelerden birinde kalmış, taşrada görev yaptığı sırada haksızlığa uğradığını, müfettişin birinin üstlerine geldiğini, kendisinin ve arkadaşlarının doğruyu söyledikleri için işlerinden olduklarını, Peterburg’a geldiğini ve kendisini bir daireye yerleştirmesi için Porfiriy Grigoryeviç’in ayaklarına kapanıp ağladığını, ama kaderin kötü bir oyununun sonucu çalıştığı dairenin lağvedildiğini ve bu yüzden oradaki işini de kaybettiğini anlatmıştı; hem resmi hizmet için yeterli görülmemesi hem de tamamen başka bir konudaki yeterliliği –doğruluğa olan bağlılığı ve ayrıca düşmanlarının entrikaları– yüzünden yeni oluşturulan kadroya dahil edilmemişti. Öyküsünü anlatırken boyuna sert görünümlü ve tıraşsız arkadaşı Remnev’i öpen Bay Zimoveykin öyküsünü bitirince hizmetçi Avdotya da dahil olmak üzere herkesi eğilerek selamlamış, hepsinin iyiliksever insanlar, kendisinin ise hiçbir şeye layık olmayan, sırnaşık, namussuz, arsız ve aptal bir insan olduğunu söylemiş ve bu yüzden iyi insanların onun talihsizliği ve basitliği konusunda acımasız olmamalarını rica etmişti. Herkesten lütuf gören Bay Zimoveykin çok sevinmiş, şakalar yapmaya başlamış, son derece kötü durumda olduklarını ve soylu bir kadınınkilere benzemediklerini söylemesine rağmen Ustinya Fedorovna’nın ellerini öpmüş, oradaki herkese akşama doğru özgün ve zor bir danstaki yeteneğini göstermeye söz vermişti. Ama oradaki işi ertesi gün üzücü bir sonla bitmişti. Ya özgün dansı fazlasıyla özgün olduğu için ya da Ustinya Fedorovna’ya, kadının anlattığına göre, “hakaret ettiği ve bir gaf yaparak Yaroslav İlyiç’i yakından tanıdığını ve istese önemli bir subayın eşi olabileceğini” söylediği için işi bitmişti – ve Zimoveykin ertesi gün evden ayrılmak zorunda kalmıştı. Gitmiş, tekrar gelmiş, yine onursuzca kovulmuş, sonra Semyon İvanoviç’in ilgisini ve merhametini kazanmış, bu arada onun yeni pantolonunu yürütmüş ve Semyon İvanoviç’i yoldan çıkaran kişi olarak yeniden ortaya çıkmıştı.</p>

  <p class="normal">Semyon İvanoviç’in sağ salim olduğunu, kimliğini aramaya gerek kalmadığını öğrenir öğrenmez ev sahibesinin üzüntüsü geçti ve sakinleşti. Bu arada kiracılardan bazıları kaçağa görkemli bir karşılama töreni yapmaya karar verdi: Tahta bölmenin cıvatalarını söktüler ve kaçağın yatağının ucundaki perdeyi kaldırdılar, yatağı biraz dağıttılar, meşhur sandığı aldılar, yatağın ayakucuna koydular, yatağına ev sahibesinin eski şalından, şapkasından ve mantosundan yaptıkları, ama herkesi kandırmaya yetecek kadar yengesine benzeyen bir bebeği yatırdılar. İşlerini bitirdikten sonra zavallı yengeciğinin taşradan geldiğini ve onu yatağına yatırdıklarını söylemek için Semyon İvanoviç’in gelmesini beklediler. Ama beklediler, beklediler... Bu bekleme sırasında Mark İvanoviç maaşının yarıya yakınını Prepolovenko ve Kantarev’e kaybetti; üç kart ve burun<sup class="calibre2"><a href="../Text/ev_split_022.html#footnote-600-13" id="footnote-600-13-backlink">[13]</a></sup> oynarken Okeanov’un burnu kızarıp şişti; hizmetçi Avdotya iki kere kalkıp sobaya odun attığı için doğru düzgün uyuyamadı ve Zinoviy Prokofyeviç, Semyon İvanoviç’i karşılamak için ikide bir avluya koşmaktan iliklerine kadar ıslandı. Ama hiç kimse –ne Semyon İvanoviç ne de sarhoş dilenci– gelmedi. Sonunda ne olur ne olmaz diye yengeyi tahta bölmenin arkasında bırakarak yatmaya gittiler; ancak saat dörtte kapının vurulduğu duyuldu, ama kapı öyle güçlü vurulmuştu ki bekleyenlere maruz kaldıkları tüm eziyetleri unutturmuştu. Gelen Semyon İvanoviç’in, Bay Proharçin’in ta kendisiydi, ama öyle bir durumdaydı ki herkes bir çığlık atmış kimsenin aklına yenge gelmemişti. Kaçak hafızasını yitirmiş gibiydi. Gece mesaisindeki bir arabacı onu tir tir titrer, üstü başı sırılsıklam ve paramparça olmuş halde içeri soktu, daha doğrusu omuzlarında içeri taşıdı. Ev sahibesinin, nerede bu hale geldiği, nerede böyle sarhoş olduğu sorusuna arabacı şu cevabı verdi: “Sarhoş değil ki, afyon falan da içmemiş, emin ol, ama bir anda gözü kararmış ya da kendini kaybetmiş olabilir, belki de sağlam bir yumruk yemiştir.” Suçluyu, durumunu rahatça görebilmek için, sobanın karşısına yatırıp incelemeye başladılar ve gerçekten de sarhoş olmadığını, yumruk yemediğini, ama Semyon İvanoviç kasıldığı için dilinin hareket etmediğini, etrafını saran şaşkın, gecelikler içindeki kalabalığa sadece göz kırpabildiğini fark ettiler. Arabacıya onu nereden aldığını sormaya başladılar. “Kolomna’da birileri arabaya yerleştirdi, –diye cevap verdi arabacı,– şeytan bilir nasıl insanlar olduklarını, soylu değillerdi, ama güle oynaya gezinen beyefendilerdi, arabaya bindirdiklerinde bu haldeydi, kavga mı ettiler, yoksa bir anda mı böyle kasıldı kaldı, Tanrı bilir, ama neşeli, iyi beyefendilerdi!” Semyon İvanoviç’i kaldırdılar, aralarından kuvvetli olan birkaçı onu omuzlarına aldı ve yatağına götürdü. Semyon İvanoviç yatağına yatırılıp yengesini hissedince ve ayaklarını sevgili sandığının üzerine koyunca tüm gücüyle bir çığlık attı, yatağının içinde doğruldu, titreyerek, ürkek bir biçimde elleriyle, vücuduyla yapabildiği kadar yatakta kendine yer açtı ve orada bulunanlara ölecekmiş, fakir eşyalarının her bir parçasını onlardan birine bırakacakmış gibi, garip – kararlı bir ifadeyle baktı...</p>

  <p class="normal">Semyon İvanoviç etrafı tahta bölmelerle sıkıca çevrilmiş ve Tanrının dünyasından, onun tüm boş telaşlarından soyutlanmış bir halde iki-üç gün yattı. Ertesi gün doğal olarak herkes onu unutmuştu; zaman akıyor, saatler saatleri, günler günleri izliyordu. Başı ateş gibi yanan hasta, yarı uyku yarı hezeyan halindeydi, ama yine de ses çıkarmadan yatıyor, inlemiyor, şikâyet etmiyordu; tersine susuyor, sesini çıkartmıyor ve avcının sesini duyunca korkudan toprağa yapışan tavşan gibi yatağına gömülüyordu. Bazen tüm daireyi uzun, hüzünlü bir sessizlik kaplıyordu – bu sessizlik bütün kiracıların işe gittiğinin bir işaretiydi ve Semyon İvanoviç duyduğu hüznü sadece ev sahibesinin koşuşturduğu mutfaktan gelen hışırtıları ya da hizmetçi Avdotya’nın inleyip sızlanarak temizlediği, topladığı ve düzelttiği köşeler arasında dolaşırken, giyilmekten yıpranmış ayakkabılarının topuklarından çıkan düzenli tıkırtıları dinleyerek geçiştirebiliyordu. Tüm zamanı böyle uyuklayarak, pinekleyerek, tembellik ederek, sıkıntı içinde, mutfaktaki musluktan lavaboya düzenli aralıklarla damladığını duyduğu su gibi geçiyordu. Nihayet kiracılar teker teker ya da hep birlikte geliyor ve Semyon İvanoviç onların havadan dert yandıklarını, kurt gibi acıktıklarını söylemelerini, çıkardıkları sesleri, sigara içtiklerini, kavga edip barıştıklarını, kâğıt oynadıklarını ve fincanlarını alıp çay içmek için toplandıklarını rahatlıkla duyabiliyordu. Semyon İvanoviç son bir gayretle kalkmak, çay içmek için toplanmış dostlarının arasına katılmak istedi, ama kendinden geçti ve hayalinde uzun süredir çay masasında oturup konuşmaya dahil olduğunu, Zinoviy Prokofyeviç’in daha önceden bir fırsatını bulup konuşmanın yönünü yengelere ve çeşitli iyi insanların onlara karşı sergilediği ahlaki tutuma çevirmiş olduğunu gördü. Semyon İvanoviç kendini temize çıkarmak ve itiraz etmek için atıldı, ama bütün ağızlardan dökülen “bunları çok duyduk” sözleri itirazlarının hepsini başlamadan bitirdi, Semyon İvanoviç farklı bir şeyi, ay başının geldiğini ve maaşını aldığını görmeye başladı. Zarfı merdivenlerde açınca hızla etrafına bakmış, aldığı ceza karşılığı yarısını ayırmış ve çizmesine saklamış, yatakta hayal gördüğünün farkında olmadan eve gittiğinde ev sahibine kirayı teslim etmeye, sonra bazı ihtiyaçlarını almaya ve ilgilenebilecek herhangi birine sanki şans eseri, kazara karşılaşmışlar gibi davranıp maaşında kesinti olduğunu ve yengesine gönderecek parası kalmadığını söylemeye, biraz da yengesi hakkında acındırmaya, ertesi ve daha ertesi gün onun hakkında konuşmaya devam etmeye ve dostlarının fakirliğini unutmaması için on gün sonra yeniden bu konudan bahsetmeye karar vermişti. Bu kararı verdikten sonra, dairede Semyon İvanoviç’in oturduğu yerin üç ofis ilerisinde çalışan, ufak tefek, kel, sesi soluğu çıkmayan ve yirmi yıl boyunca ona tek kelime bile etmemiş olan Andrey Yefimoviç’in de kafasını iki yana sallayarak gümüş rublelerini saydığı gör-müştü ve adam ona şöyle demişti: “Para beyefendi! Paranız yoksa karnınız doymaz beyefendi, –merdivenlerden inerken sertçe eklemiş ve kapının eşiğinde sözlerini tamamlamıştı,– ve benim beyefendi, doyurmam gereken yedi boğaz var.” Bu ufak tefek kel adam da muhtemelen hareketlerinin farkında olmadan, sanki gerçek bir insan değil de hayaletmişçesine elini yerden yetmiş beş santim yükseklikte ve yere paralel şekilde sallamış, büyük çocuğun ilkokula gittiğini mırıldanmıştı; sonra da doyurması gereken yedi boğazın suçlusu Bay Proharçin’miş gibi, Semyon İvanoviç’e öfkeyle bakarak şapkasını gözlerine kadar indirmiş, kaputunu geçirmiş, sola dönüp gözden kaybolmuştu. Semyon İvanoviç oldukça korkmuştu, aynı çatı altında yaşayan yedi nüfusun hiç de hoş olmayan durumlarında kendisinin hiçbir suçu olmadığına emin olmasına rağmen, sanki tek suçlu Semyon İvanoviç’miş gibi bir durum ortaya çıkmıştı. Korkmuş ve kel beyefendi geri dönecek, onu yakalayacak ve üzerini aradıktan sonra yedi nüfusu bahane edip, Semyon İvanoviç’le yengesi arasındaki ilişkiyi kesin bir dille reddederek tüm maaşını elinden alacakmış gibi geldiği için koşmaya başlamıştı. Bay Proharçin koşmuş, koşmuş, soluk soluğa kalmıştı... onunla birlikte çok sayıda insan daha koşmuştu ve hepsinin de kısa kuyruklu fraklarının arka cebinde maaşları şıngırdıyordu; herkes koşmuş, yangın düdükleri çalmaya başlamış ve bu insan seli onu omzuna alıp sarhoş dilenciyle birlikte seyrettiği yangına götürmüştü. Sarhoş dilenci –namı diğer Bay Zimoveykin– oradaydı, yorgunluktan ölmek üzere olan Semyon İvanoviç’i görmüş, elinden tutmuş ve kalabalığın ortasına götürmüştü. Aynen gerçekte olduğu gibi, etraflarında büyük bir gürültü kopmuş, Fontanka’nın iki köprü arasında kalan kıyıları, çevresindeki bütün sokaklar ve caddeler insan seliyle dolmuştu; sonra kalabalık Semyon İvanoviç’i sarhoşla birlikte parmaklıklara doğru sürüklemiş, sokaklardan, Tolkuçiy pazarından, çevredeki evlerden, lokantalardan, meyhanelerden gelen izleyicilerin doldurduğu geniş odunlukta mengeneye sıkışmış gibi kalmışlardı. Semyon İvanoviç bunların hepsini görmüş ve gerçeğinde hissettiği duyguları hissetmişti; ateşin ve hezeyanın girdabında, gözlerinin önünde farklı farklı, garip yüzler görünüp kaybolmaya başlamıştı. Bazılarını hatırlamıştı. Bir tanesi kahramanımız bulunduğu yüksek yerden genç itfaiyecilerin yangını söndürme çalışmalarını büyük bir heyecanla, ayaklarını yere vurarak desteklerken yangın boyunca Semyon İvanoviç’in arkasında durup onu cesaretlendiren ve herkesi oldukça etkileyen iki metre boyunda, yetmiş santim bıyıkları olan bir adamdı. Bir diğeri – belki birini kurtarabilirim umuduyla parmaklığa tırmanırken kahramanımıza bir yumruk atan ve tırmandığı parmaklığın üzerinde bir güvercin gibi duran iriyarı bir adamdı. Yangından hemen önce peksimet ve kiracısına tütün almak için birkaç apartman ötedeki dükkâna giden, şimdi içinde karısının, kızının ve yatağının altındaki otuz buçuk rublesinin olduğu yanan eve elindeki litrelik süt testisiyle kalabalığı yararak girmeye çalışan yüzü acılı, üzerinde eski, kuşaklı, yün bir cüppe olan ihtiyar gözünün önüne geliyordu. Ama onu çok etkileyen, hastalığı sırasında birkaç kez hayallerine –gerçek olaydaki kılığıyla– koltuk değnekli, sırtında hasır çantası, eski püskü giysili perişan haliyle giren fakir, günahkâr kadın olmuştu. Koltuk değneklerini ve ellerini sallayarak öz çocuklarının onu evden kovduğunu, bu yangın yüzünden iki beş kapikliğini kaybettiğini itfaiyecilerden ve oradan toplananlardan bile daha yüksek sesle bağırıyordu. Çocuklar ve beşlikler, beşlikler ve çocuklar onun dilinde anlaşılmaz, saçma bir hale dönüşmüş ve herkes boşa çıkan anlama çabalarından sonunda vazgeçmişti, ama kadın durmamış, ne sokaktaki insanların onu sürükleyip getirdiği yangına, ne yanındaki insanlara, ne talihsiz yabancılara, ne de evin yakınlarında duran insanların üzerine yağan kıvılcımlara ve yanan tahta parçalarına aldırış etmeden bağırmaya, feryat etmeye, ellerini sallamaya devam etmişti. Sonunda Bay Proharçin içini bir korku sarmaya başladığını hissetmişti; bütün bu yaşananların belli bir amacı olduğunu ve bu işten yakayı sıyıramayacağını açıkça görmüştü. Gerçekten de yakınlarındaki, giydiği eski kaftan üzerine oturmayan, saçları ve sakalları yanmış bir köylü odun yığınının üzerine çıkmış, Tanrının tüm kullarını Semyon İvanoviç’e doğru harekete geçirmeye başlamıştı. Köylü bağırdıkça kalabalık artmış ve korkudan taş kesilen Bay Proharçin birdenbire bu köylüyü tanımıştı – bu köylü, beş yıl önce parasını ödemeden yan kapıdan kaçarak ve kızgın sac üzerinde yalınayak kalmış gibi hızla koşarak insanlık dışı bir şekilde aldattığı arabacıydı. Bay Proharçin çaresizlik içinde bir şeyler söylemeye, bağırmaya çalışmış, ama sesi çıkmamıştı. Azgın kalabalığın rengârenk bir yılan gibi çevresine dolandığını, onu sıkıp boğduğunu hissetmişti. Büyük bir çaba gösterdi – ve uyandı. Uyanınca yandığını, tüm köşesinin yandığını, tahta bölmelerinin yandığını, Ustinya Fedorovna ve tüm kiracılarla birlikte dairenin yandığını, yatağının, yastığının, battaniyesinin, sandığının ve değerli şiltesinin yandığını gördü. Semyon İvanoviç yataktan fırladı, şiltesini kapıp peşinden sürükleyerek koşmaya başladı. Sırtında bir gömlek ve yalınayak koşan kahramanımızı ev sahibesinin odasında yakaladılar, sıkıca tuttular ve Semyon İvanoviç’in zannettiğinin aksine ateşler içinde olmayan köşesine apar topar götürmeyi başardılar – ve yatağına yatırdılar. Üstü başı dökülen, tıraşsız, sert laternacının, karışıklık çıkaran, diğer kuklaları sıradan geçiren, ruhunu şeytana satan ve bir sonraki gösteriye kadar şeytanla, zencilerle, Petruşka’yla, Matmazel Katerina ve onun mutlu aşığı komiser yüzbaşıyla aynı kutuya koyduğu Pulcinella gibiydi.</p>

  <p class="normal">Genç, yaşlı herkes hemen Semyon İvanoviç’in yatağının çevresini sardı ve beklenti dolu gözlerini hastaya dikti. Bu arada Semyon İvanoviç kendine geldi, ya utandığı için ya da başka bir nedenden dolayı, muhtemelen çevresini saranların bakışlarından saklanmak için battaniyeyi tüm gücüyle başına kadar çekmeye başladı. Sonunda sessizliği Mark İvanoviç bozdu ve aklı başında bir insan olarak Semyon İvanoviç’in sakinleşmesi gerektiğini, bu şekilde hastalanmasının kötü ve utanılacak bir şey olduğunu, ancak çocukların böyle davranacağını, bir an önce iyileşip işinin başına dönmesi gerektiğini söyledi. Mark İvanoviç hasta memurların düzenli maaş alamadıkları, derecelerinin düştüğü ve onun düşüncesine göre bu hastalığın pek de kârlı olmayacağı şakasıyla sözlerini bitirdi. Kısacası hepsinin Semyon İvanoviç’in kaderiyle yakından ilgilendikleri ve gayet samimi davrandıkları açıkça görülüyordu. Ama o anlaşılmaz bir kabalıkla yatakta yatmaya, tek kelime bile etmemeye ve battaniyesini ısrarla çekmeye devam ediyordu. Mark İvanoviç yenilgiyi kabul etmedi ve duygularına hâkim olarak, hasta bir insanla konuştuğunu unutmadan Semyon İvanoviç’e yeniden güzel bir şeyler söyledi; ama Semyon İvanoviç bu güzelliği algılamak istemiyordu, tersine en kuşkucu haliyle dişlerinin arasından bir şeyler mırıldandı, kaşlarını çattı ve gözlerini etrafında toplananları bakışlarıyla ezmek ister gibi, düşmanca bir tavırla sağa sola çevirdi. Bu tavır sabırları taşırmıştı: Semyon İvanoviç’in inadını sürdüreceğini, incindiğini ve kızdığını gören Mark İvanoviç daha fazla dayanamadı ve açık açık, güzel sözlerle lafı dolandırmadan yataktan kalkma vaktinin geldiğini, yan gelip yatmanın kimseye faydası olmadığını, gece gündüz yangınlar, yengeler, sarhoşlar, kilitler, sandıklardan bahsettiği ve Tanrı bilir başka nelerden bahsedeceği için çıkıştı – bunun aptallık, saygısızlık olduğunu, insanları yaraladığını ve eğer Semyon İvanoviç uyumak istemiyorsa en azından başkalarını rahatsız etmemesini, başının çaresine bakmasını söyledi. Konuşma etkisini gösterdi ve Semyon İvanoviç hemen başını Mark İvanoviç’e çevirdi, zayıf, hırıltılı bir sesle, “Kes sesini ufaklık! Boş konuşan ağzı bozuğun tekisin! Anladın mı kalleş herif! Sen kendini ne sanıyorsun, prens mi? Anladın mı dediğimi?” dedi. Bunları duyan Mark İvanoviç çok öfkelendi, ama hasta bir insanla konuştuğunu hatırlayıp karşılık vermedi, tersine Semyon İvanoviç’i mahcup etmeye yeltendi, ama bunu da fazla uzatmadı; çünkü Semyon İvanoviç, Mark İvanoviç gibi şiirler yazarak bile olsa kendisiyle alay edilmesine izin vermeyeceğini söylemişti. İki dakikalık bir sessizlikten sonra içine düştüğü şaşkınlıktan kurtulan Mark İvanoviç dobra dobra, açıkça, kabalığa kaçmadan güzel bir dille Semyon İvanoviç’e kibar insanların arasında olduğunu hatırlattı ve “Beyefendi, kibar insanların arasında nasıl konuşmanız gerektiğini bilmelisiniz,” dedi. Mark İvanoviç gerektiği zamanlarda güzel konuşmayı bilirdi ve dinleyenlerini etkilemeyi severdi. Semyon İvanoviç de konuşmaya başladı, ama muhtemelen uzun yılların getirdiği susma alışkanlığı yüzünden kesik kesik konuşuyordu, örneğin uzun bir cümleyle başladı, cümle uzadıkça bir sözcük başka bir sözcüğü açtı, o sözcük üçüncüsünü, üçüncüsü dördüncüsünü açtı, cümle böyle devam ettikçe tıkandı ve sonunda ağzından düzensiz sözcükler dökülmeye başladı. Akıllı bir insan olan Semyon İvanoviç’in bazen saçma sapan konuşmasının nedeni buydu. “Yalan söylüyorsun –diye karşılık verdi,– başıboş gezen koca çocuğun tekisin! Üzerine bir dilenci elbisesi giy – senin gibi yalvaranlara o yakışır; özgür düşüncelinin<sup class="calibre2"><a href="../Text/ev_split_022.html#footnote-600-14" id="footnote-600-14-backlink">[14]</a></sup>, ahlaksızın tekisin; sen busun işte, şair bozuntusu!”</p>

  <p class="normal">— Hâlâ sayıklıyorsunuz galiba, Semyon İvanoviç?</p>

  <p class="normal">— Beni iyi dinle, –Semyon İvanoviç karşılık verdi,– aptallar sayıklar, sarhoşlar sayıklar, köpekler sayıklar, akıllı insanlar mantıklı konuşur. Kulaklarını iyi aç, hiçbir şeyden haberin yok, boş işlerle uğraşıyorsun, bilimle uğraşıp kitaplar yazıyorsun! Şunu iyi dinle, yanıp kül olacaksın, ama başının yandığını fark etmeyeceksin, anladın mı dediğimi?</p>

  <p class="normal">— Hayır... yani nasıl... yani, “başının yandığını” derken neyi kast ediyorsunuz, Semyon İvanoviç?..</p>

  <p class="normal">Mark İvanoviç konuşmasına devam etmedi, çünkü Semyon İvanoviç’in henüz kendine gelmediğinin, hâlâ sayıkladığının hepsi farkındaydı, ama ev sahibesi daha fazla dayanamadı ve Kriv sokağındaki evde çıkan yangının kel bir şırfıntı yüzünden çıktığını söyledi; orada kel bir şırfıntı oturuyormuş, kızın yaktığı mum yüzünden kiler tutuşmuş, her yer yanmasına rağmen ona bir şey olmamış.</p>

  <p class="normal">— Siz de beni iyi dinleyin, Semyon İvanoviç! –Sabrı iyice taşan Zinoviy Prokofyeviç ev sahibesinin sözünü kesip araya girdi.– Semyon İvanoviç, siz bunamış, işe yaramaz ihtiyarın tekisiniz, hâlâ yengeniz ya da dans sınavları konusunda şakalar yapıldığını mı sanıyorsunuz? Öyle mi ha? Öyle mi düşünüyorsunuz?</p>

  <p class="normal">— Asıl sen beni iyi dinle, –kahramanımız son kuvvetini toplayıp yatakta doğruldu ve kendisine acıyarak bakanlara öfkeyle karşılık verdi,– kim şaklabanlık yapıyor? Sen şaklabanlık yapıyorsun, köpekler şaklabanlık yapıyor, ama ben sırf sen istiyorsun diye şaka yapmam, soytarı kılıklı herif; ben senin uşağın değilim beyefendi, anladın mı evladım!</p>

  <p class="normal">Semyon İvanoviç bir şeyler daha söylemek istedi, ama gücü yetmedi ve yatağına düştü. Semyon İvanoviç’in hangi yola adım attığını anlayınca, ona acıyarak bakanların ağızları şaşkınlıktan bir karış açık kalmıştı, ama ne yapacaklarını bilmiyorlardı; aniden mutfağın kapısı gıcırdayarak açıldı, sarhoş dilenci –namı diğer Bay Zimoveykin– çekinerek kafasını uzattı ve her zamanki alışkanlığı gereği ihtiyatla çevresini kokladı. Sanki herkes gelmesini bekliyordu; hepsi elleriyle acele etmesini işaret ettiler ve bundan son derece mutlu olan Zimoveykin aceleyle, paltosunu bile çıkarmadan Semyon İvanoviç’in yatağının başına gitti.</p>

  <p class="normal">Zimoveykin’in tüm geceyi uyumadan geçirdiği ve bazı önemli işlerin peşinden koştuğu açıkça görülüyordu. Yüzünün sağ tarafı yapış yapıştı, gözlerindeki iltihap şişmiş gözkapaklarına bulaşmıştı, frakı ve tüm giysileri yırtılmıştı ve üstelik giysisinin sol yanı su birikintisinden çamur sıçramış gibi çok kötü kirlenmişti. Koltuğunun altında bir yerlerde satmak için birilerinden aldığı bir keman vardı. Görünüşe göre yardım etmesi için onu çağırmakla hata etmemişlerdi, çünkü ne yaptığını bilen ve karşısındakinin üzerinde etkisi olan biri gibi, bütün bunlara neden olan Semyon İvanoviç’e yönelmişti: “Neyin var, Senka? Kalk hadi! Senka, bilge Proharçin, hadi artık aklını başına topla! Böyle nazlanmaya devam edersen seni yataktan sürükleyerek çıkarırım, bırak nazı!” Bu kısa, ama etkili konuşma herkesi şaşırtmıştı. Bütün bunları duyan ve adamı karşısında gören Semyon İvanoviç’in şaşkına dönmesi, donup kalması, utanması ve zorlukla dişlerinin arasından mırıldanarak itiraz etmesi şaşkınlıklarını daha da artırdı. “Uğursuz herif, git başımdan –dedi,– uğursuz, hırsız herif! Anladın mı beni? Sahtekâr, sahtekârsın sen!”</p>

  <p class="normal">— Hayır dostum, –Zimoveykin soğukkanlılığını koruyarak ağır ağır cevap verdi,– bu yaptığın hiç hoş değil bilge dostum Proharçin, senin gibi birine hiç yakışmıyor! –Semyon İvanoviç’in taklidini yaparak ve keyifle etrafına bakarak devam etti.– Hadi bırak nazlanmayı! Sakinleş biraz Senya, sakinleş, yoksa her şeyi anlatırım, anladın mı?</p>

  <p class="normal">Semyon İvanoviç anlamış görünüyordu, çünkü konuşmanın sonunu duyunca irkilmiş ve hemen düşünceli bir halde çevresindekilere bakmaya başlamıştı. Yarattığı etkiden memnun olan Bay Zimoveykin devam etmek istedi, ama Mark İvanoviç bu kadar heyecanlı davranmaması konusunda onu uyardı, Semyon İvanoviç sessizleşene, sakinleşene, biraz yatışana kadar bekledikten sonra uzun bir konuşmayla sıkıntısını dile getirdi ve “Şu anda onun kafasında olan düşüncelere arka çıkmak birincisi yararsız, ikincisi sadece yararsız değil aynı zamanda zararlı, sadece zararlı değil aynı zamanda ahlak dışı; Semyon İvanoviç’in böyle baştan çıkmasının sebebi herkese verilebilecek kötü bir örnektir.” dedi. Herkes bu konuşmadan akılcı bir sonuç çıkmasını umuyordu. Üstelik Semyon İvanoviç artık iyice sakinleşmişti ve mantıklı cevaplar veriyordu. Küçük bir tartışma başlamıştı. Ona dostça neden bu kadar korktuğunu soruyorlardı. Semyon İvanoviç cevapladı, ama cevapları açık değil imalıydı. Ona karşı çıktılar, Semyon İvanoviç de onlara karşı çıktı. Bazen iki taraf da bir düşünceye karşı çıktı, sonra herkes tartışmaya katıldı, genci, yaşlısı, hepsi bir anda olağandışı ve garip bir konuda konuşmaya başladılar, ama bu konuyu nasıl dile getireceklerini bilmiyorlardı. Tartışma sonunda tahammülsüzlüğe, tahammülsüzlük bağrışmalara, hatta bağrışmalar gözyaşlarına neden oldu ve sonunda Mark İvanoviç ağzından köpükler saçarak bu zamana kadar böyle çivi gibi<sup class="calibre2"><a href="../Text/ev_split_022.html#footnote-600-15" id="footnote-600-15-backlink">[15]</a></sup> bir adama rastlamadığını söyledi. Oplevaniyev yere tükürdü, Okeanov korktu, Zinoviy Prokofyeviç’in gözleri yaşardı ve Ustinya Fedorovna “zavallı kiracısının aklını kaybettiğini, cebinde kimliği olmadan, kimsenin haberi bile olmadan öleceğini, kendisinin kimsesiz kalacağını, mahvolacağını” söyleyerek ağlamaya başladı. Kısacası hepsi sonunda ektikleri tohumun beklediklerinden çok ürün verdiğini, toprağın bereketli olduğunu, yardımları sayesinde Semyon İvanoviç’in kafasındaki sorunları bir daha ortaya çıkmayacak şekilde çözebileceğini gördüler. Semyon İvanoviç’e acıyarak bakan arkadaşları onun ürktüğünü hissedince kendileri de ürktüler ve tartışmayı kestiler...</p>

  <p class="normal">Mark Antonoviç</p>

  <p class="normal">— Neden, –diye bağırdı,– bu kadar korkuyorsunuz? Neden böyle delirmiş gibi davranıyorsunuz? Kimin sizin için bazı düşünceleri var beyefendi? Böyle korkmaya hakkınız var mı? Kimsiniz siz? Nesiniz? Gözleme gibi yuvarlak bir sıfırsınız beyefendi! Neden böyle söyleniyorsunuz? Kadının biri sokakta yardım istemiş diye sizi ezip geçsinler mi? Sarhoşun biri cebini koruyamıyor diye sizin frakınızın kuyruğu mu kesilsin? Ev yanıyor diye sizin başınızda mı yansın? Bunu mu istiyorsunuz beyefendi? Bunu mu istiyorsunuz azizim? Bunu mu?</p>

  <p class="normal">Semyon İvanoviç:</p>

  <p class="normal">— Sen, sen, sen aptalın tekisin! –diye homurdandı.– Burnun düşecek<sup class="calibre2"><a href="../Text/ev_split_022.html#footnote-600-16" id="footnote-600-16-backlink">[16]</a></sup> ve sen onu ekmekle yiyip fark etmeyeceksin...</p>

  <p class="normal">Mark İvanoviç, Semyon İvanoviç’in dediğiyle pek ilgilenmeden,</p>

  <p class="normal">— Züppenin teki olabilirim, –diye bağırdı,– bana züppe diyebilirsiniz. Ama en azından sınava girmek, evlenmek, dans etmeyi öğrenmek zorunda değilim. Benim ayağımın altındaki toprak sağlam beyefendi. Ne oldu azizim? Sizin böyle duracak rahat bir yeriniz yok mu? Üzerine bastığınız döşeme çatırdıyor mu?</p>

  <p class="normal">— Bu kadar mı? Sana kimse bir şey sormayacak mı? Bu konuyu böyle kapatacaklar demek.</p>

  <p class="normal">— Hayır sormayacak. Hangi konuyu kapatacaklar? Orada başınıza başka neler geldi?</p>

  <p class="normal">— Sarhoşu yaraladılar...</p>

  <p class="normal">— Doğru, yaralamışlar, ama o sarhoşun teki, sizin benim gibi bir insan değil!</p>

  <p class="normal">— Evet, değil. Ama o hâlâ yerinde duruyor değil mi...</p>

  <p class="normal">— Hayır! Siz o derken kimi kastediyorsunuz?</p>

  <p class="normal">— Bizim daire... dev-let da-i-re-si!!!</p>

  <p class="normal">— Evet, mübarek adam! Yerinde olsa gerek...</p>

  <p class="normal">— Yerinde durmalı, anladın mı! Bugün yerinde durmalı, yarın da yerinde durmalı, ama yarından sonra yerinde durmasa da olur. İşte mesele bu...</p>

  <p class="normal">— Merak etmeyin, yıllık maaşınızı öderler! Kuşkucu Thomas<sup class="calibre2"><a href="../Text/ev_split_022.html#footnote-600-17" id="footnote-600-17-backlink">[17]</a></sup> gibisiniz, inançsızın tekisiniz! Başka yerde olsa yaşlılığınızla dalga geçerlerdi...</p>

  <p class="normal">— Maaş mı? Ya maaşımı harcadıysam ya hırsızlar gelip paramı çalarsa; benim bir yengem var, anlıyor musun? Yenge! Çivi gibi herifin tekisin sen...</p>

  <p class="normal">— Yengeniz var demek! Sizin gibi bir insan...</p>

  <p class="normal">— İnsan, evet ben insanım, sen ise okumuş aptalın tekisin; çivi gibi herifin tekisin, anladın mı! Yaptığın şakalardan bahsetmiyorum bile, ama öyle mevkiler vardır ki oralara geldin mi ortadan kalkarlar. Kulaklarını aç da dinle, Demid Vasil-<br class="chapter" />
  yeviç öyle bir mevkiden bahsetmişti...</p>

  <p class="normal">— Ah, bir de kalkmış Demid’den bahsediyorsunuz! Günahkârın birisiniz, aslında...</p>

  <p class="normal">— Göz açıp kapayıncaya kadar sen de mevkiini kaybedeceksin, buna engel olamayacaksın...</p>

  <p class="normal">— Siz ya yalan söylüyorsunuz ya da iyice çıldırdınız! Bize açıkça söyleyin, ne yaptınız? Bir günah işlediyseniz itiraf edin! Utanmanıza gerek yok! Beyefendi aklınızı mı yitirdiniz?</p>

  <p class="normal">— Aklımı kaybettim! Çıldırdım! – Yatağın çevresini saranlar bağrışmaya başladılar, çaresizlikle ellerini ovuşturdular, bu arada ev sahibesi, Semyon İvanoviç’i parçalamaması için Mark İvanoviç’e iki koluyla sarılmıştı.</p>

  <p class="normal">— Bilge adam, kâfir mi oldun, ruhunu şeytana mı sattın! –Zimoveykin yalvarmaya başladı.– Senya, sen bu kadar alıngan değilsin, iyi, kibar bir insansın! Alçakgönüllü, erdemlisin... duyuyor musun? Bunların hepsi erdemli olduğun için oluyor, oysa ben serseri, aptal dilencinin tekiyim, ama bak, iyi insanlar beni dışarı atmadı; görüyorsun, ne kadar saygılı davranıyorlar, onlara ve ev sahibesine teşekkür ederim, bak hepsini eğilerek selamlıyorum, bak, işte; size olan borcumu ödeyemem, sevgili ev sahibesi! –Zimoveykin gerçekten de büyük bir saygıyla eğildi ve selam verdi. Semyon İvanoviç konuşmasına devam etmek istedi, ama buna izin vermediler; hepsi araya girdi, yalvarmaya, güven vermeye, teselli etmeye başladılar ve Semyon İvanoviç’i utandırma konusunda o kadar başarılı oldular ki sonunda zayıf bir sesle açıklama yapmak için izin istedi.</p>

  <p class="normal">— Demek böyle, çok güzel, –dedi,– ben hoş, sakin, duydunuz mu, erdemli, işine sadık, dürüst biriyim; kanımın son damlasına kadar, duyuyor musun küçük bey... sen olduğun mevkide kalacaksın, ama ben fakirim; işimi elimden alırlarsa ne yaparım, dinliyor musun küçük bey – artık biraz sus da anlamaya çalış – alırlarsa sonra... bir an işin var kardeşim, sonra bir bakmışın yok... anlıyor musun? Sonra ben de sırtında çanta olan o kadın gibi olurum, anladın mı kardeşim?</p>

  <p class="normal">— Senka! –Kendini kaybeden Zimoveykin bağırmaya başladı, sesi tüm gürültüyü bastırmıştı,– özgür düşüncelinin biri olmuşun! Seni hemen ihbar edeceğim. Neler diyorsun? Kendinde misin? Kaz kafalı bir isyankâr mı oldun? Böyle aptallık edip başkaldırırsan, çıkarılma belgeni bile vermeden kovarlar seni. Sen kendini ne sanıyorsun?!</p>

  <p class="normal">— Aslında durum...</p>

  <p class="normal">— Neymiş durum?!</p>

  <p class="normal">— Her şey meydanda işte!..</p>

  <p class="normal">— Nasıl meydanda, ne demek istiyorsun?</p>

  <p class="normal">— O özgür ben de özgürüm, ama ben burada yatıyorum da yatıyorum, durum...</p>

  <p class="normal">— Durum ne?</p>

  <p class="normal">— Farz edelim ben özgür düşünceliyim...</p>

  <p class="normal">— Öz-gür dü-şün-ce-li mi? Senka, sen mi özgür düşüncelisin?</p>

  <p class="normal">— Tamam, yeter! –Bay Proharçin başlayan yaygarayı kesmek için elini sallayarak bağırdı.– Bunu demek istemiyorum... biraz aklını çalıştırıp anlamaya çalış, kalın kafalı: Ben devletime bağlıyım, bugün de bağlıyım yarın da bağlı olacağım, ama sonra bağımı kesip işten atacaklar; özgür düşüncelisin deyip derecemi düşürecekler!..</p>

  <p class="normal">— Ne diyorsunuz siz? –Mark İvanoviç dinlenmek için oturduğu sandalyesinden ayağa fırladı ve büyük bir heyecan içinde, çıldırmış gibi, tüm vücudu hiddet ve sinirden titreyerek yatağın yanına koştu, gürlemeye başladı,– Ne demek istiyorsunuz? Kalın kafalının tekisiniz! Dikili tek bir ağacınız bile yok. Dünyadaki tek insan siz misiniz? Dünyanın sırf sizin için döndüğünü mü sanıyorsunuz? Kendinizi Napolyon mu sanıyorsunuz? Nesiniz siz? Kimsiniz? Napolyon musunuz yoksa? Napolyon musunuz, değil misiniz?! Söyleyin beyefendi, Napolyon musunuz, değil misiniz?..</p>

  <p class="normal">Ama Bay Proharçin bu soruya cevap vermedi. Napolyon olmaktan utandığından ya da bu sorumluluğu almaktan korktuğundan değil – hayır, sadece artık tartışacak ya da bir meseleyi konuşacak dermanı kalmamıştı... Durumu iyice ağırlaşmıştı. Birden ateş gibi parlayan gri gözlerinden birkaç damla yaş döküldü. Ateş gibi yanan başını, hastalıktan bir deri bir kemik kalmış ellerinin arasına aldı, yatağında doğruldu ve hıçkırıklarla ağlayarak fakir, talihsiz, mütevazı bir insan olduğunu, aptal ve cahil olduğunu, iyi insanların onu bağışlamasını, korumasını, yedirip içirmesini, başına bir talihsizlik gelirse bırakıp gitmemelerini, onunla ilgilenmelerini rica etti; Semyon İvanoviç’in başka neler söylediğini ancak Tanrı bilir. Bunları söylerken, tavan çökecekmiş ya da yer yarılacakmış gibi büyük bir korkuyla çevresine bakıyordu. Herkes bu zavallı adama acıyarak bakıyordu, hepsinin kalbi yumuşamıştı. Kimsesiz kalacağını düşünen ve köylü kadınlar gibi hıçkırarak ağlayan ev sahibesi hastayı yatağına kendi elleriyle yatırdı. Napolyon’dan bahsetmesinin gereksiz olduğunu anlayan Mark İvanoviç hemen yeniden kibar tavrını takındı ve ev sahibesine yardım etmeye başladı. Diğerleri de bir şeyler yapabilmiş olmak için, böyle durumlarda işe yaradığını ve hastanın da hoşuna gideceğini söyleyerek ahududu çayı yapmayı önerdiler, ama Zimoveykin bu gibi durumlarda papatya çayının en iyi yöntem olduğunu söyleyerek karşı çıktı. İyi kalpli Zinoviy Prokofyeviç’e gelince, hıçkırıklarla ağlayarak, hastayı böyle saçmalıklarla korkuttukları için pişman olduğunu söyledi ve hastanın son sözlerinden anladığı kadarıyla fakir olduğunu, bu dairenin dışına duyurmadan ona yardım etmeleri gerektiğini ekledi. Herkes ahlayıp ofluyor, adamcağıza acıyor, onun için üzülüyordu ve bu kadar korkması hepsini hayrete düşürmüştü. Bu kadar korktuğu şey neydi? Daha büyük bir yerde yaşasaydı, bir karısı olsaydı, çoluk çocuğa karışsaydı çok daha iyi olurdu; bir suçu varsa mahkemeye çıksaydı çok daha iyi olurdu; aslında Alman kilidiyle kilitlenmiş bir sandığından başka bir şeyi olmayan, yirmi yıldan uzun bir süredir tahta bölmenin arkasında yatan, sesini soluğunu çıkarmayan, dünyadaki sıkıntılardan haberi olmayan, çok tutumlu, önemsiz bir adam aniden kaba, anlamsız sözlerle, kafası tamamen karışmış bir halde, büyük bir korku içinde dünyadaki yaşamın artık iyice zorlaştığını söyleyen bir adama dönüşmüştü... Ama bu yaşamın herkes için zorlaştığı hiç aklına gelmemişti! “Keşke, –demişti sonradan Okeanov,– keşke herkesin hayatının zor olduğunu, herkesin kendi başının çaresine baktığını, ortalığı karıştırmayı bırakıp kendi yolunu çizmesi gerektiğini düşünebilmiş olsaydı.” Gün boyunca Semyon İvanoviç’ten başka bir şey konuşulmadı. Yanına gidiyorlar, durumunu soruyorlar, onu rahatlatmaya çalışıyorlardı, ama akşam durumu iyice kötüleşti. Adamcağızın ateşi çıkmış, sayıklamaya başlamıştı; bilincini de kaybedince doktor çağırmayı düşündüler; kiracılar gece boyunca sırayla Semyon İvanoviç’in başında beklemeyi ve bir şey olması durumunda başında bekleyenin hemen diğerlerini uyandırmasını kararlaştırdılar. Kiracılar, hastanın günü köşelerde geçiren ve gece de kalmak için izin isteyen sarhoş arkadaşını yatağın başında bırakarak, uyumamak için kâğıt oynamaya başladılar. Ama oyun veresiye oynandığı ve hiç de eğlenceli geçmediği için çabuk sıkıldılar. Oyunu bıraktılar, bir konu hakkında tartışmaya giriştiler, sonra seslerini yükseltmeye ve gürültü çıkarmaya başladılar, sonunda köşelerine çekildiler, uzun süre birbirlerine laf yetiştirmeye ve kendi içlerinde de konuşmaya devam ettiler, bu yüzden hepsi sinirlendiler, hastanın başında beklemek istemeyip uyudular. Köşeler kısa süre içinde boş bir mahzen gibi sessizleşti, üstelik hepsi de mahzen kadar soğuktu. En son Okeanov uyudu, “Düş müydü, gerçekte miydi farkında değilim, –diye anlatmıştı sonradan,– ama sabaha karşı iki kişi benim yanımda konuşuyormuş gibi geldi.” Okeanov, Zimoveykin’i tanıdığını, Zimoveykin’in yan tarafta yatan yaşlı dostu Remnev’i kaldırdığını ve ikisinin uzun süre fısıldaştıklarını söyledi; sonra Zimoveykin çıkmış, anahtarla mutfak kapısının kilidini açmaya çalıştığı duyulmuştu. Anahtar, ev sahibesinin sonradan söylediğine göre, yastığının altında dururmuş ve o gece kaybolmuş. Okeanov son olarak kendisine, bu ikisi hastanın köşesine girmiş ve orada bir mum yakmışlar gibi geldiğini söyledi. Sonra gözlerinin kapandığını, başka bir şey bilmediğini söylüyordu; sonra köşesinde uyuyan herkes gibi tahta bölmenin arkasından ölüleri bile kaldırabilecek bir çığlık geldiğinde uyanmıştı – pek çoğuna o anda bir mum aniden sönmüş gibi gelmişti. Ortalık karıştı, hepsinin kalbi durdu, hepsi apar topar çığlığın geldiği yere koştu, ama tam bu anda tahta bölmenin arkasından gürültüler, çığlıklar, küfürler ve kavga sesleri de geliyordu. Bir mum yaktılar, Zimoveykin ile Remnev’in kavga ettiğini, birbirlerine hakaret ve küfür ettiklerini gördüler, mum kavga edenleri aydınlattığında biri, “Ben yapmadım, her şeyi bu eşkıya yaptı!”, diğeri, yani Zimoveykin, “Çek ellerini, ben hiçbir şey yapmadım; şerefim üzerine yemin edebilirim!” dedi. İkisi de insanlıktan çıkmış gibi görünüyordu, ama o anda daha önemli bir sorun vardı: Hasta yerinde değildi. Kavga edenleri hemen ayırıp götürdüler ve Bay Proharçin’in yatağın altında yattığını gördüler; kendinden tamamen geçmiş bir haldeyken battaniyesini ve yastığını da sürüklemiş olmalıydı, çünkü yatağın üzerinde sadece eski püskü ve kirli şiltesi kalmıştı (şiltesinin üzerine hiçbir zaman çarşaf olmamıştı). Semyon İvanoviç’i kaldırdılar ve şiltenin üzerine yatırdılar, ama artık onun için endişelenmelerine gerek kalmadığını, iş işten geçtiğini fark ettiler; elleri sertleşmiş, vücudu kaskatı kesilmişti. Hepsi yanına dizildiler: Tüm vücudu ürpermiş titriyor, elleriyle bir şey yapmaya çalışıyor, tek kelime bile söyleyemiyor, ama gözleri cellat tarafından yeni vurulmuş kanlı bir kellenin gözleri gibi kırpışıyordu.</p>

  <p class="normal">Sonunda vücudun hareketi yavaş yavaş kesildi, son nefesini vermekte olan hastanın titremeleri ve kasılmaları azaldı, Bay Proharçin ayaklarını uzattı ve günahları ile sevaplarının hesabını vermek için yola koyuldu. Semyon İvanoviç bir şeyden mi korkmuştu, Remnev’in sonradan yeminle söylediği gibi, bir rüya mı görmüştü, yoksa başka bir günahı mı vardı – bunu bilmiyoruz; tek söyleyebileceğimiz, eğer o an müdürü daireye gelse ve Semyon İvanoviç’in özgür düşünceli, isyankâr ve alkolik olduğu için işten çıkarıldığını bizzat söylese ya da üstü başı dökülen dilenci bir kadın diğer kapıdan girse ve Semyon İvanoviç’in yengesi olduğunu söylese ya da Semyon İvanoviç iki yüz ruble ödül kazansa ya da ev tutuşsa ve Semyon İvanoviç’in kafası gerçekten yanmaya başlasa, Semyon İvanoviç bu saatten sonra bu gelişmeler karşısında lütfedip parmağını bile oynatamayabilirdi. İlk şaşkınlık geçtikten, orada bulunanlar konuşma güçlerini yeniden kazanıp bağrışmaya, ağlamaya, varsayımlarda bulunmaya, şüphelerini dile getirmeye başladıktan, Ustinya Fedorovna sandığı yatağın altından çıkardıktan ve Semyon İvanoviç’in yastığının, şiltesinin altını, hatta çizmelerini aceleyle aradıktan, Remnev ve Zimoveykin sorgulanmaya başlandıktan sonra, o ana kadar kiracıların en sessiz, sakin ve ilgisizi olan Okeanov birdenbire soğukkanlılığını topladı, Tanrı vergisi yeteneğini kullandı, şapkasını aldı, daire içindeki kargaşadan faydalanarak kimseye fark ettirmeden çıktı. O güne kadar sakin bir yaşamın süregeldiği, ama o an büyük bir heyecanın yaşandığı köşelerde, karışıklığın yarattığı korku son haddine ulaştığında kapı aniden açıldı ve ciddi görünüşlü, ama yüzündeki ifadeden durumdan pek de hoşnut olmadığı belli olan soylu bir beyefendi, onun arkasından Yaroslav İlyiç, Yaroslav İlyiç’in arkasından yardımcıları ve en arkadan da –utanmış bir halde Bay Okeanov– insanın kafasına düşen kar taneleri gibi girdiler. Ciddi görünüşlü, soylu beyefendi doğruca Semyon İvanoviç’e yöneldi, nabzını yokladı, yüzünü ekşitti, omuzlarını silkti, herkesin zaten bildiği, emin olduğu şeyi, adamcağızın öldüğünü söyledi, son derece saygıdeğer ve önemli başka bir be-<br class="chapter" />
  yefendinin de birkaç gün önce, aynı şekilde uykusunda öldüğünü ekledi. Soylu, ama durumdan hoşnut olmadığını belli eden tavırları olan bu beyefendi yataktan uzaklaştı, onu boş yere rahatsız ettiklerini söyledi ve çıkıp gitti. Onun yerini hemen (Remnev ve Zimoveykin’i yardımcılarına bırakan) Yaroslav İlyiç aldı, birkaç kişiye sorular sordu, ev sahibesinin hâlâ açmaya çalıştığı sandığı el çabukluğuyla aldı, çizmelerin delik deşik ve kullanılmayacak durumda olduklarını görüp onları eski yerlerine koydu, yastığı istedi, Okeanov’u çağırdı, sarhoş arkadaşının cebindeki anahtarları istedi ve büyük bir ciddiyetle, yardımcılarının da iştirakiyle Semyon İvanoviç’in eşyalarını ortaya döktü: İki yırtık pırtık giysi, bir çift çorap, yarım parça mendil, eski bir şapka, birkaç düğme, eski ayakkabı tabanları ve çizme konçları – uzun lafın kısası, ufak tefek öteberi, yani süprüntü, paçavra, ıvır zıvır, çok kötü kokan çerçöp; tek işe yarar şey Alman malı kilitti. Okeanov’u çağırdılar ve sert bir biçimde sorguladılar. Ama Okeanov yemin etmeye hazırdı. Yastığı isteyip incelediler: Kirli olması dışında diğer yastıklardan bir farkı yoktu. Şilteyi incelemeye başladılar, kaldırmak istediler, ama ağır bir şey birdenbire hiç beklenmedik bir anda yere düşüp tıngırdayınca düşünmek için bir an durdular. Yere eğildiler ve bir kâğıt rulosu, rulonun içinde de bir on rublelik gördüler. “Aha!” dedi Bay Yaroslav İlyiç ve şiltenin üzerinde, içinden tüyler ve kumaş parçaları sarkan ufak bir delik gösterdi. Bu ufak deliğe baktılar ve bıçakla yeni açıldığını ve yarım arşın uzunluğunda olduğunu söylediler; ellerini delikten içeri soktular, muhtemelen şilte kesildikten sonra aceleyle sokulmuş bir mutfak bıçağı buldular. Yaroslav İlyiç bıçağı çıkaracak ve “Aha!” diyecek zaman bulamamıştı – çünkü delikten yine kâğıt rulosunun içine sarılı iki elli kapiklik, bir yirmi beş kapiklik, birkaç bozukluk, hatta eski, büyük beş kapiklik düşmüştü. Bunlara hemen el koydular. Tüm şilteyi makasla parçalamanın hiç de fena olmayacağını fark ettiler. Makas istediler...</p>

  <p class="normal">Bu arada eriyip sonuna iyice yaklaşmış olan mumun titrek ateşi izleyiciler için son derece ilgi çekici olan bu sahneyi aydınlatıyordu. Saçları başları dağınık, tıraşsız, yıkanmamış, uykularını alamamış ve uyumaya hazır halleriyle son derece pitoresk bir görüntü oluşturan yaklaşık on kiracı yatağın etrafına dizilmişti. Bazılarının yüzleri solmuş, bazılarının alınları terlemiş, bazıları ürpermiş, bazıları da sıcaklamıştı. İyice aptallaşmış olan ev sahibesi, ellerini kavuşturmuş, Yaroslav İlyiç’ten anlayış bekler bir halde sessizce duruyordu. En arkada, sobanın yanında duran hizmetçi Avdotya ve ev sahibesinin sevgili kedisi kafalarını uzatmış korku dolu bir merakla bakıyorlardı; kırılmış ve devrilmiş tahta bölmenin parçaları etrafa saçılmıştı; kapağı açık sandık içindekileri sergiliyordu, bir kenara atılmış yastık ve battaniyenin üzeri şilteden çıkan kumaş parçalarıyla kaplanmıştı ve üç ayaklı tahta masanın üzerindeki gümüş paralarla diğer bozukluklardan oluşan yığın büyüdükçe daha fazla parlıyordu. Sadece Semyon İvanoviç soğukkanlılığını kaybetmemiş, yatağının üzerinde sessizce yatıyordu ve görünüşe göre, böyle bir yağmaya uğrayacağını önceden sezememişti. Makas getirilince ve yaltaklanarak Yaroslav İlyiç’in gözüne girmek isteyen yardımcısı şilteyi sahibinin altından daha rahat çekebilmek için biraz sabırsızca sallayınca, nezaketiyle bilinen Semyon İvanoviç sırtını araştırmacılara dönüp biraz yer açtı; ikinci sallamada yüzükoyun uzandı ve şiltenin üzerinden çekildi, ama yatağın en kenardaki tahtası eksik olduğu için aniden, hiç beklenmedik bir şekilde o boşluktan baş aşağı kaydı ve bir deri bir kemik kalmış, ince, morarmış bacakları yanmış bir ağacın iki dalı gibi havaya dikildi. Bay Proharçin’in o sabah ikinci kez yatağının altına girmesi hemen bir şüphe uyandırdı ve birkaç kiracı, orada bir şey saklanıp saklanmadığını görme niyetiyle, Zinoviy Prokofyeviç önderliğinde yatağın altına daldılar. Ama kafalarını birbirlerine tokuşturmaları hiçbir işe yaramadı ve Yaroslav İlyiç bağırarak Semyon İvanoviç’i çıkarmalarını emredince, aralarından daha sağduyulu olan ikisi bu umulmadık kapitalisti bacaklarından tutarak gün ışığına çıkarıp yatağa enlemesine yatırdı. Bu arada tüyler ve kumaş parçaları havalarda uçuşuyor, gümüş yığını büyüyordu – Tanrım! Neler yoktu ki bu yığında... Gümüş rubleler, som metalden bir buçuk rublelikler, elli kapiklik güzel madeni paralar, halk arasında kullanılan çeyrek, yirmi kapiklikler, hatta artık pek kullanılmayan on kapiklikler ve gümüş beş kapiklikler – bu paraların hepsi düzenli bir şekilde ayrı ayrı kâğıtlara sarılmıştı. Nadide parçalar da vardı: İki oyun fişi, bir Napolyon altını, hangi ülkede kullanıldığı bilinmeyen, ama az bulunur bir madeni para... Bazı paraların antika değeri vardı; yıpranmış ve yazıları silinmiş Elizabet paraları, gümüş Alman paraları, Petro ve Katerina paraları; örneğin tamamen yıpranmış durumda olmasına rağmen gerekli yazıları okunabilen, nadir bulunan, küpe olarak kullanılmak üzere delinen on beş kapiklikler vardı; bakır paralar da vardı, ama hepsi paslanmış, yeşilleşmişti... Kırmızı bir banknot da buldular – ama hepsi buydu. Sonunda teşrih işlemini bitirip şilteyi birkaç kere sallayınca, artık hiçbir tıkırtı gelmediğini gördüler, bütün parayı masanın üzerinde topladılar ve saymaya başladılar. İlk bakışta yanılıp bir milyon olduğunu söylemek mümkündü – o kadar büyük bir yığındı! Bir milyon yoktu, ama oldukça önemli bir miktar vardı – tam tamına iki bin dört yüz doksan yedi buçuk ruble... eğer dün Zinoviy Prokofyeviç taahhüdünü yerine getirmiş olsaydı belki de iki bin beş yüz rublesi olacaktı. Paraya el koydular, sandığı mühürlediler, ev sahibesinin şikâyetlerini dinlediler ve merhumun ona olan borcunu alabilmesi için ne zaman ve nereye başvurması gerektiğini anlattılar. Yardımcılardan biri bir makbuz verdi; yengesiyle ilgili bazı imalarda bulunuldu, ama bu yengenin bir çeşit efsane, Semyon İvanoviç’in zaman zaman sitem ettikleri kusurlu hayal gücünün ürünü olduğuna ikna oldular – bu düşünceyi gereksiz, zararlı ve Bay Proharçin’in iyi ismi için tehlikeli bularak bir kenara kaldırdılar; böylelikle konu kapandı. İlk şaşkınlığı üzerlerinden atınca, akılları başlarına gelip böyle bir insanın öldüğünü idrak edince sakinleştiler, sessizleştiler ve kuşkulu gözlerle birbirlerine bakmaya başladılar. Bazıları Semyon İvanoviç’in bu davranışını, gücenmelerine rağmen son derece içten buldular... Böyle bir servet! Bir insan bu kadar parayı nasıl biriktirirdi! Mark İvanoviç soğukkanlılığını kaybetmeden Semyon İvanoviç’in neden aniden ürkekleştiğini açıklamaya kalkıştı, ama kimse onu dinlemiyordu. Zinoviy Prokofyeviç oldukça düşünceli, Okeanov biraz içkiliydi, diğerleri birbirlerine iyice sokulmuşlardı ve serçe gagasını andıran burnuyla dikkat çeken kısa boylu Kantarev ise sandıklarıyla çantalarını özenle toplayıp bağladıktan sonra merakla bakanlara hayatın çok zorlaştığını, artık buranın kirasının ödeyebileceğinden fazla olduğunu söylemiş ve akşama doğru daireden ayrılmıştı. Ev sahibesi aralıksız ağlıyor ve kendisini böyle bir başına bıraktığı için Semyon İvanoviç’e sitem ediyor, lanetler yağdırıyordu. Mark İvanoviç’e merhumun neden parasını rehin sandığına yatırmadığını sordu.</p>

  <p class="normal">— Çok basit anacığım, aklı o kadarına ermezdi ki, –diye cevapladı Mark İvanoviç.</p>

  <p class="normal">Okeanov:</p>

  <p class="normal">— Siz de çok safmışsınız, anacığım, –diye araya girdi,– yirmi yıldır yanınızda kalan adam bir çırpıda gitti, ama siz de lahana çorbası pişirmekten onun ne durumda olduğunu fark etmemişiniz bile!.. Eh yani, anacığım!..</p>

  <p class="normal">— Vah zavallım! –Ev sahibesi konuşmayı sürdürdü,– rehin sandığına ne gerek vardı! Keşke parasını bana getirse ve şöyle deseydi: Al bunu sevgili Ustinuşka, bütün param bu, al bu parayı ve toprak ana beni üzerinde taşıdığı sürece bana burada bak – böyle deseydi, şuradaki kutsal ikona şahidim olsun onu yedirirdim, içirirdim, bir an bile yanından ayrılmazdım. Ah günahkâr, ah düzenbaz! Şu kimsesiz kadıncağızı kandırdı!..</p>

  <p class="normal">Tekrar Semyon İvanoviç’in yatağına yaklaştılar. Semyon İvanoviç en iyi, daha doğrusu tek takım elbisesi içinde, kaskatı kesilmiş çenesi, alelacele bağlanmış kravatın altında kalmış, yıkanmış, saçları taranmış, ama köşesinde ustura bulunamadığı için tıraşsız bir halde yatıyordu: Dairede sadece Zinoviy Prokofyeviç’in usturası vardı, o da geçen sene körelmiş ve Tolkuçiy pazarında kârlı bir fiyata satılmıştı, diğerleri berbere giderdi. Ortalığı toplayacak zamanı henüz bulamamışlardı. Devrilmiş tahta bölmenin parçaları hâlâ yerdeydi ve Semyon İvanoviç’in, ölümün tüm sırlarımızın, entrikalarımızın, ertelemelerimizin önündeki perdeyi kaldırdığının simgesi gibi görünen yalnızlığını gözler önüne seriyordu. Şiltenin içinden çıkarılan tüyler ve kumaş parçaları da dağınık bir yığın halinde ortada duruyordu. Birdenbire sessizliğe bürünen köşe, şairin “yuvasına bağlı” kırlangıcın bozulmuş yuvasını anlattığı şiirle rahatlıkla kıyaslanabilirdi<sup class="calibre2"><a href="../Text/ev_split_022.html#footnote-600-18" id="footnote-600-18-backlink">[18]</a></sup>: Fırtına yuvayı bozmuş, anne ve yavrular ölmüş, tüylerinden, çalı çırpıdan yaptıkları sıcak yatakları dağılmıştı... Ama Semyon İvanoviç daha çok yaşlı, bencil, hırsız bir serçeyi andırıyordu. Suçlu değilmiş ve bütün bu iyi insanları utanmadan, vicdan azabı duymadan, hiç hoş olmayan bir biçimde kandırmak ve tuzağına düşürmek için oyun oynamamış gibi, sessizce, saklanıyormuş gibi yatıyordu. Bir başına kalmış ve kırılmış ev sahibesinin ağlamasını ve hıçkırıklarını artık duymuyordu. Tersine tabutta bile zamanını boşa geçirmek istemeyen, tecrübeli, görmüş geçirmiş bir kapitalist gibi vurgun yapma hesapları içindeydi sanki. Yüzünde düşünceli bir ifade vardı ve dudakları, yaşarken Semyon İvanoviç’ten kesinlikle beklenmeyecek bir ciddiyetle sıkılmıştı. Sanki akıllanmış gibiydi. Sanki sağ gözüyle kurnazca etrafını süzüyordu. Semyon İvanoviç bir şey söylemek, çok önemli bir şeyi bildirmek ve mesele kendini dayattığı için zaman kaybetmeden, hızlıca bir açıklama yapmak istermiş gibi görünüyordu, ama artık zamanı kalmamıştı... Bununla birlikte sanki söyledikleri işitilebiliyordu: “Hey, neyin var? Kes şunu, aptal kocakarı, duymuyor musun! Kes sızlanmayı! Hey anacığım, duyuyor musun, git uyu! Ben öldüm artık; bir şeye ihtiyacım kalmadı, hem ne gerek var artık! Böyle yatmaktan memnunum... Ben, yani, dinliyor musun, öyle demek istemedim; sen, ihtiyar, çok iyi, gerçekten iyi bir hanımefendisin, bunu bil, ama bak ben öldüm, ama belki de, olmaz ama, belki de ölmemişimdir – duyuyor musun, belki de kalkıveririm ha?”</p>
</body>
</html>
