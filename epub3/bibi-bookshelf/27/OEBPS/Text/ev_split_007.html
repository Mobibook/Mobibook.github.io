<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">İkinci Bölüm</h2>

  <h3 class="h2baslik" id="calibre_toc_19">I</h3>

  <p class="normal">— Ne oldu? Neyin var? –Ordınov tamamen kendine gelmişti ve kadını güçlü, sıcak kolları arasında sıkıyordu,– Neyin var Katerina, neyin var sevgilim?</p>

  <p class="normal">Katerina kızarmış yüzünü Ordınov’un göğsüne gömmüş, gözlerini yere indirmiş, sessizce ağlıyordu. Uzun süre konuşamadı, bütün vücudu korkmuş gibi titriyordu.</p>

  <p class="normal">— Bilmiyorum, bilmiyorum, –dedi sonunda duyulur duyulmaz bir sesle, tıkanarak ve sözcükleri yutarak,– buraya, senin yanına nasıl geldiğimi hatırlamıyorum... –Daha güçlü bir şekilde, daha büyük bir heyecanla Ordınov’a sokuldu ve karşı konulamaz bir duyguyla omzunu, ellerini ve göğsünü öptü; büyük bir ümitsizliğe düşmüş gibi elleriyle yüzünü örttü, dizlerinin üzerine çöktü ve başını Ordınov’un kucağına koydu. Bastırılamaz bir hüzün yaşayan Ordınov, Katerina’yı kaldırıp yanına oturttuğunda, Katerina’nın yüzü utançtan kıpkırmızı kesilmişti, yaşlı gözleri af diliyordu ve dudaklarındaki zorlama gülümseyiş karşı konulmaz yeni duygularını gizlemeye çalışıyordu. Ordınov’un elini bir şeylerden korkmuş gibi güvensizlikle itiyor, yüzüne zorlukla bakıyor, sorduğu sorulara başı önünde, çekingen bir fısıltıyla cevap veriyordu.</p>

  <p class="normal">— Belki de korkunç bir kâbus gördün, –dedi Ordınov,– belki de gözüne bir şeyler göründü... Değil mi? Belki de o seni korkutmuştur... Kendini bilmeden sayıklayıp duruyor... Yoksa duymaman gereken bir şey mi söyledi?.. Bir şey mi duydun? Duydun, değil mi?</p>

  <p class="normal">— Hayır, uyumuyordum –Katerina, heyecanını bastırmaya çalışarak cevap verdi,– Kâbus da görmedim. O da sessizce yatıyordu ve beni sadece bir kere çağırdı. Ona yaklaştım, seslendim, onunla konuştum; çok korktum; uyanmadı ve beni duymadı. Çok hasta, Tanrı yardımcısı olsun! Kalbimde bir hüzün duydum, içimi sıkıntı bastı! Dua ettim, hep dua ettim ve bu hale geldim.</p>

  <p class="normal">— Yapma Katerina, yapma hayatım! Dün korktuğun için öyle olmuştur...</p>

  <p class="normal">— Yoo, ben dün korkmadım...</p>

  <p class="normal">— Başka zaman da böyle oluyor musun?</p>

  <p class="normal">— Evet, oluyorum. –Katerina’nın tüm vücudu titremeye ve kadın korkmuş bir çocuk gibi yeniden Ordınov’a sokulmaya başladı.– Bir şey söyleyeceğim, –dedi hıçkırarak,– sana sebepsiz yere, boş yere gelmedim, önemli bir nedenim vardı, –Ordınov’un elini minnetle sıkarak devam etti.– Yeter artık, başkasının derdi için gözyaşı dökmeyi bırak! Yalnız kalacağın, ihtiyaç duyduğunda yanında kimsenin olmayacağı günler için sakla!.. Söylediklerime kulak ver, sevgilin var mıydı?</p>

  <p class="normal">— Hayır... senden önce yoktu...</p>

  <p class="normal">— Benden önce mi... Beni sevgili mi sayıyorsun?</p>

  <p class="normal">Katerina şaşırmış, bir şey söylemek istermiş gibi aniden Ordınov’a baktı, ama hiçbir şey söylemedi, bakışlarını indirdi. Yüzü yeniden yavaş yavaş kızarmaya başlamıştı; yaşları henüz kurumamış olan gözleri parlamış, dudağının ucuna bir soru gelmişti. Utangaç, sinsi bakışlarla iki kere Ordınov’a baktı ve bakışlarını aniden tekrar indirdi.</p>

  <p class="normal">— Hayır, ilk aşkın olamam ben, –dedi, bir süre düşündükten sonra kafasını sallayarak ve yüzünde yeniden hafif bir gülümsemeyle,– hayır, olmaz, –diye tekrarladı,– hayır, –dedi en sonunda gülerek,– hayır tatlım, ben senin sevgilin olamam.</p>

  <p class="normal">Ordınov’a baktı, ama yüzünde birdenbire bütün varlığını ümitsiz bir kederin sardığını, Ordınov’un düştüğü sıkıntıya şefkat gösteren kalbinden fışkıran beklenmedik üzüntüyü gösteren bir hüzün belirdi; Ordınov da tarif edilemez bir işkence çekiyormuş gibi Katerina’ya bakıyordu.</p>

  <p class="normal">— Söylediklerime kulak ver, –Ordınov’un ellerini ellerine almış, hıçkırıklarına engel olmaya çalışarak, kalbi delen bir sesle konuşuyordu,– beni iyi dinle, tatlım! Duygularına hâkim ol ve beni şu anda sevdiğin gibi sevme. Senin için daha kolay olur, için daha rahat, daha huzurlu olur, hem kendini kötü bir düşmandan kurtarır hem de seni seven bir kardeş kazanırsın. O zaman istersen yanına gelirim, sana bakarım ve seni tanımış olmaktan utanmam. O korkunç hastalığın boyunca iki gün yanında kalmıştım! Kardeşin gibi sana bakmıştım! Seninle boş yere kardeş gibi olmadık, Meryem Ana’ya senin için boş yere dua etmedim! Böyle bir kardeş bulamazsın! Bütün dünyayı dolaşsan, tüm gökyüzünü gözlesen – böyle kalpten gelen bir sevgi bulamazsın. Seni hep böyle seveceğim ve kalbin son derece temiz, son derece aydınlık olduğu için seveceğim; sana ilk görüşte ısındığım, misafir olarak kabul ettiğim, bize gelmen nedensiz olmadığı için seveceğim; bana baktığın zaman gözlerinden sevgi okunduğu, gözlerin kalbini yansıttığı ve o anda kalbindeki duyguları görebildiğim için seveceğim ve ayrıca sevgine karşılık vermek, bu sevgiyi taşıyan kalbin kölesi olmak mutluluk verici olduğu için seveceğim... Ama ne yazık ki yaşamım kendime değil başkasına ait, iradem başkasının elinde! Kardeşim ol, beni de kardeşin say; hüzünlü, korkunç hastalığa tekrar yakalanırsam beni kalbine kabul et; yalnız bunu öyle yap ki utanmadan senin yanına gelebileyim, geceleri yanında uzun süre oturabileyim. Anladın mı? Kalbini bana açtın mı? Söylediklerime aklın yattı mı?.. –Katerina bir şeyler daha söylemek istedi, Ordınov’a baktı, elini omzuna koydu ve bitkin bir halde göğsüne yaslandı. Sesi, tutkulu hıçkırıklarla titriyor, göğsü heyecanla inip kalkıyordu ve yüzü, akşam güneşi gibi kızarmıştı.</p>

  <p class="normal">— Hayatım! –Ordınov, gözü kararmış, ruhu sıkılmış bir halde fısıldadı.– Tatlım! –Ne dediğini bilmeden, hatırlamadan, anlamadan ve gözlerinin önünde beliren güzel hayali tek bir soluk alarak kaybedebileceği korkusuyla devam etti.– Bilmiyorum, seni anlamıyorum, söylediklerini unuttum bile, aklım çalışmıyor, kalbim sızlıyor göğsümde, tanrıçam benim!..</p>

  <p class="normal">Ordınov’un heyecandan yine sesi kesilmişti. Katerina gittikçe sokuluyor, daha hararetli sarılıyordu. Ordınov oturduğu yerden kalktı ve heyecandan bitkin düşmüş bir halde kendine hâkim olamayarak dizlerinin üstüne çöktü. Göğsünden gelen ağrıyla hıçkırarak ağlıyordu ve kalbinden gelen sesi heyecandan, mutluluktan bir tel gibi titriyordu.</p>

  <p class="normal">— Kimsin sen, kimsin, hayatım? Nereden geldin, tatlım? –Hıçkırıklarını bastırmaya çalışarak sordu.– Cennetin neresinden benim göğüme süzüldün? Sanki bir düşteyim; gerçekten var olduğuna inanamıyorum. Beni ayıplama... konuşmama müsaade et, izin ver her şeyi söyleyeyim!.. Uzun uzun anlatayım... Kimsin sen, kimsin, canım?.. Kalbime nasıl girdin? Söyle bana, uzun süredir mi kardeşimsin?.. Bu zamana kadar nerelerde olduğunu anlat – yaşadığın yerleri anlat, oralarda sevdiğin, hoşuna giden, üzüldüğün şeyler nelerdi?.. Havası sıcak, göğü berrak mıydı?.. Kimleri sevdin, benden önce kimler seni sevdi, kalbin ilk olarak kime meyletti?.. Annen öz annen miydi, çocukken seni bağrına bastı mı, yoksa sen de benim gibi kimsesiz miydin? Söyle, her zaman böyle miydin? Neler hayal ederdin, gelecek için kurduğun düşlerden hangileri gerçekleşti, hangileri gerçekleşmedi – her şeyi anlat... Genç kızken kalbin ilk olarak kimin için sızladı, ona kalbini niçin verdin? Söyle kalbini kazanmak için ne yapayım, sana ne vereyim?.. Söyle bana, aşkım, nurum, kardeşim, söyle kalbini nasıl kazanayım?..</p>

  <p class="normal">Ordınov yeniden sessizleşti, başını eğdi. Ama gözlerini kaldırınca dehşetten buz kesti ve tüyleri diken diken oldu.</p>

  <p class="normal">Katerina, yüzü kâğıt gibi bembeyaz olmuş bir halde oturuyordu. Hiç hareket etmeden havaya bakıyordu, dudakları, bir ölünün dudakları gibi mosmor kesilmişti ve gözleri işkence çekiyormuş gibi acılı bir ifadeyle sessizce bakıyordu. Yavaşça kalktı, iki adım attı, acı, tiz bir çığlıkla ikonanın önüne yığıldı... Göğsünden anlamsız, kesik kesik sözcükler kopuyordu. Bayılmıştı. Korkudan titremekte olan Ordınov, Katerina’yı kaldırdı ve yatağına yatırdı; aklı başından gitmiş halde önünde duruyordu. Katerina, birkaç dakika sonra gözlerini açtı, yatakta doğruldu, etrafına bakındı, Ordınov’un elini tuttu. Kendine doğru çekti, solgun dudaklarıyla bir şeyler mırıldanmaya çalıştı, ama sesi hâlâ düzgün çıkmıyordu. Gözlerinden yaşlar boşandı; sıcak damlalar Ordınov’un soğuk elini yakıyordu.</p>

  <p class="normal">— Kötüyüm, çok kötüyüm, vaktim doldu artık! –dedi derin bir ıstırapla.</p>

  <p class="normal">Bir şeyler daha söylemeye çalıştı, ama uyuşup, katılaşan dili izin vermedi. Ne dediğini anlamayan Ordınov’a ümitsizlikle bakıyordu. Ordınov, Katerina’ya doğru eğildi ve ne dediğini duymaya çalıştı... Sonunda kadının fısıltısını gayet açık bir biçimde duydu:</p>

  <p class="normal">— Çok kötüyüm, mahvoldum, beni mahvettiler!</p>

  <p class="normal">Ordınov kafasını kaldırdı ve büyük bir şaşkınlıkla Katerina’ya baktı. Bir an için aklından kötü bir düşünce geçti. Katerina, Ordınov’un yüzündeki acılı ifadeyi, yüzünü buruşturduğunu gördü.</p>

  <p class="normal">— Evet! Mahvoldum, –diye devam etti,– acımasız adam beni mahvetti – beni bu hale o getirdi!.. Ona ruhumu sattım... neden, neden annemi hatırlattın? Neden bana bu azabı çektirdin? Tanrı günahlarını affetsin!..</p>

  <p class="normal">Katerina birkaç dakika sonra sessizce ağlamaya başladı; Ordınov’un kalbi şiddetle atmaya ve Ordınov dayanılmaz bir acı hissetmeye başladı.</p>

  <p class="normal">— Diyor ki, –gizemli bir sesle zorlanarak fısıldadı,– öldüğüm zaman günahkâr ruhumun peşinden gelecekmiş... Ona, ruhumu ona sattım... Bana eziyet etti, bana kitaplarını okudu... Bak işte, bak kitabına! İşte burada. Bağışlanmaz bir günah işlediğimi söylüyor... Bak, işte...</p>

  <p class="normal">Kitabı Ordınov’a uzattı; Ordınov kitabı nereden aldığını hiç fark etmemişti bile.</p>

  <p class="normal">Eski tarikatların daha önce de gördüğü el yazması kitaplarına benzeyen kitabı dalgın bir tavırla aldı. Ama dikkatini başka bir şeye verebilecek ve kitaba bakabilecek bir durumda değildi. Kitap elinden düştü. Aklını başını toplamasına yardım edebilmek için yavaşça Katerina’yı kollarının arasına aldı.</p>

  <p class="normal">— Yeter artık, topla kendini! –dedi Ordınov,– Korkutmuşlar seni, ben yanındayım artık, benim yanımda güvendesin tatlım, aşkım, göz nurum!</p>

  <p class="normal">— Hiçbir şey bilmiyorsun, hiçbir şey! –Katerina, Ordınov’un ellerini sımsıkı tutuyordu.– Ben hep böyleyim!... Hep korku içindeyim... Yeter, üzme beni artık!..</p>

  <p class="normal">— Kendimi kötü hissettiğim zaman ona gidiyorum, –bir an susup nefes aldıktan sonra devam etti,– bazen birkaç söz söylüyor bazen de kitaplarının en büyüğünü alıyor, bana dönüp bir şeyler okuyor. Hem de öyle korkunç şeyler okuyor ki! Ne okuduğunu bilmiyorum ve tek kelimesini bile anlamıyorum, ama korkuyorum, sesini dikkatlice dinlediğimde sanki o değil, ne kadar yalvarırsan yalvar merhamet göstermeyecek, zalim bir adam konuşuyor... o zaman üzüntüm çok daha artıyor!</p>

  <p class="normal">— Gitme ona! Neden ona gidiyorsun? –Ordınov ne dediğinin pek de farkında olmadan sordu.</p>

  <p class="normal">— Sana neden geldim? Kendi kendime soruyorum – bunun da cevabını bilmiyorum... Bana her zaman aynı şeyi söylüyor: Dua et, dua et! Bazen gece karanlığında kalkıyorum ve saatlerce dua ediyorum; dua ederken uykum geliyor, ama korku, korkudan gözlerim kapanmıyor; çevremde fırtınalar kopacak, bana zarar verecek, beni paramparça edecek ve azizler de benim için dua edip beni bu korkunç acıdan kurtaramayacak gibi geliyor. Ruhum, bütün vücudum gözyaşlarından erimek istermişçesine parçalanıyor... Böyle hissedince, yeniden dua etmeye başlıyorum ve Meryem Ana, ikonasından bana sevgiyle bakana kadar dua ediyorum. Sonra kalkıp yatağa gidiyorum, ölü gibi uyuyorum; bazen ikonanın karşısında diz çökmüşken uyuyakalıyorum. Bazen o da uyanıyor, beni yanına çağırıyor, benimle ilgilenmeye, sevip okşamaya, rahatlatmaya başlıyor ve benim bütün dertlerimi, korkularımı geçiriyor. O kadar etkili konuşur ki! Sözleri kalbine işler!</p>

  <p class="normal">— Başına nasıl bir felaket geldi?.. –Ordınov ümitsizlikle ellerini birleştirdi.</p>

  <p class="normal">Katerina’nın yüzü bembeyaz oldu. Bağışlanma umudu olmayan bir idam mahkûmu gibi bakıyordu.</p>

  <p class="normal">— Benim mi?.. Ben lanetlenmiş bir caniyim, annem beni lanetledi! Öz annemi mahvettim ben!..</p>

  <p class="normal">Ordınov, Katerina’yı sessizce kollarının arasına aldı. Katerina titreyerek Ordınov’a sokuldu. Ordınov, Katerina’nın tüm vücudunun titrediğini ve sanki ruhunun vücudunu terk ettiğini hissediyordu.</p>

  <p class="normal">— Onu bataklığın içine ittim, –dedi geçmişin, ömrü boyunca aklından çıkmayacak hatıralarının hüznüyle,– uzun süredir bunları anlatmak istiyordum, ama bana rica etti, sitem etti, ağır sözler söyledi, bazen de düşmanım ve hasmımmış gibi üzdü beni. Ama her şey –bu akşam olduğu gibi– hep aklıma geliyor... Anlatayım da dinle! Çok uzun süre önceydi, zamanını unuttum bile, ama olaylar dün olmuş gibi, kalbimi daha dün gece sıkıştırmış gibi aklımda. Kederim yüzünden uzun süre önce olmuş gibi geliyor. Gel otur yanıma: Otur da derdimi dökeyim; Tanrı çarpsın, lanetlendim, annemin lanetine uğradım... Sana yaşamımın sırrını vereyim...</p>

  <p class="normal">Ordınov, Katerina’yı susturmak istedi, ama Katerina sevgisi hatırına ilgilenmesini talep edip ellerini kavuşturduktan sonra büyük bir heyecanla anlatmaya başladı. Dürüstçe konuşmasına rağmen dağınık anlatıyordu, ama yaşamı artık Ordınov’un yaşamı, kederi Ordınov’un kederi haline geldiği için Ordınov gayet iyi anlıyordu – çünkü Ordınov’un düşmanı, Katerina’nın her sözüyle karşısında biraz daha canlanıyor, ete kemiğe bürünüyor, büyüyor, kalbine büyük bir sıkıntı veriyor, onun öfkesine küfrediyordu. Kanı hızla akıp kalbine hücum ediyor, düşüncelerini bulandırıyordu. Düşlerindeki acımasız ihtiyar (Ordınov adam hakkında böyle düşünüyordu) gözlerinin önünde hayat buluyordu.</p>

  <p class="normal">— Aynı böyle bir geceydi, –Katerina anlatmaya başladı,– hatta daha korkunçtu ve rüzgâr ormanımızda daha önce hiç duymadığım bir şiddetle uğulduyordu... o gece felaketimin başladığı geceydi! Rüzgâr penceremizin önündeki meşe ağacını yıkmıştı; bize gelen yaşlı, beyaz saçlı, fakir bir ihtiyar bu ağacın çocukluğundan beri orada olduğunu söylemişti... Yine o gece –daha dün gibi anımsıyorum!– fırtına babamın nehirdeki mavnalarını parçalamıştı ve balıkçılar fabrikaya koşup babama haber verince, hasta olmasına rağmen hemen nehrin kıyısına koşmuştu. Biz annemle yalnız kaldık, ben uyukluyordum, annemin canı nedense sıkkındı ve acı acı ağlıyordu... aslında neden ağladığını biliyordum! Hastalıktan yeni kalkmıştı, yüzü solgundu ve bana sürekli kefenini hazırlamamı söylüyordu... gece yarısı birdenbire dış kapı vuruldu; yerimden fırladım, kalbim hızla çarpmaya başladı, annem çığlık attı... anneme bakmadım, korkmuştum, feneri aldım, kapıyı açmaya gittim... Gelen oydu! Çok korkmuştum, çünkü çocukluğumdan beri, kendimi bildim bileli her geldiğinde ürkerdim. O zaman daha saçları beyazlaşmamıştı; sakalları katran gibi simsiyahtı, gözleri kömür gibi yanıyordu ve o zamana kadar bana hiç sevgiyle bakmamıştı. “Annen evde mi?” diye sordu. Kapıyı kapatırken “Babam evde yok,” dedim. “Biliyorum,” dedi – ve birdenbire bana baktı, hem de öyle bir baktı ki... bana ilk defa böyle bakıyordu. Ben içeri girdim, o kapıda kaldı. “Niye girmiyorsun?” – “Bir şey düşünüyorum.” İkimiz de içeriye, aydınlığa girmiştik. “Neden annen evde mi diye sorduğumda babam evde yok dedin?” Ses çıkarmadım... Annem çok şaşırdı – hemen kalktı... anneme göz ucuyla baktı – bunların hepsini gördüm. Sırılsıklamdı, titriyordu: Fırtınada yirmi kilometre gelmişti – ama nerede olduğunu, nereden geldiğini ne ben ne de annem biliyorduk; dokuz haftadır onu görmemiştik... şapkasını bir kenara attı, eldivenlerini çıkardı – ne ikonalara dua etti ne de bize selam verdi – ateşin başına oturdu...</p>

  <p class="normal">Katerina onu sıkan ve bunaltan bir şey varmış gibi elini yüzüne götürdü, ama bir dakika içinde kafasını yeniden kaldırdı ve anlatmaya devam etti:</p>

  <p class="normal">— Annemle Tatarca konuşmaya başladı. Annem Tatarca biliyordu, ama ben tek kelime bile anlamıyordum. O geldiğinde bazen beni dışarı gönderirlerdi, ama bu sefer annem öz kızına bir şey söylemeye çekinmişti. Ruhuma şeytan girmişti artık ve anneme kurum satarak bakıyordum. Bana bakarak, benim hakkımda konuşuyorlardı; annem ağlamaya başladı; adamın bıçağına sarıldığını gördüm, zaten son zamanlarda annemle benim yanımda konuşurken eli sık sık bıçağına gidiyordu. Ayağa kalktım ve kemerini yakaladım, o pis bıçağı çekmesini önlemeye çalıştım. Dişlerini gıcırdattı, bağırdı ve beni savuşturmak istedi – ama itmedi, göğsüme vurdu. O an öleceğimi sandım, gözlerim karardı, yere düştüm – ama bağırmadım. Hayal meyal kemerini çıkardığını, bana vurduğu kolunu sıvadığını, bıçağını çıkarıp bana uzattığını ve şöyle dediğini hatırlıyorum: “Hadi, kes şunu, sana vurduğum için öcünü al, bunu yaparsan yerlere kadar eğilip sana saygımı sunmaktan onur duyarım.” Bıçağı bir kenara attım: Kanım beynime çıkmıştı, hatırlıyorum da ona hiç bakmadan, dudaklarımı açmadan gülümsedim, annemin üzgün yüzüne kızgın kızgın baktım ve dudaklarımda hâlâ o arsız gülümseme vardı, annem ise beti benzi atmış, ölü gibi oturuyordu...</p>

  <p class="normal">Ordınov, Katerina’nın dağınık anlattığı bu hikâyeyi büyük bir dikkatle dinliyordu.</p>

  <p class="normal">Katerina’nın heyecanı anlattıkça azalmıştı, daha sakin anlatmaya başlamıştı, zavallı kadın anılara dalmış, sıkıntısı engin bir denizin içinde kaybolmuştu.</p>

  <p class="normal">— Bize selam vermeden şapkasını aldı. Annem hasta olmasına rağmen onu geçirmek istemişti, ama feneri ben aldım ve geçirmeye çıktım. Kapıya kadar birlikte yürüdük; sessizce kapıyı açtım, köpekleri kovaladım. Ona bakıyordum – şapkasını çıkardı ve başıyla selam verdi. Elini koynuna soktu, kırmızı, sahtiyan bir kutu çıkardı, kapağını açtı; kutuya baktım: İçinde inci bir gerdanlık vardı – başıyla bana selam verdi. “Sevgilim bu yakınlarda oturuyor, ona götürüyordum, ama kısmet değilmiş –dedi,– sen al güzel kız, güzelliğine güzellik katsın, ayağının altında çiğneyecek olsan bile al.” Aldım, ayağımın altında çiğneyip fazla gururlu görünmek istemiyordum, ama yılan gibi, hiç ses çıkarmadan aldım. İçeri döndüm ve annemin önündeki masaya bıraktım – zaten bunun için almıştım. Anneciğim bir dakika hiçbir şey söylemedi, yüzü kâğıt gibi bembeyazdı, benimle konuşmaya korkuyor gibiydi. “Bu ne, Katya?” diye sordu. “Bilmiyorum anacığım, tüccar sana getirmiş,” yanıtını verdim. Annemin gözünden yaşlar boşandığını, içinin daraldığını gördüm. “Bana değil Katya, bana değil kötü yürekli kızım, bana değil.” Bu acı, sanki gözyaşlarıyla birlikte yüreğindeki her şeyin döküldüğü bu acı sözler hafızamdan hiç silinmeyecek. Başımı kaldırıp yüzüne baktım, ayaklarına kapanmak istedim, ama birdenbire sanki şeytan dürttü ve “Aslında sana değil babama getirmiş; döndüğü zaman ona veririm, tüccarın birinin unuttuğunu söylerim...” dedim. Bunu duyunca anacığımın gözlerinden birkaç damla yaş süzüldü... “Hangi tüccarın geldiğini ve ne getirdiğini ben kendim söyleyeceğim... Senin nasıl edepsiz bir kız olduğunu anlatacağım! Artık benim kızım değilsin, zehirli bir yılandan farkın yok benim için! Lanet olsun senin gibi evlada!” Hiçbir şey söylemedim, gözümden tek damla bile yaş gelmedi... Ah! Sanki bütün duygularım ölmüştü... Odama kapandım, gece boyunca fırtınayı dinledim ve fırtınanın sesi kafamda bazı düşüncelerin doğmasına neden oldu.</p>

  <p class="normal">Beş gün böyle geçti. Beş gün sonra akşama doğru babam geldi, canı sıkkın, suratı asıktı, yolda hastalanmıştı. Baktım, eli sarılıydı; besbelli birileri yolunu kesmişti; yolunu kesenler onu hırpalamış, hasta düşmesine neden olmuştu. Yolunu kimin kestiğini biliyordum, her şeyin farkındaydım. Annemle tek kelime konuşmadı, beni de sormadı, adamlarını çağırdı, fabrikayı durdurmalarını, eve göz kulak olmalarını emretti. O an evde kötü bir şeyler olacağını hissettim. Bekledik, karlı, fırtınalı bir gece daha geçti, heyecandan içim içime sığmıyordu. Pencereyi açtım – yüzüm yanıyor, gözlerimden yaşlar süzülüyor, içimi ateşler basıyordu; sanki alevlerin ortasına düşmüştüm: Kendimi bu alevlerin arasından kurtarmak, dünyanın bir ucuna, şimşeklerin, fırtınaların doğduğu yere atmak istiyordum. Genç kız yüreğim deli gibi çarpıyordu... saat oldukça ilerlemişti – bir ara içim geçmiş, dalmışım – birdenbire birinin pencereye vurduğunu duydum: “Pencereyi aç!” diyordu. Baktım, bir adam ipe tutunmuş, tırmanmaya çalışıyordu. Bu davetsiz misafirin kim olduğunu hemen anladım, pencereyi açtım ve içeri girmesine izin verdim. Gelen oydu! Şapkasını çıkarmadan sedire oturdu, peşinden kovalamışlar gibi nefes nefese, ruhunu teslim edecek gibiydi. Ben köşede duruyordum ve sapsarı kesildiğimin farkındaydım; “Baban evde mi?” – “Evde.” – “Annen?” – “O da evde.” – “Sessiz ol, dinle!” – “Dinliyorum.” – “Ne duyuyorsun?” – “Pencerenin altından ıslık sesi geliyor!”– “Düşmanın kafasını kopartmak, babanı çağırıp canımı almak istiyor musun, güzel kız? Bir genç kızın isteklerine karşı çıkmam; işte ip, içinden öç almak geliyorsa al, bağla beni.” Karşılık vermedim. “Neyin var, tatlım? Neden bir şey söylemiyorsun?” – “Ne istiyorsun?” – “Düşmanımdan uzaklaşmak, işler kötüye gitmeden eski sevgilime veda etmek ve senin gibi genç, güzel bir kıza gönlümü sunmak istiyorum.” Güldüm, bu sinsi sözler nasıl oldu da kalbime işledi ben de bilmiyorum. “İzin ver güzel kız aşağıya ineyim, anne babana saygılarımı sunup, duygularımı aktarayım.” Zangır zangır titriyordum, dişlerim birbirine vuruyordu, kalbim demir gibi kaskatı kesilmişti. Aşağı indim, kapıyı açıp içeri davet ettim, ama eşikte kendimi zorlayarak, “Al şunları! –dedim,– Al şu incilerini, bir daha da bana hiçbir şey getirme,” ve kutuyu ona doğru fırlattım.</p>

  <p class="normal">Katerina soluk almak için durdu; ilk başta yaprak gibi titriyordu, yüzü bembeyaz olmuştu, sonra kan beynine sıçradı ve durunca da yanakları ateş gibi kızardı, gözlerinde yaşlar parıldadı, kesik kesik soluk alıyor, göğsü inip kalkıyordu. Ama aniden yine rengi soldu, sesi zayıfladı, hüzün ve kederle titremeye başladı.</p>

  <p class="normal">— Odada tek başıma ve sanki korkunç bir fırtınanın ortasında kalmıştım. Aniden birtakım bağrışmalar duydum, fabrikaya doğru koşuşan insanların sesini duydum, “Fabrika yanıyor,” diye konuştuklarını duydum. Bir köşeye saklandım, evdeki herkes kaçıp gitmişti; sadece annemle ben kalmıştık. Ben, bu lanetli kız, annemin son anlarını yaşadığını, üç gündür ölüm döşeğinde olduğunu biliyordum... Birdenbire öbür odadan, bir çocuğun korkunç bir rüya görürken attığına benzer, zayıf bir çığlık geldi, sonra her yer sessizliğe büründü. Mumu söndürdüm, buz kesmiştim, ellerimle yüzümü kapattım, bakmaya korkuyordum. Birdenbire yakınlardan gelen bir çığlık duydum, fabrikadan koşarak gelenlerin seslerini duydum. Kafamı pencereden uzatıp baktım: Babamın ölü bedenini taşıdıklarını gördüm; kendi aralarında, “Merdivende ayağı kaymış, kaynar kazanın içine düşmüş; besbelli, şeytanın işi bu,” diye konuşuyorlardı. Kendimi yatağa attım, neyi ve kimi beklediğimi bilmeden donmuş gibi hareketsiz yattım, yüreğim yanıyordu. Ne kadar öyle yattığımı hatırlamıyorum; her şeyin sallanmaya başladığını, başımın ağırlaştığını, gözlerimin dumandan yandığını hatırlıyorum; ayrıca ölümüm yaklaştı diye de seviniyordum! Birdenbire birinin beni omuzlarımdan yakalayıp kaldırdığını hissettim. Görebildiğim kadar baktım; Yüzü gözü kapkaraydı ve dokunulamayacak kadar sıcak kaftanından dumanlar tütüyordu.</p>

  <p class="normal">“Senin için geldim güzel kız, içine soktuğun bu beladan kurtar bakalım beni, senin için ruhumu kirlettim, Tanrı bu gece işlediğim günahları bağışlamayacak! Birlikte dua edersek belki!” Zalim adam gülüyordu. “Yolu göster –dedi,– kimseye görünmeden geçebileceğim bir yol göster!” Elinden tutarak yolu gösterdim. Koridoru geçtik – anahtarlar yanımdaydı – kilerin kapısını açtım ve pencereyi gösterdim. Pencereden bahçeye çıkılıyordu. Beni güçlü kollarıyla yakaladı, kucakladı ve pencereden dışarıya atladık. El ele tutuşup koşmaya başladık, epey koştuk. Gür, karanlık bir ormana girdik. Etrafı dinlemeye başladı: Peşimizden geliyorlar, Katya! Peşimizdeler güzel kız, ama canımızı vereceğimiz an daha gelmedi! Öp beni güzel kız, aşkımız ve ebedi mutluluğumuz için öp!” – “Ellerin neden kan içinde?” – “Kan mı dedin, hayatım? Köpeklerinizi öldürdüm, geç vakitte gelen misafire acı acı havladılar. Gidelim hadi!” Yeniden koşmaya başladık, patikada babamın atını gördük, dizginlerini koparıp ahırdan kaçmıştı, ateşte kavrulmak istememişti besbelli! “Binelim, Katya! Tanrı bize yardım gönderdi!” Karşılık vermedim. “İstemiyor musun yoksa? Beni dinsiz kâfirin biri mi sandın, istersen istavroz çıkarayım,” dedi ve gerçekten de istavroz çıkardı. Ata bindim, göğsüne yaslandım, orada uyuyakalmışım, gözümü açtığımda geniş bir ırmağın kenarında olduğumuzu gördüm. Attan önce kendisi indi, sonra beni indirdi ve bir sazlığa doğru yürüdü: Kayığını oraya saklamıştı. Oturduk. “Elveda güzel at, yeni sahibine git, eskilerin hepsi seni bıraktı!” Ata koştum, sıkıca sarılıp veda ettim. Sonra kayığa bindik, o küreklere asıldı ve kısa süre içinde kıyı gözden kayboldu. Kıyı gözden kaybolunca baktım, kürekleri bırakmış nehri seyrediyordu.</p>

  <p class="normal">“Merhaba anacığım –dedi,– Tanrı kullarına su veren, bana sütannelik eden coşkun nehir! Söyle bana, ben yokken mallarıma sahip çıkıp onlara bir zarar gelmesini önledin mi?” Ses çıkarmadan önüme bakıyordum, yüzüm utançtan alev gibi yanıyordu. Konuşmaya devam etti: “Ey taşkın, doymak bilmez nehir, her şeyimi al, sadece değerli incimi koruyup kollayacağına söz ver! Sen de bir şey söyle güzel kız, güneşin önündeki bulutları dağıt, kara geceyi aydınlat!” Konuşurken gülümsüyordu; kalbi benim için yanıp tutuşuyordu, utancından gülümsüyordu, ama ben buna katlanamıyordum; birkaç kelime etmek istedim, ama çekindim, hiçbir şey söylemedim. “Peki, öyle olsun!” – ben hiçbir şey söylemeyince bu karşılığı verdi, oldukça kederlenmiş gibi konuşmuştu. “Zorla güzellik olmaz. Yine de Tanrı seni korusun, kibirli, nazlı, güzel kız! Demek ki ya benden ölesiye nefret ediyorsun ya da ışıltılı gözlerine yeterince güzel gözükmüyorum.” Onu hem dinliyor hem de kendi kendime kızıyordum, sevdiğimden kızıyordum; duygularıma hâkim oldum ve şöyle dedim: “Seni sevip sevmediğini ben değil, gece karanlığında odasının namusunu hiçe sayan, kalbine engel olamayarak ruhunu korkunç bir günaha satan o budala, arsız kız bilir; bir başkasının felaketinden hiç sıkılmadan mutlu olanlar, genç kız kalbiyle alay edenler için gözyaşı döken bilir!” Sözlerimi bitirdikten sonra dayanamadım ağlamaya başladım... Bir şey söylemedi, yalnız öyle bir baktı ki yaprak gibi titredim. “Dinle beni güzel kız –dedi, gözlerinde tuhaf bir parıltı vardı,– sana şimdi öylesine değil, gayet ciddi bir söz söyleyeceğim: Beni mutlu ettiğin sürece senin beyin olarak kalacağım ve sevgin geçtiği zaman – tek bir söz söyleme, açıklamaya çalışma, kendini sıkıntıya sokma, samur kaşını kaldır, kara gözlerinle bir bak, küçük parmağını oynat yeter, aşkını da paha biçilmez özgürlüğünü de sana geri vereceğim, ama şunu da bil gururlu, zalim, güzel kız, bu hayatımın sonu olacak!” Tüm bedenim bu sözler karşısında gülümsedi.</p>

  <p class="normal">Heyecanı Katerina’nın hikâyeye devam etmesine engel oldu. Soluk aldı, aklına gelen bir şeye gülümsedi, ama devam etmek üzereyken, parıldayan gözleri Ordınov’un çakmak çakmak, sabit bir noktaya bakan gözleriyle karşılaştı. Ürperdi, bir şey söylemek istedi, ama yüzü kıpkırmızı kesildi... Kendinden geçmiş gibi yüzünü elleriyle kapattı ve başını yastığa gömdü. Ordınov tüm benliğiyle sarsıldı. Anlaşılmaz acı bir duygu, belirsiz bir şaşkınlık damarlarında zehir gibi yayılıyor ve Katerina anlattıkça şiddetleniyordu: Ümitsiz bir arzu, karşı konulmaz, açgözlü bir tutku düşüncelerine egemen olmuş, duygularını harekete geçirmişti. Öte yandan ağır, sonsuz bir hüzün gitgide kalbini sıkıştırıyordu. Bazen susması için Katerina’ya bağırmak, ilk aşk ıstıraplarının, o eski, saf duygularının geri dönmesi için ayaklarına kapanıp ağlamak istiyordu, ama ne yazık ki gözyaşları uzun süre önce kurumuştu. Kalbi acıyla kanıyor, yaralı ruhunu gözyaşlarıyla iyileştiremiyordu. Katerina’nın anlattıklarını anlamamıştı ve heyecan içindeki zavallı kadını yaralayan duygular onun aşkını da ürkütmüştü. O an tutkusuna lanet okudu: Katerina’nın anlattıkları onu boğmuş, yormuş ve damarlarında kan yerine kurşun dolaşıyormuş gibi hissetmesine neden olmuştu.</p>

  <p class="normal">— Aslında kederimin nedeni, –Katerina kafasını yastıktan aniden kaldırmıştı,– bu anlattıklarım değil, bunlara üzülmüyorum, –yeni, beklenmedik bir duygunun etkisiyle sesi bakır gibi çınlayarak devam etti, yüreğinde saklı, çaresiz gözyaşlarıyla tüm ruhu parçalanıyordu sanki,– kaygılanmamın nedeni çektiğim keder, sıkıntı değil! Dünya gözüyle tekrar göremeyeceğim anneme de üzülmüyorum! Ölüm döşeğinde bana beddua ettiği için de sıkılmıyorum! Eski hayatımı, sıcak odamı, özgür genç kızlığımı da aramıyorum! Ruhumu şeytana satıp, kendi mutluluğum için affedilmez bir günah işlemiş olmam da umurumda değil! Bunların hepsi çok büyük suçlar olmasına rağmen, kederimin nedeni bunlar değil. İçimi acıtan ve kalbimi yaralayan, onun onursuz bir kölesi haline gelmiş olmam, onu hâlâ utanmadan sevmem ve açgözlü kalbimin bu sevgiden zevk alması, mutlu olması – onun bu yaptıklarına karşı koymamam ve ona karşı bir kin duymamamdır!..</p>

  <p class="normal">Zavallı kadının içi daraldı ve yüreğinden gelen, isterik bir ağlama nöbeti sözlerine ara vermesine neden oldu. Sıcak, düzensiz soluğu dudaklarını yakıyor, göğsü, derin derin aldığı solukla kalkıp iniyor, gözleri anlaşılmaz bir öfkeyle parlıyordu. Ama o anda yüzünü öyle bir güzellik kapladı ki yüzünün her çizgisinde, her kasında görülen bu tutkulu duygu yoğunluğu, bu benzersiz, dayanılmaz güzellik Ordınov’un kara düşüncelerini dağıttı, yüreğindeki kederi dindirdi. Kalbi Katerina’nın kalbine yaslanmak, bu aşırı heyecanla, aynı ihtirasla, aynı bilinmez tutkunun gücüyle onunla birlikte uyum içinde çarpmak istiyordu. Ordınov’un donuk bakışını gören Katerina gülümsedi ve bu gülümseme Ordınov’un kalbindeki ateşi büyüttü. Kendini kaybetmemeye çalışıyordu.</p>

  <p class="normal">— Acı bana, üzme beni! –Katerina’nın gözlerinin içine bakıp titreyen sesine hâkim olmaya çalışarak fısıldadı. Katerina’nın üzerine eğilmiş, elini omzuna koymuştu ve birbirlerine o kadar yakınlaşmışlardı ki solukları karışıyordu.– Beni harap ettin! Kederinin nedenini bilmiyorum, ama benim de ruhum sıkıldı... Kalbinin neden sızladığını anlayamıyorum! Söyle, nedir arzun... ne istersen yaparım. Hadi gel benimle, gidelim, beni öldürme, üzme beni!..</p>

  <p class="normal">Katerina hiç kıpırdamadan Ordınov’a bakıyordu, akan gözyaşları sıcak yanaklarında kurumuştu. Ordınov’un sözünü kesmek, elini tutmak, bir şeyler söylemek istiyordu, ama sanki söyleyecek bir şey bulamıyordu. Dudaklarında garip, hemen arkasından bir kahkaha gelecekmiş gibi bir gülümseme belirdi.</p>

  <p class="normal">— Sana galiba her şeyi anlatmadım, –dedi kararsız bir sesle.– Bekle de hepsini anlatayım, ama beni dinleyebilecek misin, kor yüreklim? Kulak ver kardeşine! Kardeşinin korkunç hüznünü pek anlayamadın! Sana bu adamla geçirdiğim bir yılı anlatacaktım, ama boş ver... Bir yıl sonra arkadaşlarıyla birlikte nehre açıldı, ben de onun analığıyla birlikte iskelede beklemeye başladım. Bir iki ay geçti – bir gün o civarda genç bir tüccarla karşılaştım ve yüzüne bakar bakmaz aklıma eski güzel günler geldi. “Sevgili kardeşim! –dedi sanki daha önceden tanışıyormuşuz gibi.– Ben Alyoşa, beşik kertmen, bizim ihtiyarlar biz daha küçükken söz kesmişler; hatırlamıyor musun, aynı kasabadanız...” – “Kasabada benim için neler diyorlar?” – “El âlem senin kızlık onurunu hiçe sayıp, adı caniye çıkmış bir eşkıyaya gönül vererek iffetsizlik ettiğini söylüyor,” dedi Alyoşa gülerek. “Peki ya sen ne diyordun?” – “Buraya gelirken aklımda söyleyecek çok şey vardı –yüreğinde mahcubiyet hissediyor gibiydi– söylemek istediğim çok şey vardı, ama seni gördükten sonra artık içimden hiçbir şey söylemek gelmiyor; beni harap ettin! –dedi.– Kalbimi de al, aşkımla dalga geçecek olsan bile al güzel kız. Artık kimsem kalmadı, başıma buyruk yaşıyorum, kalbimi de bazı vefasızların yaptığı gibi satmadım, ama bedavaya vermeye hazırım!” Güldüm, bunları da öyle sadece bir iki kere söylemedi hani – mallarını satmış, adamlarına yol vermiş, bir aydır tek başına bir çiftlikte oturuyormuş. Bu yetimin döktüğü gözyaşlarına acıdım. Bir sabah, “Hava karardıktan sonra beni iskelede bekle Alyoşa, kaldığın yere gideriz! Bu sefil hayattan bıktım artık!” dedim. Hava kararınca bir çıkın hazırladım, ama sızlayan yüreğim içimde kıpır kıpırdı. Bir de baktım, efendim hiç beklenmedik bir anda, habersizce geliverdi. “Merhaba, hadi gidelim; nehirde fırtına çıkacak, acele etmek lazım.” dedi. Peşinden gittim; nehre yaklaştık, biraz açıkta bir kayık vardı; baktık, kayık ve tanıdık sahibi birini bekliyormuş gibi duruyordu. “Merhaba Alyoşa, Tanrı yardımcın olsun! Ne yapıyorsun? Gecenin bu vaktinde iskelede ne işin var, neden bu kadar acele ediyorsun? Karımla beni de evimize götürür müsün nazik beyefendi; kayığımı gönderdim, yüzerek de gidemem.” – “Buyurun, oturun, –dedi Alyoşa, sesini duyunca içim öyle ezildi ki anlatamam.– Sen de karın da buyurun oturun; Tanrının rüzgârından herkes faydalanabilir ve kayığımda sizin için her zaman yer bulunur.” Bindik; karanlık bir geceydi, yıldızlar saklanmıştı, rüzgârın uğultusu duyuluyordu, dalgalar yükselmişti ve kıyıdan bir mil kadar açılmıştık. Üçümüz de konuşmuyorduk. “Fırtına geliyor! –dedi efendim.– İyiye işaret değil bu! Hem de bu nehirde şimdiye kadar görülmemiş bir fırtına kopacak! Kayığımız çok ağır! Üçümüzü birden taşımaz!” – “Evet, taşımaz, –diye cevap verdi Alyoşa,– anlaşılan birimiz fazla geliyor,” sesi yay gibi titriyordu. “Neyin var, Alyoşa? Seni küçüklüğünden beri tanırım, babanla iyi dosttuk, yediğimiz içtiğimiz ayrı gitmezdi, – Söyle bakalım Alyoşa, kayık olmadan kıyıya ulaşabilir misin, yoksa suyun dibini mi boylarsın?” – “Ulaşamam! – Peki sen dostum, aynı şey senin başına gelse, sulara mı gömülürsün, kıyıya mı çıkarsın?” – “Sulara gömülürüm elbet; bu azgın nehir, aman vermez bana! – Şimdi beni biraz dinle Katerina, kıymetli incim! Böyle bir geceyi hatırlıyorum, yalnız o gece dalga yoktu, yıldızlar parlıyor, ay ortalığı aydınlatıyordu... Yoksa sen unuttun mu?” – “Unutmadım,” dedim... “Peki, bir delikanlının güzel bir kızı, kızın sevgisi bitince delikanlıya bunu söylemesi için ikna ettiğini unuttun mu?” – “Hayır, bunu da unutmadım,” dedim, ama yarı diri yarı ölü donakalmıştım. “Unutmadın demek! Görüyorsun, kayığımızın yükü fazla. İçimizden birinin zamanı doldu galiba. Söyle canım, söyle güvercinim, bize tatlı bir söz söyle...”</p>

  <p class="normal">— Bir şey söyleyemedim! –dedi Katerina solgun bir yüzle... Sözünü tamamlayamadı.</p>

  <p class="normal">— Katerina! –diye boğuk, kısık bir ses duyuldu arkalarından.</p>

  <p class="normal">Ordınov irkildi. Murin kapıda duruyordu. Üzerindeki tüylü battaniye vücudunu zar zor örtüyordu, yüzü ölü gibi beyazdı, çılgın gibi gözlerle onlara bakıyordu. Katerina’nın yüzü daha da sararmıştı ve büyülenmiş gibi hiç kıpırdamadan ihtiyara bakıyordu.</p>

  <p class="normal">— Yanıma gel, Katerina! –diye zar zor duyulan, hasta bir sesle fısıldadı ve odadan çıktı. Katerina ihtiyar hâlâ önünde duruyormuş gibi kıpırdamadan boşluğa bakıyordu. Ama birdenbire solgun yanaklarına kan hücum etti ve yavaşça yataktan kalktı. Ordınov’un aklına ilk karşılaşmaları geldi.</p>

  <p class="normal">— Yarın görüşmek üzere gözümün yaşı! –Yüzünde garip bir gülümseme vardı.– Yarın görüşürüz! Kaldığım yeri unutma: “İkimizden birini seç: Hangimizi seviyor hangimizi sevmiyorsun güzel kız!” Bunları unutmayacak, beni bir gece bekleyeceksin, değil mi? –ellerini Ordınov’un omzuna koymuş, sevecen gözlerle bakıyordu.</p>

  <p class="normal">— Katerina gitme, kendini mahvetme! Delinin teki o! –Ordınov kadın için kaygılanarak fısıldadı.</p>

  <p class="normal">— Katerina! –diye tahta bölmenin diğer tarafından bir ses geldi.</p>

  <p class="normal">— Ne olacak ki? Beni öldürecek mi? –dedi Katerina gülerek.– İyi geceler bir tanem – ateşli güvercinim, can kardeşim! –Gözleri birdenbire yaşla dolmuştu ve genç adamın yüzünü göğsüne bastırıyordu.– Bunlar son gözyaşlarım. Hadi artık uyu ve bu gecenin kederini unut, tatlım, yarın daha keyifli uyanırsın. –Ve Ordınov’u tutkuyla öptü.</p>

  <p class="normal">— Katerina! Katerina! –Ordınov, dizlerinin üstüne çöküp, onu durdurmaya çalışarak fısıldadı.– Katerina!</p>

  <p class="normal">Katerina arkasını döndü, gülümseyerek başıyla selam verdi ve odadan çıktı. Ordınov onun Murin’in odasına girdiğini duydu; soluğunu tutarak dinlemeye başladı, ama başka bir şey duymadı. İhtiyarın sesi çıkmıyordu, belki de yine kendini kaybetmişti... Ordınov da oraya, Katerina’nın yanına gitmek istiyordu, ama bacaklarında derman kalmamıştı... İyice yorulmuştu ve yatağa çöktü.</p>

  <div class="calibre1" id="calibre_pb_9"></div>
</body>
</html>
