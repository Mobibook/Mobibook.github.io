<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ev</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">Birinci Bölüm</h2>

  <h3 class="h2baslik" id="calibre_toc_16">I</h3>

  <p class="normal">Ordınov nihayet oturduğu daireyi değiştirmeye karar vermişti. Dairenin fakir, yaşlı, dul bir memur karısı olan sahibesi, ansızın –kira dönemini bile beklemeden– Peterburg’dan ayrılmış, taşrada oturan akrabalarının yanına gitmişti. Kısa süre içinde çözüm bulması gereken genç adam eski dairesi için üzülüyor, boşaltmak zorunda olduğu için canı sıkılıyordu: Kendisi fakir, ev kiraları ise yüksekti. Ev sahibesinin gitmesinin hemen ertesi günü, şapkasını aldı ve Peterburg sokaklarında evlerin kapılarına asılmış ilanlara bakarak, renkleri kararmış, içleri kalabalık ve büyük, fakir kiracılar için uygun evler arayarak dolaştı.</p>

  <p class="normal">Uzun süre gayretli bir biçimde ev aradıktan sonra içinde yeni, daha önce pek hissetmediği duygular belirmeye başladı. İlk başta dalgın dalgın ve dikkatsizce, sonra dikkatlice ve en sonunda büyük bir dikkatle etrafına bakmaya başladı. Kalabalık ve gürültülü, hareketli sokak, yenilikler ve yeni yaşam tarzı –meşgul ve iş sahibi herhangi bir Peterburgluyu sıkan ve hayatı boyunca uyum sağlamanın, çalıştığı için çektiği sıkıntıyı ortadan kaldırmanın yollarını aramasına neden olan bu günlük hayat ve sıradanlıklar– bütün bu basmakalıp düzen ve onun yarattığı bıkkınlık Ordınov’u içten içe neşelendirmiş ve etkilemişti. Solgun yanakları hafifçe kızardı, gözleri yeni bir ümitle parladı, soğuk ve temiz havayı daha önce hiç nefes almamışçasına ciğerlerine çekti. Kendini son derece rahatlamış hissetti.</p>

  <p class="normal">Sakin ve tamamen içine kapalı bir yaşamı olmuştu. Üç yıl önce doktorasını tamamlayıp özgürlüğüne mümkün olduğu kadar kavuştuktan sonra, o güne kadar sadece ismini duyduğu yaşlı bir adamın evine gitmiş ve o kadar uzun süre beklemişti ki sonunda üniformalı bir uşak başka bir zaman gelmesini bile söylemişti. Çok uzun bir bekleyişten sonra, yüksek tavanlı, loş, içinde fazla eşya bulunmayan, eski büyük aile konaklarından kalmışa benzeyen bir salona girmiş, babasının meslektaşı ve arkadaşı olan, göğsü madalyalarla dolu, saçları beyazlaşmış vasisini görmüştü. Yaşlı adam ona biraz para vermişti. Çok cüzi bir miktardı; bu para, dedelerinden kalan malların satışından gelen paraydı. Ordınov parayı kayıtsızlıkla almış, vasisiyle bir daha görüşmemek üzere vedalaşmış ve sokağa çıkmıştı. Soğuk ve puslu bir sonbahar akşamıydı; genç adam düşünceliydi ve nedenini bilmediği bir hüzün yüreğini sıkıştırıyordu. Gözlerinde ateş vardı; kâh üşümüş, kâh sıcaklamış gibi hissediyordu. Yolda giderken, eline geçen parayla iki, üç yıl, hatta kıt kanaat geçinmek koşuluyla dört yıl idare edebileceğini hesaplamıştı. Hava kararmış, yağmur çiselemeye başlamıştı. Karşısına çıkan ilk odayı kiralamış ve bir saat içinde de taşınmıştı. Odasına bir manastıra girmiş gibi kapanmış ve dünyayla ilişkisini kesmişti. İki yıl süren bu yaşam onu insanlardan iyice uzaklaştırmıştı.</p>

  <p class="normal">Farkında olmadan yabanileşmişti, bu süre içinde dışarıda başka bir –gürültülü, hareketli, heyecanın ve değişikliğin eksik olmadığı, onu sürekli çağıran ve er geç karışacağı– yaşam olduğu aklına bile gelmemişti. Bu yaşam hakkında elbette bir şeyler duymuş, ama onu hiç tanımamış ve araştırmamıştı. Çocukluğundan beri kendine has bir tarzda yaşamıştı; artık bu yaşam tarzının dışına çıkamazdı. Ordınov’un büyük, karşı konulamaz, insanın hayatını tüketen ve onu diğer dünyadan, yani günlük hayattan soyutlayan bir tutkusu vardı. Bu tutku – bilimdi. Bu tutku, uykularını bile zehirleyerek yavaş yavaş genç-liğini tüketmiş, havasız odasında sağlıklı besin ve temiz hava olmasına izin vermemiş, tutkusunun esiri olan Ordınov bunu fark etmek istememişti. Gençti ve başka bir isteği yoktu. Bu tutkusu onu dışarıdaki yaşam karşısında bir çocuk kadar aciz duruma düşürmüş ve insanlar arasında, ihtiyaç duyduğunda bile, yer bulamayacak duruma getirmişti. Bilim, kullanmasını bilenler için – bir kazanç kapısıdır; Ordınov’un bilim tutkusu ise kendine doğrulttuğu bir silahtı.</p>

  <p class="normal">Okuyup öğrenme isteği, o güne kadar ilgilendiği her faaliyet gibi, mantıklı bir nedenden çok bilinçsiz bir hevese dayanıyordu. Küçüklüğünde bile arkadaşlarına benzemeyen, tuhaf bir çocuktu. Ailesini tanımamıştı; insanlardan uzak, garip karakteri yüzünden arkadaşları ona sert, kaba davranmışlardı ve böylece giderek yabanıl, kasvetli bir insan haline gelmişti. Ama yalnız başına yaptığı çalışmalarda da düzenli, belirli bir sistemi olmamıştı ve hâlâ da yoktu; artık sadece bir sanatçının duyduğu ilk coşku, ilk heyecan, ilk tutku kalmıştı. Kendi sistemini yaratmıştı; yıllar içinde bu sisteme alışmış, ruhundaki hâlâ karanlık, belirsiz, ama olağanüstü, aydınlatıcı fikirler, yeni, aydınlanmış bir biçimde yavaş yavaş doğmuş ve bu fikirler ruhunu kaplamış, sıkıntı vermeye başlamıştı; Ordınov hâlâ tam anlamıyla emin olmasa da, bu fikirlerin eşsiz, doğru ve özgün olduğunu hissediyordu: Bu yaratma kabiliyeti, genç adamın enerjisi üzerinde etkisini göstermişti. Bu kabiliyet gelişti ve pekişti. Ama düzenleme ve yaratma süreci hâlâ uzak, belki de çok uzak ve belki de imkânsızdı!</p>

  <p class="normal">Bir yabancı, yaşadığı ıssız çölü birdenbire terk edip gürültülü, hareketli bir şehrin ortasına düşmüş bir keşiş gibi sokaklarda dolaşıyordu. Her şey ona yeni ve garip geliyordu. Etrafında kaynaşan ve hareket eden bu hayata o kadar yabancıydı ki içinde uyanan garip duygulara şaşırmak aklına bile gelmedi. Kendi yabanıllığının farkında bile değildi; tersine, uzun süreden beri yiyip içmedikten sonra sofraya oturan biri gibi sevinçli, kendinden geçmiş bir haldeydi; oysa yeni bir eve taşınmak gibi basit bir olayın bir Peterburgluyu, Ordınov gibi biri olsa da, heyecanlandırması ve etkilemesi garipti. Ama işin doğrusu, böyle bir olay Ordınov’un başına daha önce neredeyse hiç gelmemişti.</p>

  <p class="normal">Üstelik sokaklarda böyle dolaşmak çok hoşuna gitmişti. Fransız bulvarlarında aylak aylak gezenlerin yaptığı gibi etrafındaki her şey inceliyordu.</p>

  <p class="normal">Gözlerinin önündeki bu parlak resme artık, her zaman yaptığı gibi, altında yatan gizli anlamları çıkarır gibi bakıyordu. Gördüğü her şey onu hayrete düşürüyordu; Her şeyi dikkatle izliyor, sokakta yürüyen insanların yüzlerine düşünceli düşünceli bakıyor, çevresindeki her şeyin görünüşünü inceliyor, insanların konuşmalarını yalnız geçirdiği sessiz gecelerde vardığı sonuçları doğrulatmak ister gibi dikkatle dinliyordu. Önemsiz bir konuşma onu etkiliyor, yeni bir fikir bulmasını sağlıyordu ve Ordınov kendisini odasına hapsettiği için ilk defa üzüntü duyuyordu. Dışarıda her şey daha canlıydı; nabzı daha güçlü ve hızlı atıyor, yalnızlıktan bunalmış, sadece yoğun, yüksek düşüncelerle beslenip gelişmiş zihni, hızlı, sakin ve korkusuzca çalışıyordu. Üstelik o güne kadar dıştan bildiği, daha doğrusu bir sanatçı içgüdüsüyle sezdiği bu yabancı yaşama karışmak için bilinçsiz bir istek duyuyordu. Elinde olmaksızın kalbi sevgi ve merhametin hüznüyle çarpmaya başladı. Önünden geçen insanları daha dikkatli incelemeye başladı, ama insanlar yabancı, huzursuz ve düşünceliydi... Ordınov’un kaygısızlığı yavaş yavaş, farkında olmadan azalmaya; gerçeklik onu ezmeye başladı ve elinde olmadan saygıyla karışık bir korku duymasına neden oldu. Ordınov yaşamın rengi, parıltısı, girdabı, gürültüsü karşısında, yatağından yeni kalkmış ve etrafındaki insanların donuk hareketlerinin çeşitliliğini ilk defa görmüş bir hasta gibi yorulmaya başladı. Üzüldü ve içini bir hüzün kapladı. Yaşamı, çalışmaları ve hatta geleceği için korku duymaya başladı. Yeni bir düşünce keyfini iyice kaçırdı. Birdenbire tüm yaşamını yalnız geçirdiğini, ne kimsenin onu sevdiği ne de onun kimseyi sevebildiği aklına geldi. Yürümeye başlarken, konuşmayı denediği insanlar ona sert ve tuhaf bir biçimde bakmışlardı. Onun deli ya da çok tuhaf bir adam olduğunu düşündüklerini anlamıştı ve bu düşünce hiç de yanlış sayılmazdı. Herkesin onun varlığından rahatsızlık duyduğunu hissetti; çocukluğunda bile düşünceli, sert karakteri yüzünden kimsenin ona sıcak yaklaşmadığını, kendileriyle aynı seviyede görmediklerini, diğer hiçbir çocuğa benzemediğini hatırladı. Ordınov o anda kendisini bildi bileli herkesin onu tek başına bıraktığını hatırladı ve ona sırtını döndüğünü fark etti.</p>

  <p class="normal">Farkında olmadan Peterburg’un şehir merkezinden uzak bir mahallesine gelmişti. Tenha bir handa kötü bir yemek yedikten sonra tekrar dolaşmaya çıktı. Yine bir sürü cadde ve meydandan geçti. Zengin evlerin yerini uzun, sarı ve gri tahta perdelerin arkasındaki viran kulübeler almıştı; ayrıca fabrikaların çirkin, renkleri kararmış, kırmızı uzun bacalı binaları görünmeye başlamıştı. Issız bir yerdi ve etrafta kimse yoktu; her şey asık suratla ve düşmanca bakıyordu: En azından Ordınov’a öyle geldi. Akşam olmuştu. Uzun bir sokaktan geçerek mahalle kilisenin olduğu meydana çıktı.</p>

  <p class="normal">Dalgın bir tavırla kiliseye girdi. Ayin henüz bitmişti, kilise hemen hemen boştu ve sadece girişte diz çökmüş iki yaşlı kadın vardı. Saçları ağarmış yaşlı kilise görevlisi mumları söndürüyordu. Batmakta olan güneşin ışığı kubbenin dar penceresinden içeri vuruyor, oluşturduğu ışık denizinin dalgaları kiliseyi yer yer aydınlatıyordu, ama bu denizin dalgaları kubbenin altına doğru gitgide zayıfladıkça, kandiller ve mumların titrek ışığıyla aydınlanan ikonaların yaldızları o oranda parlıyordu. Ordınov heyecan dolu bir hüzünle ve bitap halde kilisenin en karanlık bölgesinde duvara yaslandı, bir an için düşüncelere daldı. Kiliseye giren iki kişinin düzenli adımlarının tok sesleri onu kendine getirdi. Gözlerini yerden kaldırıp yeni gelenlere baktı ve içini tarifsiz bir merak kapladı. İhtiyar bir adamla genç bir kadın girmişti. İhtiyar uzun boylu, hâlâ dimdik ve dinç duran, ama zayıf ve acı içindeki yüzü solgun bir adamdı. Şehir dışından, uzaktan gelmiş bir tüccara benziyordu. Üzerinde uzun, siyah, bayramlık olduğu belli, düğmeleri iliklenmemiş kürklü bir kaftan vardı. Kaftanının altına bütün düğmeleri sıkıca iliklenmiş uzun bir Rus giysisi giymişti. Parlak kırmızı bir atkıyı boynuna gelişi güzel sarmıştı, elinde ise kürk şapkası vardı. Uzun, seyrek, neredeyse tamamen beyazlaşmış sakalı göğsüne uzanıyordu ve çalıya benzeyen çatık kaşlarının altında mağrur, ateş dolu, alev gibi parıldayan gözlerle bakıyordu. Kadın yirmi yaşlarındaydı ve büyüleyici bir güzelliği vardı. Pahalı, mavi bir kürk manto giymiş, başını çenesinin altından bağladığı beyaz, saten bir eşarpla örtmüştü. Başı önde, vakur ve düşünceli bir biçimde yürüyor, yüzünün sakin, yumuşak hatları bir çocuğun yüzünü andırıyordu. Bu uyumsuz çiftte garip bir hal seziliyordu.</p>

  <p class="normal">İhtiyar kilisenin ortasında durdu, kilisede hiç kimse olmamasına rağmen dört tarafa da başıyla selam verdi, genç kadın da aynısını yaptı. Adam kadını elinden tutarak kiliseye adını veren ve üzerindeki altınlarla değerli taşların dans eden alevler gibi parladığı büyük bir Meryem Ana ikonasının önüne götürdü. Kilisede son kalan hademe ihtiyarı saygıyla selamladı, ihtiyar başıyla karşılık verdi. Kadın ikonanın önünde yere kapandı. İhtiyar, ikonanın alt tarafında asılı olan bir örtüyü aldı ve kadının başına koydu. Boğuk bir hıçkırık kilisenin sessizliğini bozdu.</p>

  <p class="normal">Ordınov bu görkemli sahne karşısında çok şaşırdı ve sabırsızlıkla nasıl sona ereceğini bekledi. Kadın iki dakika sonra kafasını kaldırdı, kandilin parlak ışığı güzel yüzünü aydınlattı. Ordınov’un tüyleri ürperdi ve bir adım ilerledi. Kadın ihtiyarın elinden tuttu, sessizce kiliseden çıktılar. Kadının süt gibi beyaz yüzündeki uzun parlak kirpiklerin süslediği koyu mavi gözlerinde yaşlar belirmiş, solgun yanaklarına dökülmüştü. Dudaklarında hafif bir gülümseme vardı, ama yüzünden hâlâ çocukça bir korku ve gizemli bir dehşetin izleri okunuyordu. Ürkek ürkek ihtiyara sokuluyordu ve heyecandan titrediği açıkça görülüyordu.</p>

  <p class="normal">Ordınov, nedenini kendisinin de bilmediği büyük bir istek ve ısrarla peşlerinden gitti, kilisenin eşiğinde yanlarından geçti. İhtiyar pek de dostça olmayan, sert bir tavırla Ordınov’a baktı; kadın da baktı, ama bakışı sanki aklında bambaşka şeyler varmış gibi ilgisiz ve dalgındı. Ordınov, yaptığına bir anlam veremese de peşlerinden gitmeye devam etti. Hava iyice kararmıştı; Ordınov kadınla ihtiyarın biraz gerisinden yürüyordu. İhtiyar adamla genç kadın çeşitli fabrikalarda çalışan işçilerin dolaştığı, çeşitli tahılların satıldığı dükkânların ve hanların bulunduğu, gümrüğe çıkan geniş, kirli bir caddeye girdiler, bu caddenin sonunda iki tarafında yüksek çitlerin sıralandığı, duvarları kararmış dört katlı büyük bir evin bahçe kapılarından geçilerek geniş ve kalabalık başka bir caddeye çıkılabilen bir sokağa saptılar. Eve iyice yaklaşmışlardı; ihtiyar aniden döndü ve hemen Ordınov’a baktı. Genç adam heykel gibi kıpırdamadan durdu, bu heyecanı kendisini de şaşırtmıştı. İhtiyar, tehdidinin etkili olup olmadığını anlamak istermişçesine bir kere daha dönüp baktı ve genç kadınla birlikte dar bir kapıdan evin avlusuna girdi. Ordınov da geri döndü.</p>

  <p class="normal">Keyfi tamamen kaçmıştı, koca bir günü öldürdüğü, boşu boşuna yorulduğu, üstelik sıradan bir olayı maceraya dönüştürmek gibi bir aptallık ettiği için kendi kendine kızıyordu. Daha o sabah yabanıllığı yüzünden kendi kendine kızmıştı, ama içgüdüsü onu kendi sanat dünyasının dışındaki eğlendirici, şaşırtıcı her şeyden kaçmaya zorluyordu. Sessiz, sakin evini artık hüzünle ve bir çeşit pişmanlıkla düşünüyordu; kalacak yer sorununu hâlâ çözüme kavuşturamamış olması canını sıkıyordu ve üstelik böyle önemsiz şeylerin aklını meşgul etmesi sinirlerini bozuyordu. Sonunda yorgun argın, kafası işlemez bir halde geç vakit evine döndü ve oturduğu evi geçtiğini fark edince haline çok şaşırdı. Şaşkınlık içinde başını sallayarak bu durumu yorgunluğuna verdi ve merdivenleri çıkarak çatı katındaki odasına sonunda girebildi. Mumu yaktı – kilisede ağlayan kadının görüntüsü bir dakika içinde hayalinde belirdi. Gizemli bir duygu ve korkuyla bezenmiş, heyecan ya da çocuksu pişmanlığın etkisiyle dökülen yaşlarla ıslanmış yüzün sakin yumuşak hatları yüreğinde öyle büyük bir heyecan uyandırdı ki gözleri karardı, vücudunu ateş bastı. Ama bu hayal uzun sürmedi. Bu heyecanın ardından düşünceler, hayal kırıklığı ve zapt edilemez bir öfke geldi; giysilerini bile çıkarmadan yorgana sarıldı ve kendini sert yatağına attı...</p>

  <p class="normal">Ertesi sabah geç bir vakitte, sinirli, ürkek ve neşesiz bir halde kalktı, ne yapması gerektiğini düşünerek çabucak toparlandı ve bir gün önce gittiği yönün tam tersine doğru yola düştü; sonunda Şpis adında, kızı Tinhen’le birlikte yaşayan fakir bir Alman’ın evinde kendine bir oda buldu. Şpis, kaparoyu alır almaz kapıya yapıştırılmış kiralık ilanını çıkardı, Ordınov’un bilime olan düşkünlüğünü övdü, bu konuda ona elinden gelen yardımı esirgemeyeceğine söz verdi. Ordınov akşama taşınacağını söyledi. Oradan ayrılınca ilkönce eve gitmeyi düşündü, ama sonra fikrini değiştirip ters yöne saptı; cesaretine yeniden kavuşmuştu ve gösterdiği meraka içten içe güldü. Sabırsızlığı yüzünden yol iyiden iyiye uzun geliyordu, sonunda önceki akşam gittiği kiliseye ulaştı. Sabah ayini başlamıştı. Ordınov, tüm dua edenleri görebileceği bir yer seçti, ama aradığı kişiler orada değildi. Uzun süre bekledikten sonra yüzü kızarmış bir halde kiliseden çıktı. İçinde istemediği halde doğan duyguyu bastırmaya çalışarak kendini ısrarla başka bir şey düşünmeye zorladı. Sıradan, günlük olayları düşünürken öğle yemeği vaktinin geldiğini, karnının gerçekten acıkmış olduğunu fark etti, bir gün önce yemek yediği hana gitti. Oradan ne zaman çıktığını fark etmedi bile. Uzun süre caddelerde, kalabalık ve boş sokaklarda dolaştıktan sonra şehrin dışına, otları sararmaya başlamış büyük, ıssız bir tarlaya çıktı. Uzun süredir tanık olmadığı, onun için yeni sayılabilecek bir ölüm sessizliği Ordınov’u kendine getirebildi. Hava, ekim ayında Peterburg’da sıkça rastlandığı gibi kuru ve soğuktu. Biraz ileride izbe bir kulübe vardı; kulübenin yanında iki tınaz duruyordu; iki tekerlekli arabanın yanında duran, koşumları takılmamış, başını eğmiş, dudağı sarkmış, sırtı dik küçük at bir şeyler düşünüyor gibiydi. Bekçi köpeği kırık bir tekerleğin yanında hırlayarak bir kemik parçasını kemiriyordu ve üzerinde yalnızca gömlek olan üç yaşında sarı saçlı bir çocuk kafasını kaşıyarak bu yalnız şehirliye şaşkınlıkla bakıyordu. Kulübenin arkasında tarlalar ve bostanlar uzanıyordu. Maviliği kararmış gökyüzünde ufka doğru bir ormanın karaltısı görünüyordu, diğer yönden koyu kar bulutları, sessiz kuş sürülerini önlerine katmış kovalıyor gibi geliyordu. Her yer sessizdi ve hüzünlü, durgun, önceden kestirilemez bir şeyler olacak gibiydi... Ordınov yürümeye devam etti, ama bu ıssızlık onu daha da sıkmıştı. Geriye döndü, kente girer girmez akşam ayinini haber veren çan seslerini duyunca adımlarını sıklaştırıp önceki gün uğradığı kiliseye gitti.</p>

  <p class="normal">O gizemli kadın da kilisedeydi.</p>

  <p class="normal">Kapının yanında, dua eden kalabalığın arasına karışmış, dizlerinin üstünde duruyordu. Ordınov kilisenin kapısında sadaka bekleyen dilencilerin, giysileri dökülen yaşlı kadınların, hasta ve sakatların arasından geçerek kadının yanında diz çöktü. Giysisi kadının giysisine değiyor ve kadının dua ederken dudaklarının arasından kesik kesik çıkan soluğunu duyuyordu. Yüz hatları yine sınırsız bir iman duygusunu yansıtıyor, gözyaşları kızarmış yanaklarına korkunç bir suçu temizler gibi akıyor ve orada kuruyordu. Yan yana oturdukları yer tamamen karanlıktı ve sadece küçük bir lambanın dar pencerelerden sızan rüzgârla oynaşan alevi, zaman zaman genç kadının her hattı genç adamın hafızasına kazınan, onu kör ve sağır eden, kalbinde derin bir yara açan yüzünü aydınlatıyordu. Ama bu işkencede vecd halinde bir esriklik de vardı. Bu esrikliğe fazla dayanamadı; göğsü bir anda daha önce hissetmediği hoş bir duyguyla sarsılmaya ve daralmaya başladı, hüngür hüngür ağlayarak, alev alev yanan kafasını kilisenin soğuk sırasına dayadı. Kalbinde tatlı bir işkenceye dönüşen acıdan başka hiçbir şey duymadı ve hissetmedi.</p>

  <p class="normal">Bu aşırı duyarlılığının, duygularının bu kadar açık, savunmasız bir şekilde ortaya serilmesinin sebebi ne olabilirdi; kalbi ruhunun bilinçsiz arzuları ya da sabırsız çalkantıları arasında geçen uzun, uykusuz gecelerin yorucu, boğucu, başa çıkılamaz sessizliği sonucunda artık parçalanmış ya da dağılmış mıydı; sıcak, bunaltıcı bir günde gökyüzünün aniden kararmasından ve fırtınanın kavrulmuş toprağa yağmur ve yıldırım yağdırmasından, inci tanelerini andıran yağmur damlalarının zümrüt yeşili dallara asılmasından, çimenlerin, otların birbirine karışmasından sonra güneşin ilk ışıklarıyla her şeyin yeniden canlanması, başını güneşe doğru kaldırması ve yeniden hayat bulmanın sevinciyle gökyüzüne olağanüstü, tatlı kokularını göndermesi gibi yenilenmeli miydi?.. Ama Ordınov kendisine ne olduğunu düşünebilecek durumda değildi: Kendinden geçmiş bir haldeydi...</p>

  <p class="normal">Ayinin nasıl sona erdiğini fark etmedi ve meçhul kadının peşinden gitmek için kapının önünde kalabalığı yarmaya çalışırken kendine geldi. Ara ara kadının şaşkınlık dolu, pırıl pırıl gözlerini yakalıyordu. Kiliseden çıkanların kalabalığı yüzünden ikide bir durmak zorunda kalan kadın tekrar tekrar Ordınov’a bakıyordu; şaşkınlığının giderek arttığı belliydi ve yüzü birdenbire ateş gibi kıpkırmızı oldu. Tam o anda önceki günkü ihtiyar kalabalığın arasından çıktı ve kadının elini tuttu. Ordınov’un gözleri ihtiyarın öfkeli, alaycı bakışlarıyla karşılaştı ve garip bir kızgınlık hissetti. Sonunda karanlıkta ikisini de gözden kaybetti; kendinden beklenmeyen bir çabayla ileri atılıp kiliseden çıktı. Akşam serinliği bile içini ferahlatmadı: Göğsü daralıyor, zorlukla nefes alıyordu, kalbi yavaş, ama dışarı fırlamak ister gibi sertçe atıyordu. Sonunda ihtiyar adamla kadını kaybettiğini anladı; ne sokakta ne de geçtikleri yollarda onları görebilmişti. Ama Ordınov’un kafasında çılgınca olmasına rağmen bu gibi durumlarda işe yarayabilecek garip planlardan biri doğdu; ertesi sabah saat sekizde sokak yönünden eve yaklaştı, evin çöplüğüne benzeyen oldukça dar, çamurlu, kirli arka avludan girdi. Avluda bir şeylerle uğraşan kapıcı işini bırakıp, çenesini elindeki küreğin sapına dayadı, Ordınov’u baştan ayağa süzdü ve ne istediğini sordu.</p>

  <p class="normal">Kapıcı genç, yirmi beş yaşlarında olmasına rağmen yüzü bir ihtiyarınki gibi kırışmış, ufak tefek bir Tatardı.</p>

  <p class="normal">Ordınov:</p>

  <p class="normal">— Bir oda arıyorum, –dedi.</p>

  <p class="normal">Kapıcı sırıtarak,</p>

  <p class="normal">— Nasıl bir oda? –diye sordu. Ordınov’a sanki her şeyin farkındaymış gibi baktı.</p>

  <p class="normal">— Başka kiracılarla birlikte kalabileceğim bir oda, –diye cevap verdi Ordınov.</p>

  <p class="normal">Kapıcı gizemli bir tavırla,</p>

  <p class="normal">— Bu avluda yok, –diye karşılık verdi.</p>

  <p class="normal">— Peki bu evde?</p>

  <p class="normal">— Bu evde de yok. –Kapıcı tekrar küreğine sarıldı.</p>

  <p class="normal">— Vardır belki. –Ordınov kapıcıya on kapik verdi.</p>

  <p class="normal">Tatar, Ordınov’a baktı, on kapiği aldı, sonra tekrar küreği kavradı ve kısa bir sessizlikten sonra, “Hayır, boş oda falan yok.” dedi. Ama genç adam artık onu dinlemiyordu; su birikintilerinin üzerine atılmış çürük, sallanan tahtalara basarak evin avludaki siyah, çamurlu, kirli, su birikintisine batmış gibi görünen kapısına doğru ilerledi. Evin giriş katında fakir bir tabutçu oturuyordu. Tabutçunun eserlerini sergilediği atölyesini geçen Ordınov, basamaklarının yarısı kırılmış, kaygan, sarmal merdivenden üst kata çıktı, karanlığın içinde el yordamıyla çuval gibi bir bezle örtülmüş kalın, biçimsiz kapıyı hissetti, kilidi buldu ve açtı. Yanılmamıştı. Karşısında daha önce gördüğü yaşlı adam duruyor, kıpırdamadan, büyük bir şaşkınlıkla ona bakıyordu.</p>

  <p class="normal">— Ne istiyorsun? –diye kesik kesik ve neredeyse fısıldayarak sordu adam.</p>

  <p class="normal">— Boş odanız var mı? –Ordınov söylemek istediği her şeyi unutmuştu.</p>

  <p class="normal">İhtiyarın omzunun üzerinden meçhul kadını görmüştü.</p>

  <p class="normal">İhtiyar, kapıyı Ordınov’a doğru iterek sessizce kapatmaya başladı.</p>

  <p class="normal">Birden genç kadının tatlı sesi duyuldu.</p>

  <p class="normal">— Boş odamız var.</p>

  <p class="normal">İhtiyar kapıyı bıraktı.</p>

  <p class="normal">— Kalacak ufak bir köşe<sup class="calibre2"><a href="../Text/ev_split_022.html#footnote-600-1" id="footnote-600-1-backlink">[1]</a></sup> arıyorum, –Ordınov hızla odaya girmiş, güzel kadına bakıyordu.</p>

  <p class="normal">Ama müstakbel ev sahibinin gözlerine bakınca, büyük bir hayret içinde olduğu yerde mıhlanıp kaldı; gözlerinin önünde sessiz, çarpıcı bir sahne belirdi. İhtiyar sanki kendinden geçmek üzereydi ve yüzü bir ölünün yüzü gibi bembeyazdı. Gözlerini kadına dikmiş, kurşun gibi delici bakışlarla bakıyordu. Kadın sararmıştı; ama sonra yüzüne yine kan geldi ve gözlerinde garip bir pırıltı belirdi. Ordınov’u başka bir odaya götürdü.</p>

  <p class="normal">Bu oda, iki tahta bölmenin üçe ayırdığı büyük bir odaydı; hol doğrudan dar, karanlık antreye açılıyordu; tam karşıda başka bir bölüme, besbelli ev sahiplerinin yatak odasına açılan bir kapı vardı. Antrenin sağ tarafından kiralık odaya geçiliyordu. Dar ve karanlık, iki tane alçak penceresi olan bir odaydı. Sadece çok gerekli eşyalarla pek boş yer kalmayacak biçimde doldurulmuştu; dar, gösterişsiz bir odaydı, ama mümkün olduğunca temizdi. Eşya olarak sade, beyaz bir masa, masaya uygun iki sandalye ve iki duvarın önünde iki kerevet bulunuyordu. Köşedeki rafın üzerinde yaldızlı bir çiçek tacıyla süslenmiş, büyük, antika bir ikona ve önünde yanan bir kandil duruyordu. Kiralık odada bir kısmı antreye taşan çok büyük, biçimsiz bir Rus ocağı vardı. Böyle bir dairede üç kişinin yaşayamayacağı gayet açıktı.</p>

  <p class="normal">Birbirlerini karşılıklı olarak inandırmaya çalıştılar, ama ilgisiz şeylerden bahsediyorlardı ve zorlukla anlaşıyorlardı. Ordınov iki adım uzaklıktan kadının kalp atışlarını duyuyordu; kadının tüm vücudunun heyecandan ve sanki korkudan titrediğini görüyordu. Sonunda bir şekilde anlaştılar. Genç adam hemen taşınacağını söyledi ve ev sahibine baktı. İhtiyar kapının yanında duruyordu, yüzü hâlâ solgundu, ama dudaklarında hafif, hatta düşünceli bir gülümseme belirmişti. Ordınov’un bakışlarıyla karşılaşınca yeniden kaşlarını çattı.</p>

  <p class="normal">Ordınov’a kapıyı açarken aniden, yüksek, kesik kesik bir sesle sordu:</p>

  <p class="normal">— Kimliğin var mı?</p>

  <p class="normal">— Evet, var! –Ordınov biraz şaşırmıştı.</p>

  <p class="normal">— Kimin nesisin sen?</p>

  <p class="normal">— Vasiliy Ordınov, soylulardanım, memur değilim, kendi işlerimle uğraşıyorum. –İhtiyarla aynı tonda konuşuyordu.</p>

  <p class="normal">— Ben de kendi işlerimle uğraşıyorum, –dedi ihtiyar.– Benim adım da İlya Murin, tüccarım; bu kadar bilgi yeterli mi? Artık gidebilirsiniz sanırım...</p>

  <p class="normal">Ordınov bir saat sonra hem kendini, hem de buldukları yeni kiracının kendilerini aldattığını düşünmeye başlayan Alman’ı ve uslu kızı Tinhen’i şaşırtarak yeni evine taşındı. Olayların nasıl böyle geliştiğini Ordınov’un kendisi de anlamamıştı, anlamak da istemiyordu...</p>

  <div class="calibre1" id="calibre_pb_6"></div>
</body>
</html>
