<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Sue Miller _ Aşağıdaki Dünya.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_18" id="calibre_pb_11">yemekleri seçmeyi, Bayan Beston’ın günlük işlerini kararlaştırmayı, özellikle iki küçük çocuğunun katılacağı etkinlikleri ya da onların oyun arkadaşlarını belirlemeyi, dahası Georgia’ya soluk alma fırsatı vermeyi ihmal etmemişti.</p>

  <p class="block_7">Hastalığın ileriki evrelerinde çocuklarını hastalığından korumaya çalışmıştı. Yaşamının son dört ya da beş ayında çektiği acılar çocukları ürkütmesin diye Dr. Holbrooke’un hemen her gün gelip ona morfin yapmasını istemişti -uyuşturulmuş, ağırlaşmış halinin ne denli korkunç olduğunun farkında değildi. Ölüme yaklaştığı yaz, sıcağa al durmaksızın odasındaki pencerelerin kapalı kalmasında diretti, böylelikle Bayan Beston o bitmek bilmeyen, uzun bekleme döneminde avluda çocukları oyalamaya çalışırken, haykırışlarını kimse işitmeyecekti.</p>

  <p class="block_7">Georgia kendini terk edilmiş, özellikle de sorumlu hissediyordu, yerine getirmesi gereken görevleri olduğu günlerden daha sorumlu. Geceleri uyandığında kocaman, huzurlu bir sessizlik olduğu doğruydu, en azından ilk günlerde yük gibi geliyordu bu acı ona. Kendi emrindeydi her şey, huzur, karanlık boşluk. Tek başına kalmıştı.</p>

  <p class="block_7">Zevklerden uzak bir yaşam değildi yaşadığı, ne var ki Georgia’nın bunları öğrenmesi biraz zaman aldı. Aylarca evi başarıyla çekip çevirmekten gerçek bir onur duymuştu. Her hafta yataklara mis kokulu çarşaflar sermekten, açılan delikleri özenle yamamaktan. Yatakların altını bile göz ardı etmeksizin her gün toz almaktan, Freddie’nin verandada zembereğinden boşalmış saat gibi koşturmasına göz yummaktan. Evdeki birkaç gümüş eşyayı ayda en azından bir kez parlatmaktan. İki kardeşiyle babasının bayıldığı yemekleri kendi elleriyle pişirirdi: Hint tatlısı, limonlu kek, mısırlı balık çorbası, fırında fasulye, yabanmersini soslu krep, sodalı bisküvi.</p>

  <p class="block_7">Yaşantısı, yeni görevine ağır ağır uyum sağlayacak biçimde değişecekti. Sabahın üçünde ya da dördünde uyanıp da tek başına oturacağı yerde, babasının iş gezisine çıktığı günlerde geç saatlere kadar oturmaya başladı. Ada ile Freddie yataklarına yattıktan sonra evin dört bir yanını arşınlıyordu saatlerce. Olağan zamanlarda hiç kullanmadığı koltuklarda oturmaktan nasıl bir zevk aldığını kimse bilemezdi. <span class="text_2">İşte buradayım,</span> diye geçerdi içinden, o yeni açıdan loş odaya bakarken. <span class="text_2">Şu karşımdakileri gören, bunları hisseden benim.</span> Böyle anlarda çevresindeki dünyayı yerleştirilmesi, uyarlanması gereken bir yer olarak görürdü.</p>

  <p class="block_7">Herkesin uyuduğu saatlerde bomboş parkı seyretmekten hoşlanırken, gitgide her şeyden uzaklaştığının da düpedüz farkındaydı. Bazı geceler çok geç saatlere kadar kitap okurdu. Salondaki şöminenin üzerinde kenarları çiçeklerle süslü camla örtülü bir duvar saati vardı, gecenin sessizliğinde çaldığı bir-iki notaya kulak vermek onu mutlu ediyor, yalnızlığına melankolik bir anlam katıyordu.</p>

  <p class="block_7">Lisedeyken çimenliğin karşısında oturan Bill March’ a âşık oldu. Akşamları saat tam onda birbirlerine mumla işaret göndermeyi alışkanlık edinmişlerdi, Bill tavan arasındaki odasına, kendisi de annesinin eski dikiş odasına geçerdi. Titreşen ışık altında beyaz geceliğiyle delikanlıyı görmeye bayılırdı, yüzünde pembe alevler dans ederken gündüz gördüğü uzun boylu, köşebent çeneli, arada sırada kekeleyen gerçek Bill’den daha romantik, bambaşka biri olarak görünürdü gözüne. İşaretleşmelerinin ardından hemen yatağına yatıp kendisini düşlediğini anlatmıştı Georgia’ya. Oysa o yatmazdı. Düşünmekten uyuyamazdı ki, geleceği için kaygılanmadan da edemezdi: Günün birinde evlenebilecek miydi? Babasını bırakabilecek miydi? Ötekilere kim bakacaktı? Böyle zamanlarda orta yaşlı biri gibi hissederdi kendini, çoktan evde kalmış bir kız gibi.</p>

  <p class="block_7">Diğer zamanlarda, geride bıraktığı çocukluk yıllarında olduğundan daha çocuksu davranmaya başlamıştı. Ne de olsa artık çevresinde genç bir bayan olduğunu, belli ölçülerde davranması gerektiğini anımsatan biri yoktu. Kasabanın anneleriyle yaşlı kadınları bu konuda ileri geri konuşurlardı; kiliseden çıkışta Freddie ve Ada’yla yeşillikler boyunca çığlık çığlığa yarış yapmaları utanç verici ve ayıptı. Hoplaya zıplaya yürürken herkesin başını çevirmesi gerekirdi; yaparlardı da. Hele Marchların ön bahçesindeki bir ağaca çıktığında, eteklerinden yukarı her yeri göründüğü zaman, ama o bunun farkında bile değildi.</p>

  <p class="block_7">Ada ve Freddie’yle çılgınca oyunlar da oynardı evde, küçük çocukların yatağa gitme saatinden çok sonra geç vakte kadar üçünün uydurduğu değişik saklambaç, birdirbir ya da kuka oyunlarına dalar giderlerdi. Bayan Mitchell, bir gece saat dokuzdan sonra Rice’ların evinden ‘insanın kanını donduran çığlıklar’ yükseldiğini, meraklanıp belki bir yardımım dokunur diye neler olduğunu kendi gözleriyle görmeye gittiğini anlatmıştı kulak veren herkese. Kapıyı vurduğunda içerideki sesler birden kesilmiş, ancak birkaç dakika sonra açılmış kapı, karşısında, soluk soluğa, koşturmaktan yüzü kıpkırmızı kesmiş, terden sırılsıklam bir halde Georgia’yı görmüş. Yok, demiş kız, hayır, ters bir şey yok. Ada ile Fred’in gürültüsünden rahatsız olduysanız, özür dilerim, hemen gidip onlarla konuşurum. Hemen arkasından da aceleyle kapıyı çarpmış yüzüne, Bayan Mitchell’ın yüzüne, hem de sertçe.</p>

  <p class="block_7">Ama en çılgın oyunları babalarını hedef almaktaydı, üzüntüsünü dağıtmak, acısını hafifletmekti amaçları. Hafta boyunca ona yapacakları sürprizleri tasarlarlardı: tiyatro oyunları, çöplük avları, ulusal resimler ya da konserler, şiir şölenleri, oturma odası parodileri; bir keresinde kedileri Napolyon’u bebek kılığında giydirip bebek arabasında sokmuşlardı içeriye. Cuma geceleri daha eğlenceli geçerdi, bazen de neşe içinde. Babalarını güldürmeyi başardıklarında, onun kendisini yeniden aile ortamında hissetmesini sağladıklarında, Fanny olmadan da yaşamdan biraz tat alması olasılığı belirdiğinde, bütün bir insan olmuş, ödüllendirilmiş gibi gelirdi Georgia’ya: Ne yapıp edip bunu o sağlıyordu, <span class="text_2">ta kendisi.</span> Sonsuza dek yeterdi bu ona.</p>

  <p class="block_7">istediğini bildiği tek şey buydu zaten.</p>

  <p class="block_7">İşte böyle, liseden sonra, daha önceden tasarladığının tersine, Bill March’la birlikte üniversiteye gitmedi, ne de arkadaşlarının çoğu gibi normal bir okula gitti. Evde kaldı, daha çok iş üstlendi, daha çok yemek pişirdi, Bayan Beston’ın haftada iki kez eve gelmesiyle her şey yolunda gidiyordu.</p>

  <p class="block_7">Ancak anneannesinin dediği gibi oluyordu: Gençliği gidiyordu elden.</p>

  <p class="block_7">Hastalık onu nasıl bu mutluluk kutusuna tutsak ettiyse, oradan kurtaracaktı da. Annesinin ölümünden üç kış sonra Georgia soğuk algınlığına yakalandı, hiç geçeceğe benzemeyen bir öksürük de cabası. Sonunda babası doktora görünmesi için onu ikna etmeyi başardı, ne var ki randevu günü kendisi kasaba dışında olacağından, kızını Pittsfıeld’e götürmesini bir arkadaşından rica etti. Gidecekleri aile doktorlarıydı, annesine bakan doktor da ondan başkası değildi. Georgia’yı iyi tanıyordu elbet, üç yıldır görmemişti yalnızca. Kapıda karşıladı, içeri buyur edip oturması için yer gösterdi. Muayenehanesi sabun ve dezenfektan kokuyordu, bir de başka bir koku geldi Georgia’nın burnuna, daha hoş bir koku. Belki keklik üzümü.</p>

  <p class="block_7">Georgia son gördüğünden bu yana Dr. Holbrooke’u değişmiş bulmuştu. Adam da bunu kabul ediyordu. Fransa’daki savaşa gitmişti. Doktor olarak kuşkusuz, fakat bu daha zordu. Georgia, oturduğu tahta sandalyeden masasının arkasındaki doktora bakarken, adamın aynı zamanda yaşlandığında karar kıldı, ancak bu onun dış görünümüne pek yansımamıştı. Dikkatle inceledi: Buna yorabileceği nedenler bulacaktı elbet. Simsiyah saçlarına önceden olmayan aklar düşmüştü yer yer. Kahverengi gözlerinin çevresinde çizgiler belirmiş, dudakları biraz aşağı sarkmıştı sanki. Yüz hatları, iri burnu biraz daha belirginleşmişe benziyordu. Fakat en çok da eskiden sahip olmadığı birikimin, acının ağırlığını taşıyan bir adam havası göze çarpmaktaydı.</p>

  <p class="block_7">Kız neyi, nasıl soracağını bilseydi, adam da içinden geçenleri herkese açmaya alışkın olsaydı, şöyle derdi herhalde: İnsanın nasıl gelip geçici olduğunu öğrendim. Belki insanın belki de yaşamın. Anatomi dersinde ilk kadavrasının sararmış etini kesmek üzere bıçağı eline aldığında ilk kez anlamıştı bunu. Ölüm döşeğinde yatan Georgia’nın annesini her <span class="text_2">gün</span> görmeye gittiğinde, yanlarından geçerken ona bakmak, şapkasını kaldırınca başlarını eğerek selam vermek için oyunlarına ya da bahçedeki işlerine ara veren üç çocuğu, <span class="text_2">güzelle}’ güzeli</span> iki kız çocuğuyla gürbüz oğlanı gördüğünde; fıkır fıkır yürüyen Bayan Beston’ın arkasından merdivenleri çıktığında; havasız odaya girince zavallı hastası, boğuk bir inleme eşliğinde ağzı açık, bir deri bir kemik kalmış, yüzüne acılar yayılarak onu karşıladığında da biliyordu bu gerçeği. Evet, biliyordu, ama sonradan, her bir ölümü, her bir kaybı gözden geçirmeye bol bol vakit bulmuştu. Tek tek saymaya. Her birinden kendini sorumlu tutmaya. Şimdi, bunun, kendisine verilmiş bir armağan olduğunu da biliyordu.</p>

  <p class="block_7">Çünkü şimdi ölümle ilgili düşünceleri farklıydı: Aldırmaz koskocaman bir tırpandı ölüm, rasgele biçiyordu bizleri, acımasızca. Birinin yarısını orada ölüme terk ederken öteki yarısını burada yaşatıyordu. İnsan iki yarısının kanına bulanıyor, hangi yarısına hangi kaderin neden ve niçin yazıldığına karar veriyordu.</p>

  <p class="block_7">Bunları bilmeksizin onun adına üzülmüştü Georgia.</p>

  <p class="block_7">Doktor da Georgia adına üzgündü. Yaşına göre zayıftı. Heyecandan yanaklarının kızarması dışında yüzünde hiç renk yoktu. Yüzü öyle ufalmıştı ki kulakları, olduklarından daha da büyük görünüyorlardı artık. Çimenlikten eve girmesini izleyen, annesinin mezarı başında onun karşısında dururken gözü pek davranıp tek damla gözyaşı dökmeyen güzel genç kız, yıpranmış ve çökmüş görünen genç bir kadına dönüşmüştü, saçlarını gelişigüzel ensesinde toplamış, burun deliklerinin kıyıları kabuk bağlamış, gözlerinin çevresinde koyu halkalar oluşmuştu. Gene de ona bakarken doktorun aklına ilk gelen kavram <span class="text_2">yiğitlik</span> oldu. Gözüne, tahmin edebildiğinden da ha güzel gözüküyordu.</p>

  <p class="block_7">Soyunmasını söyleyene kadar muayenehanede bir süre konuştular. Georgia sorularına yanıt verip yaşantısını anlattıkça -alışkanlıklarını, beslenme düzenini, uyku saatlerini- doktor, hastalarıyla arasında tutmaya çalıştığı mesafenin yerini güçlü bir öfkenin almakta olduğunu hissetti.</p>

  <p class="block_7">Kızın amacı adamın acıma duygularını kabartmak değildi. Kendisine bir arı bile acımamıştı Georgia. Duygusal ayrıntıları ve yaşantısının, sözlerinin başkalarının üzerinde bıraktığı tepkiyi önemsememesinde katı bir yan vardı. Çok sonradan yanlarında kaldığımda bunu ben de hissedecektim. Neşesi neredeyse doğuştan geliyordu, başkalarının öyle olmadığını görmek biraz şaşırtıyordu onu.</p>

  <p class="block_7">Acılı öyküsünün doktorun üzerinde bıraktığı etkiyi, dile getirdiği her ayrıntıyla ilgili doktoran vardığı katı yargıları hiç mi hiç algılamıyordu. Coşkuyla sürdürüyordu anlatmayı. “Utanmam gerek, sanırım,” dedi. Ada ile Freddie’nin sofrada okumalarına izin verdiğinden söz etmişti az önce, neredeyse evde bulunan hangi kitabı açsan içinden ekmek kırıntıları çıkacağından. “Bazen de onları fareler yiyor: kitapları!”</p>

  <p class="block_7">“Utanmayla ilgisi yok,” dedi doktor Georgia’ya. Bu kavramı baştan savmak istercesine elini şöyle bir havada sallayınca, genç kadın doktorun ellerinin ne kadar narin olduklarını görecekti. Kendininkilerden daha güzel olduklarını geçirdi içinden, tırnakları kemirilmiş kendi parmaklarına bakarken.</p>

  <p class="block_7">Doktor Georgia’nın babasını hiç sevmezdi. Fanny’nin hastalığı sırasında yapılan -ve yapılmayan- düzenlemelere şaşakalmıştı: yatalak birinin ev işlerinden sorumlu olması, çocukların geceleri onunla tek başlarına bırakılmaları. Hastası anlattıkça notlar alırken, kurtarma kavramı çoktan aklına gelip takılmıştı: Karşısında oturan genç kadın gerçekten hasta olmasa da onu içinde bulunduğu ağır koşulların gereğinden kurtarmak istiyordu. Kendini beğenmiş, sığ bir adam olan babasının, kızın gençliğini ve sağlığını çalmasına son vermek için ne yapılabileceğini düşünmeye başlamıştı bile.</p>

  <p class="block_7">Kız etkilenmiş, doktorun ilgisi, soru sorarken sevecen, tatlı bakışlarını ondan ayırmayarak takındığı kibar tavrı karşısında heyecanlanmıştı. Sıradan yaşantısının her ince ayrıntısı doktorun tek ilgi alanıymış gibi o konuşurken not alması bile ürpermesine yetmişti. Endişe! Hiç de alışık olmadığı bir duyguydu. İksir gibi tepesinden aşağı döküldüğünü hissediyordu. Bu sağanağın altında şöyle bir dönendi. Doktora, anlatacaklarından fazlasını anlattı, kimseye anlatmayacaklarını, Bill March’a bile; evde olup bitenlerin gerçek yüzünü, yalnız, onurlu yaşantısını.</p>

  <p class="block_7">Derken soyunma faslı girdi devreye. Georgia için zordu elbet, ancak göründüğü başka doktorların önünde soyunmasından daha güç değildi. Hepsi erkekti ne de olsa. Ah, ne de yakışıklıydı. Kendisine sevecen dokunuşlarla değmesine bayılacaktı. Oysa ona göre yaşlıydı. Otuz dokuz yaşındaydı, kendisiyse daha on dokuz.</p>

  <p class="block_7">Beyaz pamuklu jüponu ve kombinezonuyla muayene masasına oturdu, doktor söyleyince kalın askılarını omuzlarından aşağı sarkıttı, kollarını ileri uzattı. Kombinezon belindeydi, omuzları öne doğru bükük duruyordu, göğüslerini saklamaya çalışırcasına. Evet, memelerini gizlemeye <span class="text_2">çalışıyordu.</span></p>

  <p class="block_7">Bunları yaparken doktorun arkası dönüktü. Kıza doğru dönerken stetoskopu havada tutmuş bekliyordu. Göz göze gelmedi onunla.</p>

  <p class="block_7">Doktor açısından soluk kesici bir duraklayıştı bu an, kıza duygularının ayırdına vardığı andı. Yaklaşık dört yıl önce yaz akşamları, kızın evine her gittiğinde, onu tarlalarda dikilirken ve güneş arkasından vururken gördüğünde, kızın uzakça durup kendisini izlediğini bildiğinde duyduklarının aynısıydı hatta. Umudunu ona bağlamıştı Georgia, hissederdi doktor bunu, ancak elinden bir şey gelmemişti. Şimdi daha çekici buluyordu Georgia’yı: soluk yüzü, solgun teniyle. Hele meme uçları ve burun deliklerinin pembemsi rengi, memelerinden <span class="text_2">geçen</span> damarların mavi izi, bükülmüş akça omuzlarının pürüzsüz parlaklığı, topladığı kumral saçlarının aşağı sarkan lüleleri, atkuyruğundan çıkıp ensesinde sallanan saçları. Stetoskopu kaldırdı. <span class="text_2">Kızın</span> alev alev yanan tenine dokundurdu.</p>

  <p class="block_7">Sessizce muayene etti, ağırbaşlılıkla, gözlerini ondan kaçırmaya özen göstererek. Derin soluk alması istenince, denileni yaptı Georgia. Öksürdü. Göğüs kafesinden tok sesler çıkaran soğuk, kuru parmaklarını hissetti doktorun.</p>

  <p class="block_7">Muayenesi bitince uzaklaşıp odanın karşı köşesine yürüyen doktor tüberkülin testi yaptırması gerektiğini söyledi, mikrop kapmışa benziyordu. Georgia giyinmişti, doktoru dinlerken elini göğsüne götürdü. Onun parmaklarının değdiği yerlere. Adam meşe dosya dolabına dayanmış kızın eline bakıyordu, işten nasırlaşmış olsa da hâlâ tazeydiler. Memelerini düşünüyordu, onların altındaki akciğerlerini. Georgia, testi yaptıracağını belirtti, umursamaz, korkusuz bir sesle, ancak duyduğu kanını dondurmuştu.</p>

  <p class="block_7">Doktor konuşurken, o, kazınacak kolunu çıkarmak için gömlek manşetlerinin düğmelerini açıyordu. Test sonucunu öğrenmek için üç gün sonra yeniden gelmesi gerekecekti. Cumartesi. O gün onu kasabaya getirecek kim vardı peki?</p>

  <p class="block_7">Babam, diye yanıtladı Georgia.</p>

  <p class="block_7">***</p>

  <p class="block_7">Her ne kadar Dr. Holbrooke’un kazıdığı yerin kabarmaya başlamasının ne anlama geldiğini bilse de içinden yanılmış olmayı diliyordu, keşke <span class="text_2">yeterince</span> kızarmış olmasa, önemli bir şeyin göstergesi olacak kadar <span class="text_2">kızarmamış</span> olsa. Cumartesi günü koluna bakan Dr. Holbrooke’un düşünceli yüz ifadesini görünce, böyle bir umut beslemekle ne kadar yanıldığını anladı.</p>

  <p class="block_7">Sonrası çok hızlı gelişecekti Georgia için. Doktor onun artık evde kalamayacağını, dinlenmesi gerektiğini açıklıyordu babasına, hastalığa karşı direnmek için güç toplamalıydı. Başka testler de vardı yapılacak: floroskopik testler, tükürük testi. Muayenehaneden çıkınca dosdoğru sanatoryuma gitmesini söyledi.</p>

  <p class="block_7">“Yo, hayır, bugün olmaz!” diye karşı çıktı Georgia. Yardım eder umuduyla babasına döndü, ancak aradığı desteği bulamadı. Babasının geniş, çocuksu yüzüne acı yayılmıştı çoktan, gözleri bir noktaya dikiliydi, onu görmüyordu bile.</p>

  <p class="block_7">Georgia yalvaran bakışlarını doktora çevirdi gülümseyerek. “Bugün gidemem ki.”</p>

  <p class="block_7">“Neden gidemeyesin?” diye karşılık verdi doktor, aynı gülümsemeyle.</p>

  <p class="block_7">Neden mi? Çünkü yapılacak çok iş vardı. Arkasından yapacağı işleri sıraladı: önlükleri onarmak, halıları dövmek, ertesi akşam için pazar günü yemeğini hazırlamak, o gün öğleden sonra doktordan çıkınca alışverişe gitmek. Ancak anlatırken yapılacaklar gözünde canlanınca, farkına varmadan kendisini içine sürükleyen birer sessiz filmden başka bir şey olmadıkları dank etti kafasına: tek başına geçen uzun hoş gecelerde, Ada ile paylaştığı yatak odasının havası, lamba ışığında görünüşü, yalnızlığının başıboşluğu, cuma gecesine şen şakrak hazırlanması, babası arabayı sundurmaya çekerken motordan çıkan homurtu. Bunların tekini bile bırakabilir miydi? Bırakıp nasıl giderdi? Olamazdı işte, bugün olmazdı o kadar.</p>

  <p class="block_7">Görevlerini sayıp dökmesi bittiğinde doktor gülümsüyordu. “Anlaman gerek,” dedi, “bütün bunlar yüzünden gitmen gerekiyor işte.”</p>

  <p class="block_7">Bütün her şeyi ayarlamıştı. Test sonucu bunu gerektirir de babası karşı çıkarsa diye önlem almak için öyle yapmıştı. Gitmesi gerektiğini söylemeye hazırlamıştı kendini, oldubittiye getirecekti gerekirse.</p>

  <p class="block_7">Ne var ki babası her şeyin bu kadar kolay, bu kadar çabuk yoluna girmesini sessizce kabullendi. Kızma döndü ve yumuşak bir sesle diretti: Gitmesi gerekliydi, düşünülecek ya da tartışılacak bir konu değildi bu. Herkesin iyiliği için öyle gerekiyordu.</p>

  <p class="block_7">Holbrooke baba-kızın konuşmasını izliyordu. Adamın geniş, dolgun yüzündeki bütün rahatlık ve neşe silinivermişti. Gerilmişti doğrusu. Kam çekilmişti. Doktor bir an için adamın yitirdiklerini getirdi gözünün önüne, içine düşen korkuyu tahmin edebiliyordu. Açması biriydi.</p>

  <p class="block_7">***</p>

  <p class="block_7">Georgia’nın sanatoryumda çekilmiş birkaç fotoğrafı var yalnızca, arkadaşları çekmiş sanırım, belki de onu görmeye gittiklerinde Ada ya da babası; sonra da, orada kalışının son günlerinde evlendiği adam doktor. Dr. Holbrooke. Yani dedem. Bu fotoğraflarla daha önceki yaşantısında çekilenler arasındaki fark büyük. Eskiden uzun elbiseler giyermiş, yazın beyaz, kışın koyu renk ya da pastel rengi, pileli ya da çizgili giysiler. Saçlarını ortadan ikiye ayırır ya da örerek arkaya toplarmış, bazen de ensede topuz yapar, uzun bir kurdeleyle bağlanmış. Işıl ışıl yayılan dolu dolu bir gülümsemesi varmış, çocuksu bir gülümseme.</p>

  <p class="block_7">Sanatoryumda yeniden doğmuş. Bu arada kadınların görünüşleriyle davranışları da değişmişti, ulusal masumiyet olarak adlandırılabilecek bir olgu sona ermişti; savaştan sonra herkes yeni doğan dünyaya doğru yol alıyordu. Ancak anneannem değişimi isteyerek kucaklamış, onu seçmiş. Sanatoryumdaki fotoğraflarında saçlarının kesildiği, yüzünden aşağı lülelerin sarktığı görülür. Sanatoryumun taraçasında güneşin altında otura otura saçlarının rengi açıldığından, fotoğraflarda sarışın bir kadın görürsünüz ansızın. Üzerinde dizaltına gelen dar etekler, uzun, bol süveterler. Boynunda gelişigüzel bağladığı eşarplar. Böyle fotoğrafların çoğunda kahkaha atar, objektifle flört ettiği bellidir. Bakışları daha sonraki yaşantısında gördüklerimle aynı: Kendine güvenen, ölçülü, kendine yeten birini yansıtır.</p>

  <p class="block_7">Oysa aksini söylerdi. Kedi gibi öfkeli, duygularını sürekli baskı altında tutmaktan keçileri kaçıracak gibi olduğunu anlatırdı. “Biraz deliydim sanırım,” demişti bir gün bana. “Hepimiz öyleyiz. Elbette herkes âşıktı, ölmek üzere olanlar bile. Tuhaf ama, ihtiyar diye gördüğümüz hastalardan bazıları bile romantik ilişkiler yaşadılar. <span class="text_2">Romantik aşk.”</span> Bu iki sözcük garip bir havada dökülmüştü dudaklarından. Sonra gülümsemişti, buruk bir gülümseme gibi gelmişti bana. “Günden güne sağ kalmayı başarmanın bir yoluydu.”</p>

  <p class="block_7">Sanatoryumda kalışı, bize anlattıkları uzun bir deniz yolculuğu gibi gelirdi eskiden bana, daha büyük dünyanın içinde zoraki yaşanan küçük özel dünyalar değil mi hem ikisi de. Kendi yaşantınızda dönüp yüzüne bile bakmayacağınız kimselerin büyük önem kazanması.</p>

  <p class="block_7">O da bunu yaşamıştı işte, yaşadıkları kendi yaşamı değil gibi gelmişti ona. Üstelik eski yaşantısını çağrıştıracak hiçbir şey götürmemiş yanında, göz açıp kapayıncaya kadar sanatoryuma yatıvermiş. Ada’yla babası ancak üçüncü <span class="text_2">gün</span> onun için toparladıkları birkaç kutu dolusu eşya getirmişler gelirken. Neler yokmuş ki içinde: anneannesinin kendi elleriyle diktiği evdeki yorganı, Ada’nın her birini katlayıp özenle yün bir şala sardığı bir ay yetecek kadar temiz giyecek, bir-iki elbise, birkaç süveter, yığınla iç çamaşırı. Anne kucağında üç aylıkken çekilmiş fotoğrafını da unutmamışlar, hani annesinin, kendi deyişiyle, ‘domuz gibi’ olduğu günlerde çekilen. Ada’nın yaptığı kurabiyeler de varmış, bir de son yılına geldiği dört yıllık günlüğü.</p>

  <p class="block_7">Georgia günlüğüne çok bağlıymış, sanatoryuma ilk yattığı ve yazmasına izin verilmeyen günlerde boş kalan sayfaları her açtığında içi sızlarmış. Ancak bir aylık aradan sonra kalemi oynatabilmiş sayfalarda:</p>

  <p class="block_17"> </p>

  <p class="block_7">14 Nisan:</p>

  <p class="block_20">Güzel bir gün, ama biraz soğuk. Haberler: Hastayım, doktor öyle diyor, iyileşene dek burada, Bryce Sanatoryumunda kalmam gerek. Ada’yla Fred’i merak ediyorum, babam kaygılanmamamı söylüyor, belki benim yerimi alacak sevimli bir dul bayanla evlenirmiş, haha! İlk günlerde ağlıyordum, sonradan Ada eşyalarımı getirince sıkıntım biraz dağıldı. Gene de başından beri üzüntülüyüm.</p>

  <p class="block_17"> </p>

  <p class="block_7">Üç yıl önce aynı gün:</p>

  <p class="block_20">Güzel bir gün. Okuldan sonra sebze bahçesindeki otları yoldum, toprağı çapaladım. Babam cuma günü dönerken tohum getirecek, hazırlamam iyi oldu. Annem kötü bir gece geçirdi. Bayan Beston akşam yemeği için İspanyol pilavı yapmış. Fred yemez ki.</p>

  <p class="block_17"> </p>

  <p class="block_7">İki yıl önce:</p>

  <p class="block_20">Mevsimsiz bir sıcak var. Okulda öğle yemeğini bahçede yedik, ama paltolarımızı çıkarmadık, John Mitchell yanımda oturuyordu, birlikte bisikletle dolaşalım mı, diye sordu. Annemin eski bir elbisesini Ada için kısaltıyorum ~ sütlü kahverengi bu kışlık elbiseyi özel günlerde giyerdi annem. Ada önce istemediğini söyledi, ancak ne kadar hoş olacağını görünce fikri değişti.</p>

  <p class="block_17"> </p>

  <p class="block_7">Geçen yıl:</p>

  <p class="block_20">Kapalı bir hava, kasvetli, sanki kış havası. Winnie nişanlandığını söyledi! Harold ile elbette. Daha kimse bilmiyor. Güzün evleneceklermiş, Harold savaşmaya gitmezse eğer, hoş, o zamana dek savaş biter, bütün delikanlılarımız geri gelir. Benden baş nedime olmamı istedi. Seve seve dedim. Her şeyi çoktan kararlaştırmış. Hepimiz yeşil tafta giyecekmişiz. En sevdiğim renk değil ama olsun, onun adına seviniyorum.</p>

  <p class="block_21"> </p>

  <p class="block_7">Georgia’nın sanatoryumdan taburcu olmasının hemen ertesinde babası yeniden evlenmiş, anlaşılan şaka olsun diye sözünü ettiği dul bayan meğer gerçekmiş. Ondan yaklaşık üç$ ay sonra da, Georgia dedemle nişanlanmış; söylentilere yol açacak kadar kısa süren nişanlılık döneminin ardından evlenmişler. Bu anlatılanlara bakınca kendini yineleyen bir yaşantı seçtiğini düşünebilir, bir kez daha kendinden yaşlı birine kendini adadığı kanısına varabilirsiniz. Oysa anımsadığım kadarıyla aralarındaki ilişkinin böyle bir yanı yoktu.</p>

  <p class="block_7">Küçük bir kızken dedem bana çok yaşlı gelirdi; yetmişini aşmıştı o zamanlar. Buna karşın ailenin bakımını üstlenen de ondan başkası değildi: Anneannemin üzerine titrer, gözünün içine bakardı. Sanki kolayca incinebilecek narin bir goncaydı karısı. Tuhaf gelirdi bana. Çünkü anneannem -tanıyan herkes öyle derdi- diğer kadınlar arasında en fıldır fıldır, en şen şakrak, en çevik olanıydı. Kırılgan görünense, dedemdi: zayıf ve titrek.</p>

  <p class="block_7">Beyaz saçlı, uzun boylu bir adamdı dedem. Yürürken kalçadan yukarısı hafifçe öne bükülürdü, kaskatı yürürdü. Bir iş yapmak üzere kollarını kaldırdığı anda elleri titrer, ancak daha sonra hiç kımıldamaz, kararlılıkla iş görürdü. Akşamlarını okuyarak geçirirdi, bazen Hardy ya da George Eliot, arada sırada Raymond Chandler, en çok da Dickens. Bir an gelir soluk alıp verişleri ağırlaşır, kitap ellerinden kayar gider, başı öne düşerdi. “Tatlım, dedeni bir dürtsene,” derdi anneannem ev işlerinden birini yapmak üzere salondan geçerken. “Yatağa gitmek için daha çok erken, baksana kendini yatakta sanıyor.”</p>

  <p class="block_7">Biz de ağabeyimle birlikte usulca yanına gider, uyandırana kadar omzunu sarsardık korka korka.</p>

  <p class="block_7">“Oh, teşekkür ederim, şekerim...” diyerek yerdeki kitabını alırdı yeniden eline.</p>

  <p class="block_7">Anneannemin çevresinde dolanan, ona dinlenmesi gerektiğini anımsatan oydu. “Çocuklar anneannenizin güzellik uykusu zamanı,” diye hep aynı sözcükleri kullanarak anneanneme dinlenme fırsatı vermek için bizi dışarı çıkaran, gezmeye götüren de.</p>

  <p class="block_7">O dönemde onlarla, evlilikleriyle ilgili ne bilebilirdim? İhtiyar anneannemle çok ihtiyar dedem. Yalnızca bana göstermek istediklerini, el âleme göstermeyi seçtiklerini görüyordum. Tıpkı bu konuya gösterdikleri özen kadar ne giydikleri konusunda da özenliydiler, her günkü <span class="text_2">giyimleri</span> konusunda. Emekli olduktan uzun yıllar sonra bile dedemin her sabah kalkıp ceket giyip boyun-bağı takması önemliydi, sanırım. Anneannemin de bir elbisenin, ya da etek ve bluzun altına çoraplarını giymesi, ayağına da alçak ökçeli ayakkabılar geçirmesi. Hem de her doğan gün. (Asla külotlu çorap giymezdi, jartiyere takılanlardan kullandı hep. Arada bir biraz tuhaf otursa, eteğinin altındaki bütün düzenek çıkardı ortaya, yaz aylarında çamaşır ipine asılı görürdünüz onları, her zaman ağırbaşlı, her zaman pırıl pırıl beyazdılar, saçma sapan, cicili bicili renklere hiç bürünmediler. Rüzgârda gülünç görünürlerdi gözüme, coşkuyla, sevişircesine oynaştıklarını düşünürdüm hep.)</p>

  <p class="block_7">Düşünüyorum da, anneannemle dedem için dış görünüş, yüzey çok önemliydi, çünkü orada yaşarlardı. Çoğunlukla. Çünkü bana öyle gelirdi ki -hâlâ da aynı kanıdayım- yaşamlarını sorgulama, karanlıkta kalan ya da güç gelen konuları deşme alışkanlıkları yoktu. Birlikte günlerinin nasıl geçeceği başından belliydi, daha yataktan kalktıkları an her şey saat gibi tıkır tıkır işlerdi. Anneannem zengin bir kahvaltı sofrası hazırlardı her sabah: taze sıkılmış portakal suyu -konsantresi çıktıktan sonra ona döndü ya neyse-, domuz pastırmalı yumurta, üstüne akçaağaç şurubu döktüğü pankekler ya da bisküvi hamurundan tatlı çörek. Mutfakta dolaşması tıpkı yaşantısında olduğu gibiydi, sinekkuşundan farksızdı: Bir o yana bir bu yana koşturur, kendini tümüyle orada yapacağı işe kaptırırdı. Derken öbür yana seğirtir, bu kez de sonraki işine verirdi tüm ilgisini.</p>

  <p class="block_7">Bütün bu süre boyunca tatlı tatlı mırıldanırdı havadan sudan, dünyaya sıcak bir merhaba deme yoluydu bu bir anlamda. Oh! Aklına geliverirdi birden: Gülünç bir düş görmüştü gece uykusuna, başka düş gören var mıydı? Bu arada, kaç pankek istersin, Lawrence? John? Cath? Şuraya bakın, Lawrence dedesinden çekinmesin, daha çok yiyebilir elbet, birkaç tane daha. Sonra rüyasına gelirdi sıra, aklında doğru kalmışsa, insanın başına gelen şu güç durumlardan biriyle karşılaşmıştı, herkesin başına gelirdi hani, kendinizi gecelikle kasabadaki kavşakta bulurdunuz. İrkilerek uyanmıştı, utancından kıpkırmızıydı.</p>

  <p class="block_7">“Hangi gecelik vardı üstünde?” diye sordu dedem.</p>

  <p class="block_7">“Neden? Ne fark eder ki?”</p>

  <p class="block_7">“Benim için fark eder.”</p>

  <p class="block_7">Anneannem kahkahalarını koyvermişti, biz de arkasından, nedenini bilmiyorduk oysa. “Utanmıyor musun!” diye azarlayarak tabağına bir öbek pankek aktarırken dedemin omzuna dokunmuştu hafifçe.</p>

  <p class="block_7">Evimizde bundan daha karanlık olaylar da yaşanırdı ve dedemlerin evinde yaşanan, anneannemin işten başını kaldıramayacak kadar yoğun olduğu anlarda bile eksik etmediği o ortamın ışığını, havasını, oyun anlayışını sindirmek benimle Lawrence için büyük bir zevkti. Bazen ikisi arasındaki suskunluğun ölçüsünü anlamazsak, anneannemin dedeme karşı sabrının ansızın taştığını ya da arada sırada gözümüze çarpan sert bakışları görmezlikten gelmek istesek, bizi kim suçlayabilirdi? Yaşamlarını mükemmel diye görmek için her nedenimiz vardı, güvenli bir limana sığınmış gibiydik. Bizim için öyleydi.</p>

  <p class="block_7">“Ah, şu deden yok mu!” derdi anneannem. “En büyük ideali beni bir kaleye kapatmaktı, hendekle çevrili bir kaleye -hendeğin adı da tüberkülozdu, anla-, üstelik aradaki köprüyü geçecek tek kişi de kendisiydi. İşte! O kadar bilirdi!”</p>

  <p class="block_7">Hep birlikte gülerdik, dedem de katılırdı bize.</p>

  <p class="block_7">Ancak çok sonraları oturup düşünmüştüm, <span class="text_2">‘Neyi o kadar bilirdi?’</span> diye.</p>

  <p class="block_16" id="id_bookmark4"> </p>
</body>
</html>
