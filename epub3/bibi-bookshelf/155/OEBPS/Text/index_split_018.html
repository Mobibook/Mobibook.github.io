<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Sue Miller _ Aşağıdaki Dünya.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_7">BBB On</p>

  <p class="block_7">O güç bir doğum. Bebeği çevirmek ne mümkün. Anne, artık kendini tutamadığından çığlık atmaya bırakılıyor. Sonra eter ve neşter, derken ortalık metalik kan kokusuyla karışık amniyon sıvısı kokuyor. Bebek ortaya çıkıyor; cılız, ilk anda hareketsiz ve kireç gibi bembeyaz, sonra ciğerlerine dolan havayla birlikte yaşama merhaba diyor yaygara kopararak - bir erkek, cinsel organları acayip şişmiş, bedeni sıvı ve kanla kaplı.</p>

  <p class="block_7">Ardından doktorun düğüne gelişini anımsayın: koyu renk iş elbisesi hâlâ üstünde, doğumun şaşkınlığını daha üzerinden atamadan, burnuna gelen kan kokusunu hâlâ hissederek. Evden gelen sesler, ağzı kımıldadıkça kıvrımları belirginleşen dudaklarıyla aynı, tuhaf renkli elbisesiyle karşısına çıkan güzel kız, doktorun birdenbire kendini konuşmaların, gülüşmelerin ve kutlamaların ortasında bulması.</p>

  <p class="block_7">Bütün bunlar olurken sanki kendisini daha önce hiç görmemiş gibi kızın sürekli ona bakması. Merhaba. Yeniden merhaba. Dahası bir ara karşı karşıya gelip çarpıştıklarında, genç kızın dönüp “Oh! Siz miydiniz!” demesinin onda uyandırdığı duygu, kızın ömür boyu onu beklediği duygusu. Kendisini.</p>

  <p class="block_7">Gözünüzün önüne getirin hele: Orta yaşa merdiven dayamış bir bekâr adam, kolejde ve arkasından tıp okulunda okuyup meslek edinmek için çalışması gerektiğinden gençlik yıllarını darlık ve zorluk içinde geçiren; Maine’in yarı - kırsal bölgesinde hem cerrahlık, hem doğum uzmanlığı, hem beş para etmez şifa dağıtıcılığı, hem de halka dert babalığı yaparak staj yapan biri. Etere, morfine, afyon tenürüne minnet ediyor, aynı zamanda bundan utanç duyuyordu. Hastaları da minnettardı, onlar için hiçbir şey yapamadığı anlarda bile. ‘Dok’ demişlerdi ona henüz otuzuna girmediği günlerden beri, kendini ihtiyar hissetmesine ve daha erken yaşta kederli biri gibi görmesine yol açmıştı bu.</p>

  <p class="block_7">Düşünün bir, orduya katılıp Fransa’ya, oradaki üs hastanesine gönderilmişti, utanç dolu bir isteklilik ve serüven tutkusuyla gitmişti oraya. (Nasıl olur da özgürlük, kurtuluş diyebilirdi buna, bu savaş Avrupa’ya felaket, kendisinden genç, üstelik özgürlüğü onun kadar bile tatmamış yüz binlerce delikanlıya ölüm getirmişken hem de!) Ancak orada üstüne düşen ilk görevin gripten ölmek üzere olan insanları boş yere iyileştirmek olduğunu gördü, hastalık yaşadıkları karargâhı kırıp geçirirken, ölmekten başka çıkar yol olmayan insanları. Daha görevine başlarken ne kadar aciz kaldığını düşündü.</p>

  <p class="block_7">Düşünün hele: Bütün bunlar yaşanırken arada sırada aklına gelen tılsımlı amlar, Maine’de bir akşamın ilk saatleri, daha o günlerde bile ağırlığı olan bir anı, ne yapamayacağını anladığı, tıbbın neyi başaramayacağı duygusunun ağırlık kazandığı, otomobilini Rice’ların evinin önüne park ettiği o akşam. Geç kaldı; bomboş evinin yolunu tutmadan önceki son durağı bu, Fanny Rice’a belki de onun gece boyu uyumasını sağlayacak morfin şırıngalayacak. Hiç de hoşuna gitmiyor aslında kadının bu duruma düşmesi, açgözlü kargalar gibi gaklaması, uyuşturucunun verdiği rahatlıkla ağlaması. Otomobilden inerken, gözüne bir kıpırtı çarpıyor, alacakaranlıkta kalan taraçada solgun, parlayan bir ışık. Alı! Evin büyük kızı. Georgia. Motorun sesini duyup onu karşılamaya çıkmış olmalı. Orada mavi elbisesiyle durmuş, ellerini bulaşık bezine kurularken, omzuna düşen sağındaki kurdeleyle kız çocuğundan çok genç bir kadını andırıyor; canevinden vuruluyor doktor; gözünün önünde Fanny (Fanny: kuş gibi kalmış, sıskacık, etleri sararıp kurumuş bir kadın), çantasını almak için yan koltuğa uzanırken, kızın dayanıklılığı, devinimi, gencecik güzelliği, örtülü yaşama sevinci derinden etkiliyor onu. Evin gölgesine doğru ilerlerken kalp atışları hızlanıyor - annesine yardım edemese bile <span class="text_2">kıza</span> yardım edebilir - ve bir an için ona öyle geliyor ki kız, bu güçlü, ağırbaşlı çocuk doktorun nicedir neyin özlemini çektiğini anlıyor, onu karşılayarak ona bu armağanı vermeyi tasarlıyor.</p>

  <p class="block_7">Yok, hayır, kızcağız ancak rahatlamış. “Hiç gelmeyeceksiniz sandım!” diye haykırıyor sabırsızlıkla.</p>

  <p class="block_7">“Yanılmışsın demek, gördün mü?” diye yanıtlıyor doktor, karşılığında gördüğü şaşkın, kocaman bir gülümseme -kız şakalaşmayı seviyor-, ardından da ona yol göstermek için öne geçerken uçuşan saçları ve elbisesinin fır diye dönen etekleri.</p>

  <p class="block_7">Georgia: onunla birlikte pek çok zorluğu aşan kız.</p>

  <p class="block_7">Ben on dokuzundayken öldü dedem, koleje başladığım yıl, anneannemin yası şaşırtıcı ve bir o kadar da korkutucu, olmuştu benim için. İhtiyarlamasına öyle alışkındı ki dedemin, öyle dayanıklıydı ki bu konuda, dedemin zaaflarıyla olduğu kadar ortak geçmişleriyle de öyle güzel alay ediyordu ki, bunu kolayca atlatacağına inanmıştım. Doğrusu, dedemin yaşının ona yük bile olduğunu, ölümünü beklediğini, dahası istediğini sanıyordum.</p>

  <p class="block_7">Ta California’dan kalkıp cenazesine geldim. Ev kalabalıktı. Çocukları, sağ kalan ikisi de gelmişlerdi, Rue Fransa’dan, dayım Richard New York’tan. Lawrence’la benim yatak odama yerleşmişlerdi, biz de alt katta uyuduk, Lawrence dedemin muayenehanesindeki sofada, ben de ön salondaki kanepede. Kahvaltıda hep birlikte sofranın başına kurulmuştuk, anneannem öğlene dek aşağı inmedi. İşte o zaman anladım acısının ne kadar derin olduğunu.</p>

  <p class="block_7">Bizden gizlemeye çalışıyordu. Günde üç-dört kez dayanamayacak duruma geldiğinde, odasına gider, kapıyı kapatırdı. İçeriden hiç ses gelmezdi -bir keresinde bütün saygısızlığımla kapıya kulağımı bile dayamıştım-, yeniden dışarı çıktığında, gözleri kan çanağına dönmüş olurdu, boğazı kurur, sesi boğuk çıkardı.</p>

  <p class="block_7">Tören, parktaki Dindarlar Kilisesi’nde yapıldı, ölüsü yakıldığı için anma töreniydi yapılan. Ağır adımlarla yürüdük, ana caddeye dönerken törene katılan diğerlerini görüyorduk, koyu renk yas giysilerine bürünmüş aynı yönde ilerliyorlardı. Yağmur mevsimi henüz sona ermemişti, uzak yoldan gelenler pazar giysilerinin altına galoş ya da çizmelerini geçirmişlerdi. Havada ıslak toprak kokusu vardı. Parka yaklaşırken sıralanmış otomobillerin alanın çevresini sardığını gördük, bazıları çimenlerin üstüne çekilmişti. Tekerleklerin açtığı derin çukurlara su doluyordu yavaş yavaş.</p>

  <p class="block_7">Rahip genç biriydi, kasabada yeniydi, dedemi iyi tanımadığı her halinden anlaşılıyordu. Törenin kendi payına düşen bölümünü kısa kesti neyse ki. Ölenin anısına konuşmayı yapan dedemin eski bir arkadaşı olan başka bir emekli doktor oldu, canayakın ve güldürücü bir konuşmaydı. Sonra hep bir ağızdan bildik şarkılar söyledik, anneannemin tiz soprano sesi herkesinkini bastırdı, arkasından da cenaze yemeği için hep birlikte eve yürüdük.</p>

  <p class="block_7">Başlangıçta ev dolup taşmıştı, sanki bir parti havası vardı, kış boyu birbirlerini görmemiş kimseler son haberleri aktarıyorlardı birbirlerine. Dedemin ölümü kimseye çok şaşırtıcı gelmemişti, ne de olsa seksen sekizindeydi, bu da teselli verici sözleri bırakıp son haberlere ve dedikodulara geçmelerini kolaylaştırdı.</p>

  <p class="block_7">Yaklaşık bir buçuk saat sonra herkes dağılınca, dedemle anneannemi iyi tanıyan yirmi kişiyle birlikte aile üyeleri biz bize kaldık. Ada’yla Fred de oradaydılar, arka salonda bir kanepeye kurulmuşlardı, Ada, anneannemin daha şişman ve daha şık bir kopyasıydı, anneannemse en sevdiği koltuğunda sessizce oturmuş, kendisiyle konuşulmadıkça ağzını açmıyordu. Diğerleri, kalabalık dağıldıktan sonra yemek odasından getirdikleri sandalyelerde oturuyor, kimileri de ellerinde fincanları ya da bardaklarıyla ayakta duruyorlardı. Öyküler anlatmayı başlatan kimdi, dedem emekli olduktan sonra kasabanın doktoru olan Dr. Butler mı; yoksa onunla balığa çıkan George Hammond mı? Galiba Ada da ablasının evliliğinin ilk yıllarını anlatmıştı, dedemin, koluna Georgia’yı takıp bankaya gittiğinden ve onun adına hesap açtırdığından söz etti örneğin, Ada’nın bildiği kadarıyla anneannem yıllar boyu kendi adına banka hesabı olan tek kadındı.</p>

  <p class="block_7">Ben de kendi öykülerimi anlatabilirdim elbette. Dedemin yiyeceklere verdiği gülünç adları sıralayabilirdim, çocukken beni eğlendirmek için uydurduğu sözcüklerden örnekler verebilir, yumurtalara ‘öldürülene dek pişmiş’, kızarmış patatese, ‘moleküllerine ayrılmış’, ‘sosa yatırılmış’ dediğini aktarabilirdim.</p>

  <p class="block_7">Miller Gölü’ne inen toprak yolda araba kullanmayı bana nasıl öğrettiğinden söz edebilirdim onlara, ben viteslerle boğuşurken arabayı kim bilir kaç kez stop ettirdiğimde, bankete çıktığımda ya da ağaçlara bindirmeme ramak kaldığında, hiç telaşlanmadan, soğukkanlılıkla ne yapacağımı söylemekle yetindiğini; ancak motor aksırıp tıksırmaya başlarsa, sesini yükseltip “Arabayı yürüten gaz pedalıdır, Cath: <span class="text_2">gaz, gaz, gaz!”</span> dediğini anlatabilirdim.</p>

  <p class="block_7">O dersler sırasında bazen durup sonradan erkek çocuklar için yaz kampı kurulan dağlık alanda piknik yapardık. Anneannemin özenle hazırladığı, benim için açlığı bastıran yiyecekten öte olmayan paketleri hevesle -anneannemin kendi elleriyle yaptığı bu yiyeceklere dokunuşunun ona duyduğu, yakınlıkla ilgili olduğunu düşünmüşümdür hep- açardı. Karnımı doyurduktan sonra ben haki renkli eski battaniyenin üstünde güneşlenirken, dedem de arabanın bagajından takımlarını çıkartır, gölün kıyısına inerek nilüfer yapraklarının arasından daldırırdı oltasını. Bazen onu seyrederdim, bazen de <span class="text_3">suya daldırır ve pervanebalıklarının ayak bileklerime değmelerine, ayaklarımı ısırmalarına izin verirdim. Sonra eve dönmek üzere arabaya atlardık yeniden. Başını dinlesin diye beni bütün gün evden uzak tutmasını anneannem tembihlerdi galiba dedeme. Rahat bir ikindi uykusu uyusun diye.</span></p>

  <p class="block_7">Kolejdeyken bana yazdığı uzun mektupları aktarabilirdim, onun aklından hiç çıkmayan ve hep iyi andığı kendi okul günlerinden söz ederek geçirdiğim bocalama dönemlerinden -aydınların yaşamı bu değil miydi?- sıyrılmamı nasıl sağladığını anlatabilirdim. Şöyle yazmıştı bir mektubunda:</p>

  <p class="block_7">Kampusun az ilerisinde arkadaşlarla sık sık uğradığımız ikinci el kitaplar satan bir dükkân vardı. Bir gün orada Carlyle’ın ilk baskısını bulduğumda nasıl sevindiğimi tahmin edersin. Neredeyse bir haftalığımı yatırmıştım ona.</p>

  <p class="block_7">Bense böyle bir şeyi düşünemezdim bile, ama bir anlığına da olsa öyle biri olabilmeyi dilediğimi farkına varmamı sağlamıştı.</p>

  <p class="block_7">Hastalandığımda bana bakan kişinin o olduğunu, daha ona seslenmeden elinde bir bardak soğuk su ve yüzümü, ellerimi, kollarımı silmek için soğuk suya batırdığı bezlerle başucuma geldiğini anlatabilirdim. Ateş çok yüksek olmadıkça aspirin yutmaktan yana olmadığından söz edebilirdim. Termometreye bakıp sallayarak, “Aman ne güzel, Cath, bitlerini yakıyorsun,” dediğinden.</p>

  <p class="block_7">Bunların bir tekini bile dile getirmedim, çünkü bu anılar benim için çok özeldi, bana özeldiler; anneannem de hiçbir şey söylemedi, sanırım onun gerekçesi de aynıydı.</p>

  <p class="block_7">On beş yaşımda, anneannemle dedemin evinde kalmaya geldiğimde, benim orada -onların çocuğu, evden yıllar önce ayrılmış son gerçek çocukları olarak- bulunuşumun onlar için ne demek olduğunu anlayamamıştım. Sevildiğimi sanıyordum, beni bağırlarına bastıklarını. Kendimi kahraman olarak görüyordum: Benimle avunacaklarını, annemin ölümünden sonra beni onun yerine koyacaklarını sanmıştım galiba. Kendimi -kişiliğimin diğer yanını- kutlamam gerek, böylesine bencil düşünebildiği için, aslında varlığımın anneannemlere rahatsızlık verdiğini, yük olduğunu, en azından üzdüğünü bir an olsun aklıma getirmediğim için.</p>

  <p class="block_7">Temelli yanlarına yerleştiğimde dedem emekli olalı aşağı yukarı on yıl geçmişti, ama kasaba halkı acil durumlarda gene onu çağırıyordu; çiftlikte bir kaza olduğunda ya da gece yarısı bir çocuk ateşlendiğinde ona başvuruyorlardı. Siyah çantası hazırdı her zaman; çağrıldığında giderdi hep. Bunun dışında, düzenli bir yaşam sürüyorlar gibi gelmişti bana.</p>

  <p class="block_7">Bugün öyle gelmiyor. Üstelik bugün düzenin irade ve güç gerektirdiğini, yaşamı içtenlikle kucaklamanın bir yolu gibi olduğunu düşünüyorum, bellenenlere ya da öğrenilenlere karşılık zorluklara ve hayal kırıklıklarına göğüs germenin yolu. Oysa o zamanlar ne zorluğun ne de hayal kırıklığına uğramanın anlamını bilirdim. Evet, annemin durumu belliydi, hastaydı, ancak bu onlardan çok benim trajedimdi. İşte o günlerde böyle görüyordum. Annemi büyütürken onun kırılganlığının, tuhaflığının onlara neye mal olduğunu düşünemiyordum, özellikle de çocuk yetiştirmenin daha yeni bilim olduğu ve sorunlu bir çocuğun ebeveynlerin yanlışı olarak değerlendirildiği, ebeveynlik kavramının henüz pek anlaşılmadığı yıllarda.</p>

  <p class="block_7">Kızları Ruth’un -Rue Teyzem- öfkeli dargınlığından da haberim yoktu. Bir tek Lewis’in İkinci Dünya Savaşı’nda öldüğünü biliyordum, bana göre yiğitçe ve yüceltici bir olaydı bu, gıpta edilecek bir şey.</p>

  <p class="block_7">Düzenli bir yaşantı kurmak adına birbirlerine ne yaptılar, birbirlerini nasıl bağışladılar, bilmiyordum. Dahası beni kucaklayan, rahatlatan yaşamlarını paylaşıyordum onlarla, yaşantılarına gerçekten değer vermeksizin, onlardan ne aldığımın farkına varmaksızın. Gene de yanlarında geçirdiğim yaz tatillerinden daha çok farkındaydım <span class="text_2">onların.</span> Yanılmıyorsam, bunun nedeni annemin yanında çevredekileri görmenin kolay olmayışıydı; hepimizi çok meşgul ederdi. Artık onları görüyordum. Dedemin benimle ve anneannemle neşesini bulduğuna tanık oluyordum sık sık. Bir de anneannemin her an bir işle meşgul olması, bir şeyler üzerinde çalışması gerektiğine.</p>

  <p class="block_7">Bazen buna ben neden oluyormuşum gibi gelirdi. Galiba annemin bana öğrettikleri ya da öğretmedikleri için kaygı duyardı, varsaydığı boşlukları doldurmayı kendine iş edinirdi. Örneğin, örgü örmek. Ya da sofra kurarken bıçaklarla çatalları yerleştirmek. Ceketin kopan düğmesini bir daha kopmayacak kadar sıkı, iliklenebilecek kadar gevşek dikmek. Yumurtalı salata yapmak.</p>

  <p class="block_7">Bir gün bana, acaba Dolly -annem- sana cinsellikten söz etmiş miydi, diye sormuştu.</p>

  <p class="block_7">Yüreğim yerinden çıkacak sandım. “Biraz,” diyebildim.</p>

  <p class="block_7">“Ne olduğunu biliyorsun, diyebiliriz,” demişti.</p>

  <p class="block_7">“Evet,” dedim. Yüzüne bakamıyordum.</p>

  <p class="block_7">“Güzel.” Bir süre önündeki işten başını kaldırmamıştı; akşam yemeği için patates püresi yapıyordu. “Yine de, doğru bilgi insana ne kadar doğal geldiğidir, diyeceğim. Oysa üstüne kafa yorduğunda insana öyle gelmez. Yürümek kadar, soluk alıp vermek kadar doğaldır oysa.” Ezdiği patateslere tereyağı karıştırıp çırpmaya başlamıştı. “Doğal gelmezse, o zaman <span class="text_2">erkek</span> işini bilmiyor demektir.”</p>

  <p class="block_7">Büyükannemle dedemin yanına temelli geldiğimde, mutlu bir çocuk değildim. Mutsuzluğumun nedenlerinden biri annemin ölümüydü kuşkusuz; ancak bir nedeni de Evanston’daki ortaokulda tuhaf biri olmamdı, öyleydim: tek başına. Başkalarıyla nasıl konuşulacağını bilmeyen bir kız. Benim gibi büyüyen biri başka nasıl olabilirdi? Benimle konuşmasını bilmeyen bir annenin çocuğuydum eninde sonunda.</p>

  <p class="block_7">Vermont’a taşınmamı ergenlik döneminde hepimizin aradığı yeni fırsatlar kapısı diye görmüştüm galiba. İşe yaramadı değil. Belki hâlâ tuhaflığım vardı, burada daha üstün bir tuhaflık söz konusuydu bana göre, dolayısıyla kendimi eskisinden daha rahat hissediyordum. İşte bu rahatlık sayesinde kabul gördüm.</p>

  <p class="block_7">Çevremdeki çocukları tanımak kolay olmuştu. Kasabanın, kent ölçütlerine göre küçük sayılabilecek, üç yüz öğrencisi bulunan ortaokuluna giderken otobüse biniyorduk. Batı Barstow’dan otobüse binen yirmi kişiydik, otuz kadar çocuk da Barstow’dan biniyordu. Öğleden sonra dönüş yolunda çocukların indiği sekiz-on durak vardı, havalar ısındıktan sonra -o uzun, sabırsız bekleyiş sürecinden yaklaşık bir ay önce gelmiştim- çoğu inecekleri durakları geçip parkta inmeyi yeğliyorlardı. Park, benim durağımdı. Günler uzadıkça diğerleri yarım ya da bir saat kadar, bazen daha da uzun orada oyalanırlardı.</p>

  <p class="block_7">Ben de oralarda dolaşıp onlarla birlikte zaman geçirmeye başladım. Mantolarımızı yerlere fırlatırdık. Toplanıp dağılır, bankların üstüne tünerdik (tabii eğer tahta banklarda oturmaktan üşümezsek). İçimizden biri bir koşu Grayson’ların bakkalına gider Coca-Cola ve Slim Jims krakerlerinden alırdı, bazen de bir torba patates cipsi ya da şeker. Sert delikanlılar sigara içerlerdi. Uzun bahar günleri boyunca ev ödevleri yapmak, müzik dersi almak ya da televizyon seyretmek üzere evlerimize dağılma saatimiz giderek geç vakte uzardı.</p>

  <p class="block_7">Kızların çoğunun amacı arabalara binmekti, çünkü yaşça büyük olan çocuklar onları otomobille ya da pikapla evlerine bırakırlardı. Parkın çevresinden geçerken yavaş giderlerdi, radyolarının sesini sonuna dek açarlardı, yine de gürültülü konuşmalar müzik sesini bastırırdı. Heykelin önündeki kaldırım boyunca araçlarını sıra sıra dizer, gevezelik edip sigara tüttürerek yoklama yaparcasına kızları çağırırlardı, en çok lise iki ve lise sondakileri. Kızlar da doğruca giderlerdi yanlarına; dirseklerini otomobillerin açık camına dayar, ağırlıklarını bir sol, bir sağ ayaklarına verip dar uzun eteklerinin altındaki popolarını iki yana sallayarak dururlardı orada.</p>

  <p class="block_7">Bütün bu yaşananlara katılmamakla birlikte dışarıdan izliyordum, gözlemci olarak kabul edilmiştim. Yorum ve açıklamalarıma ihtiyaç duyarlardı. Bana dünyalarını anlatmaktan hoşlanan kızlar vardı. Kılavuz rolünü üstlenmek, öncü olmak kimi kızları hoşnut ediyordu. Böylelikle olan bitenlere doğrudan katılmasam da orada geçirdiğim o ilkbahar aylarında tümüyle dışlanmış sayılmazdım.</p>

  <p class="block_7">Derken sonbaharın ilk günlerinde bir sabah Sonny Gill kasabanın hemen çıkışında otobüse bindi. Geçen bahar okulda görmüştüm onu. Benden bir sınıf ileride, lise sondaydı artık, bu yüzden aynı derslere girmemiz söz konusu değildi, bu durumsa benim yaranmaydı, gerekliydi bile: Başlangıçta ne kadar başarısız bir öğrenci olduğunu bilmeme gerek yoktu. Tek bildiğim yakışıklılığıyla aklımı nasıl başımdan aldığıydı. Güzelim kıvırcık sarı saçları, ondan daha güzel, neredeyse kadınlarınki kadar narin yüz hatları vardı.</p>

  <p class="block_7">Her şey, aşınmış deri koltukların arasından onu gıptayla selamlayan lise birden ya da ikiden çocuklarla selamlaşarak bana doğru yürümesiyle, onu otobüste gördüğüm anda başladı. Yanımdan geçerken, işaret ve başparmaklarıyla bana doğru ateş eder gibi yaptı. Kalbim durdu sanki.</p>

  <p class="block_7">Bu kadarı yetmişti, tek bir hareketi. Yakışıklıydı, benden büyüktü ve ömrümde hiç kimse bana böyle apaçık sahip çıkmamıştı. Aslında sahip çıkan olmamıştı.</p>

  <p class="block_7">O gün öğleden sonra parktaki banklardan birinde otururken, geldi yanıma kuruldu, sigarasını tüttürmeye koyuldu. Arabasını çarptığını söyledi. (Demek ki bu yüzden otobüse binmişti, çünkü lise sonlardan otobüsü kullanan ancak birkaç kişi vardı.) Ama umurunda değildi, çünkü benimle karşılaşmak için otobüse binmesi gerektiğine karar vermişti.</p>

  <p class="block_7">“Önceden buralarda görmüştün beni, değil mi?”</p>

  <p class="block_7">Görmüştüm, dedim.</p>

  <p class="block_7">“İlgini çektim mi?”</p>

  <p class="block_7">Başımı çevirdim. Evet, derken onunla göz göze gelmeye dayanamazdım.</p>

  <p class="block_7">“Peki öyleyse,” dedi. “Seninle araba yapılınca görüşürüz. Bir yerlere gideriz.”</p>

  <p class="block_7">Sonny’nin bana çekici gelen yanları bunlardı: yaşça büyük olması, on altıma yeni basmıştım, o on sekizindeydi. Ellerinde her zaman yağ lekesi olurdu, çünkü babasının bir oto tamirci dükkânı vardı, Sonny de öğleden sonraları ve hafta sonlarında ona yardım ederdi. Sürekli Old Spice kokması dayanılmayacak kadar çekici geliyordu. Yürürken hafifçe yaylanırdı. Yakışıklıydı. Sigara içiyordu. Beni istiyordu. Bunlar da bana yeterdi.</p>

  <p class="block_7">Okuldan sonra beni eve o götürmeye başladı, aslında eve gitmezdik. Çoğu zaman dönemeçli çift şerit yollarda ya da tek şeritli sokaklarda dolaşırdık arabasıyla, çevremizde yemyeşil ağaçlar olur, güneşin batışına yakın hava hızla soğurdu. Geniş ön koltuğun ortasında otururdum, dönemeçlerde sola yatıp bir an olsun ona doğru yaslanmak yüreğimi hoplatırdı.</p>

  <p class="block_7">Başlangıçta ilişkimizi anneannemle dedemden gizlemek hiç de zor olmadı. Daha çok okulda görüşüyorduk ya da otomobilde. Birlikte geçen zamanlarda yalnızca gevezelik eder, şakalaşır, yan yana, kalçalarımızla kollarımız birbirine değecek kadar yakın ayakta durur ya da otururduk.</p>

  <p class="block_7">Daha sonra birlikte sağa sola gitmek istedik, o zaman da anneannemlerden izin almam gerekti.</p>

  <p class="block_7">Buna karşı çıkanın dedem olması benim için şaşırtıcıydı. Tam olarak ne yapacağımızı bilmek istedi.</p>

  <p class="block_7">“Film seyredeceğiz.”</p>

  <p class="block_7">Kaçta bitecekti?</p>

  <p class="block_7">“Dokuz buçuk.”</p>

  <p class="block_7">Demek ki en geç saat on buçukta eve dönmüş olurdum, değil mi?</p>

  <p class="block_7">“Şey, belki arabayla gezer, bir yerde bir şeyler yeriz.”</p>

  <p class="block_7">“Arabayla gezmek mi?”</p>

  <p class="block_7">“Evet, geçen yaz Lawrence’la birlikte gezerdik ya.”</p>

  <p class="block_7">Oh, bir kere Lawrence’i Bay Gill’den daha iyi tanıyordu. Ayrıca Lawrence benim ağabeyimdi.</p>

  <p class="block_7">“John,” diye seslendi anneannem.</p>

  <p class="block_7">Dedem ona dönüp donuk bir gülümsemeyle baktı. “Kulağım sende,” dedi.</p>

  <p class="block_7">“Artık Lawrence’tan <span class="text_2">başka</span> kimselerle de gezip tozmasının zamanı geldi.”</p>

  <p class="block_7">Konu kapanmıştı.</p>

  <p class="block_7">O yıl Sonny’ye karşı tutumlarının, ikimizin birlikteliğine yaklaşımlarının özü buydu. İrkilmiştim, öyle ki, Sonny’yle ilişkimiz dışında her yaptığını kabul görüyordu. Geçimi kolay olanın dedem olduğunu düşünürdüm hep, kafasına koyduğunu yapmak için her şeyi göze alan biri, anneanneminse ince eleyip sık dokuyan, daha sakıngan biri olduğunu sanırdım.</p>

  <p class="block_7">Dedem ufak tefek şeylere takılmıştı. Sonny’nin saçlarını daha kısa kestirmesi gerektiğini düşünüyordu, lüleleri hoşuna gitmiyordu. Sonny’nin babasını sevmiyordu. “Adam soytarının teki,” diyordu tiksintiyle.</p>

  <p class="block_7">“Oğlunun da ona benzemesi gerekmez,” diye karşı çıkmıştı anneannem.</p>

  <p class="block_7">Adını da beğenmiyordu. <span class="text_2">“Gerçek</span> adı ne?” diye sordu defalarca, kimsenin oğluna <span class="text_2">Sonny</span> adını takacağına inanmak istemezdi. Sonny’nin arabasının çıkardığı gürültüye sinir oluyordu ayrıca. İşte bu gibi şeyler. Bana çok tuhaf geliyordu, ondan beklemediğim bir tutum takınıyordu.</p>

  <p class="block_7">Sonny’yle yattım elbette. İlki Noel’den hemen sonraydı. Tatilde Oak Park’a, babamın yanına gitmiştim. Döndüğüm akşam Sonny’yi aradım, gelip beni evden aldı. Büyükannesi Noel’i onlarla geçirmeye gelmişti, üç kasaba öteye, onun evine götürdü beni. Anahtarın yerini biliyordu, kapıyı açıp içeri girdik. Kalorifer kapalıydı, içerisi nemli ve soğuktu. Ayaklarımızın altında kediler dolaşıyordu miyavlayarak, kokuları dayanılmazdı. Büyükannesinin yatak odasına girip kapıyı kapadık. Kendimizi yatağa atıp kucaklaşmaya, aynı anda düğmelerimizle fermuarlarımızı açmaya başladık. Canım yandı, ama umurumda değildi, çünkü Sonny pek güçsüz gelmişti bana. Her şey <span class="text_2">benim</span> gücümle olmuş sayılırdı. Arkasından, soğuktan titreyerek çabucak giyinirken, şaşkındım; çoğu genç kız gibi ben de kendimde bir değişiklik olmamasına, farklı birine dönüşmediğime şaşırıp kalmıştım.</p>

  <p class="block_7">Oysa o gece her ikimiz için de değişimin başlangıcıydı. O günden sonra Sonny başka bir şey istemez oldu, bir daha, bir daha, bense giderek daha az istek duyuyordum. Onun üzerindeki gücüm, beni bu denli istemesi heyecan veriyordu. Ama <span class="text_2">o işi</span> yapmaktan heyecan duymuyordum. Aslında sıkıcı bile gelmeye başlamıştı.</p>

  <p class="block_7">Derken Sonny de sıkıcı gelmeye başladı. Artık eskisi gibi zeki görünmüyordu gözüme, yapılan şakaları anlamaması, ilgi alanlarının kısıtlı olması rahatsız ediyordu. Bahar tatilinde Lawrence’in Vermont’a geleceğini öğrendim, hiç hoşuma gitmedi bu, çünkü Sonny’yle karşılaşmasını istemiyordum. Onun gözüyle Sonny’ye bakmak beni utandırmıştı.</p>

  <p class="block_7">Sonny’ye yalan söyledim. Hep birlikte geziye çıkacağımızı anlattım. Sonradan anneannemlerin kapısına kadar gelip evde olduğumuzu gördüğünü söyleyince, bu kez de anneannem hastalandı, biz de gitmekten vazgeçtik, yalanını uydurdum. Birbirimizden kopmamıza rağmen ona doğruyu söyleyemiyordum bir türlü. Sürekli ondan kaçmaya çalışıyor, birlikte bir yerlere gitmemek, sevişmemek için çeşitli gerekçeler buluyordum.</p>

  <p class="block_7">Beni eskisinden daha çok sevdiğini iddia ediyordu. Sen okulu bitirince, evleniriz, diyordu — koca bir yıl beni bekleyecekti, çünkü beni çok seviyordu. Artık onu sevmediğimi ona nasıl söylerdim? Doğrusunu istersen, belki de seni hiç sevmedim; aslında, seni artık görmesem ne güzel olurdu, diyebilir miydim hiç?</p>

  <p class="block_7">Mayıs sonlarına doğru, mezuniyet balosunun yapılacağı gece için neler tasarladığından söz etmeye başladı. Balodan sonra çocukların çoğu Lions Kulüp tarafından düzenlenen sabaha dek sürecek havuz başı partisine gideceklerdi. İzin alabilirsem, partiden erken ayrılır, geceyi bir motelde geçirebilirdik. Bütün geceyi. Sabah olunca birbirimizin kollarında uyanacaktık. Gün ışığında yeniden sevişebilecektik. Dudaklarından <span class="text_2">sevişme</span> sözcüğünün döküldüğünü duyunca irkildim. Üstü kapalı otomobilin içinde anneannemlerin evine giden yolda durmuş sigara dumanı arasında heyecanlı, istekli bir biçimde bunlardan konuşurken, boğulacak gibi oldum. Derken gerginliğim geçmeye başladı. Anlattıklarına kulak verip başımı sallarken, arabanın buğulanan camına daireler çizmeye koyuldum. Anneannemle dedemin asla onaylamayacakları bir şeydi önerdiği. Bundan yararlanabilirdim, kaçış yolum bu olabilirdi, çünkü bana izin vermeyeceklerini biliyordum. Böylece beni kurtarmış olacaklardı.</p>

  <p class="block_7">İzin bile istemeyecektim. Ayrıntılara girmeden, izin vermediler demeyi düşünüyordum Sonny’ye. Öte yandan konu onun önünde açılabilirdi; ne de olsa bazen beni almaya geldiğinde içeri girer, onlarla bir-iki çift laf ederdi, bu nedenle o akşam balodan söz açmaya karar verdim.</p>

  <p class="block_7">Olmaz diyeceklerini bilsem de şansımı denemek için soruyormuş havasında konuşuyordum. İzin versinler diye ısrar etmeyeceğimi, karşı çıkmalarına üzülmeyeceğimi göstermeye çalışıyordum üstü kapalı olarak.</p>

  <p class="block_7">Şaşkın bakışlarla izin verebileceklerini -en azından anneannemin izin vermekten yana olduğunu- gördüm.</p>

  <p class="block_7">“Küçük sınıflardan başka kızlar da gidecek mi?” diye sordu. Arka salonda oturmuştuk, salon, değiştirilmeden önceki eski halindeydi, koyu renk döşeli, loş ve huzur verici. Sona ermek üzere olan baharın ilk ılık akşamıydı. Dedem beyzbol maçını dinlemiş, sonra radyonun sesini kısmıştı. Şimdi de radyo kapalıydı. Pencerelerse açık. Perdeler uçuşuyordu. Ana caddedeki tüm gürültüyü patırtıyı duyabiliyorduk oturduğumuz yerden.</p>

  <p class="block_7">“Bilmem,” diye yanıtladım. “Olsa bile tek tük belki.”</p>

  <p class="block_7">“Ama her şey düzenlendi ve gözetim altında olacak değil mi?” Başını örgüsünden kaldırdı. “Öğretmenler olur herhalde.”</p>

  <p class="block_7">“Evet. Bazı veliler de gelecek galiba.”</p>

  <p class="block_7">“Peki bütün gece ne <span class="text_2">yapıyor</span> olacaksınız, acaba?” diye sordu anneannem kaşlarını çatarak.</p>

  <p class="block_7">Omuz silktim. “Dans edeceğiz. Belki yüzeriz. Bilmem. Yemek olacak. Oyunlar oynarız belki.”</p>

  <p class="block_7">Dedem, “Ben ömrümde hiç böyle aptalca bir şey duymadım,” diye lafa karıştı. Uzun kollu gömleğini giymişti, kolları dirseklerine dek kıvrıktı. Çizgili pantolon askılarını takıyordu.</p>

  <p class="block_7">Anneannem ona baktı. “Yoo, yapma, duymuşsundur,” diye karşı çıktı.</p>

  <p class="block_7"><span class="text_2">“Bir-iki şey var,” derken anneannem çoktan bana</span> dönmüş, arka arka sorular sormaya başlamıştı. Başkasıyla mı gidecektik? Telefon edebileceği bir veli var mıydı, nasıl bir parti yapılacağını daha iyi öğrenebileceği biri?</p>

  <p class="block_7">Yok, dedim. Hayır, yalnız gidecektik. Kimseye telefon etmelerini istemiyordum, lütfen beni utandırmasınlardı. “Demek istediğim, her şeyi hazırlayan <span class="text_2">Lions Kulüp.</span> “ Bu son atışım, diye düşündüm. O da işe yaramazsa teslim olacaktım.</p>

  <p class="block_7">Dedem homurdanıyordu.</p>

  <p class="block_7"><span class="text_2">“John,”</span> dedi anneannem. “Kız gitmek istiyor. Belli ki dediği gibi olacak.”</p>

  <p class="block_7"><span class="text_2">“Kız</span> kendisi için neyin iyi olduğunu bilmiyor besbelli.”</p>

  <p class="block_7">Sonra uzun bir sessizlik çöktü, anneannemin sallanan koltuğunun gıcırtısından başka çıt çıkmıyordu. Başını kaldırınca gıcırtı da kesildi. Elleri birden durdu. Yumuşak bir ses tonuyla, “Kim biliyor öyleyse? Sen mi?” diye sordu.</p>

  <p class="block_7">Bayağı şaşırmıştım, sesindeki öfkeye inanamadım. Bu da neydi böyle? Nereden geliyordu?</p>

  <p class="block_7">Dedem ona bakıyor, anneannemin de kendisine bakmasını bekliyordu. Beklediği olmadı. Anneannem bakmadı.</p>

  <p class="block_7">Sonunda dedem, “Haklısın, tatlım. Özür dilerim,” dedi. Bana döndü. “Affedersin, Cath.”</p>

  <p class="block_7">Anneannem ayağa kalktı, örgüsünü özenle sepetine yerleştirdi. Sepeti de alıp piyanonun üstüne koydu. Yaptığı her şey düzenli, düzgün, derli topluydu. “Bunu daha sonra konuşuruz,” diyerek salondan çıktı. Biraz sonra yukarı çıkan ayak sesleri geldi kulağımıza.</p>

  <p class="block_7">Dedemle birlikte tam bir dakika boyunca birbirimize ne diyeceğimizi bilememenin sıkıntısı içinde oturduk.</p>

  <p class="block_7">Derken aklıma bir şey geldi. “Benim için iyi olanı <span class="text_2">iyi</span> biliyorum,” dedim.</p>

  <p class="block_7">Uzak yerlerden kalkıp gelmiş gibi bakıyordu. <span class="text_2">“İyi</span> biliyorsun demek?”</p>

  <p class="block_7">“Yok yok,” deyip bir an bekledikten sonra, “gitmesem daha iyi,” diye ekleyiverdim.</p>

  <p class="block_7">Keskin bakışlarını bana yöneltti. “Sen şimdi, sana, olmaz, dersek daha iyi olacağını mı söylemek istiyorsun?”</p>

  <p class="block_7">Kafa salladım.</p>

  <p class="block_7">O da başıyla onayladı. Az sonra gülümsüyordu. “Peki öyleyse, her şey ayarlandı. Gidemezsin. Bu konuda tek söz daha duymak istemiyorum.” Rolünü iyi oynayamayan kötü bir tiyatro oyuncusu gibi sevinçle dile getirmişti sözlerini. Ona gülümseyerek karşılık verdiğim sırada uzanmış, radyoyu açıyordu yeniden. Sekizinci vuruştaydı sıra. Radyo sinyali her akşam bu saatlerde olduğu gibi zayıflamaya başlamıştı, sonucu duyabilmek için kulağını radyoya dayadı. Red Sox<sup class="calibre2">1</sup> 3-2 yenikti. “Canları cehenneme,” dedi.</p>

  <p class="block_7">Yatağa yattıktan sonra onun da üst kata çıktığını işittim, arkasından da yatak odalarından gelen mırıltılı seslerini, yavaşça yaptıkları ileri geri hareketi, şu bildik hızlı ritme geçişlerini ve sonunda sessizlikten önceki tıkırtı ve iniltileri.</p>

  <p class="block_7"><sup class="text_9">1</sup> <sup class="text_10">Red Sox:</sup> <sup class="text_9">Futbol takımı adı (Kızıl Çoraplar).</sup></p>

  <p class="block_7">Bir daha o konuyu açmadık. Sonny bozulmuştu ama pek şaşırmamıştı, eskisi gibi sürdü ilişkimiz.</p>

  <p class="block_7">Uzun yaz tatili için kaygılanmaya başlamıştım bile, ya Sonny’den tümüyle kurtulacaktım ya da yalnız cumartesi akşamları yerine -o güne tek birlikte geçirdiğimiz tek gündü çünkü- onunla haftada iki, üç, dört kez sevişecektim.</p>

  <p class="block_7">Okullar kapanmadan önceki hafta sonu dedem beni balığa götürdü, arada sırada yaptığımız gibi arabayı kullanmanın tadını çıkardım; artık sürücü belgemi almıştım. Gideceğimiz göl bir saat uzaktaydı. Direksiyonda ben olduğum için hangi radyo istasyonunu dinleyeceğimizi ben seçtim. Yol boyu ‘rock’n roll’ dinledik. Dedem gıkım çıkarmadı, ne de olsa kuralı o koymuştu: <span class="text_2">Seçme hakkı şoförün.</span></p>

  <p class="block_7">Göl kıyısına vardığımızda, arabadan inip park yeri olarak kullanılan açıklıkta durduk, güneşin altında öbek öbek uçuşan narin böcekler arasında, açıkta kalan yerlerimizi (yalnızca ellerimizi, boynumuzu, kulaklarımızı, yüzümüzü) böcek kovucuyla sıvadık. Bunu yaparken dedem yüksek sesle şarkı söylüyordu: “Hey böcek, benden uzaklara <span class="text_2">göç</span> et.” Sonra kendi sesiyle coşmuş olmalı ki, arabadan sandalı taşıyıp suya indirirken, oltalarımızla yiyecek paketlerimizi içine koyarken de şarkı söylemeyi sürdürdü. Makarnasını parmaklarıyla yiyen Mussolini’nin çubuk makarnayı parmaklarıyla yediğini, hiç kirlenmeyen siyah çorapları (‘giydikçe sağlamlaşır o çoraplar’) anlatıyordu söylediği şarkılar. Ayrıca ‘Clementine’ şarkısını baştan sona bütün sözleriyle söyledi. Sonra, kürek çekip göle açılırken sesini kesip bütün dikkatini oltasını suya atmaya verdi.</p>

  <p class="block_7">Yanımda bir kitap getirmiştim, yazarı <span class="text_2">Ethan Fro</span>me’du. Yıl sonu dönem ödevimi o kitaptan yazmam gerekiyordu. Dedemin benden kürek çekmemi istemediği anlarda arkama yaslanıp onu okuyordum. Gelgelelim, yıllar sonra Samuel’a da söylediğim gibi <span class="text_2">Ethan Frome’dan</span> hiç hoşlanmamıştım, sık sık elimden bırakıp uyukluyordum. Bu dakikalar hiç bitmeyecek, eve dönmem gerekmiyor, tepeden tırnağa gece parfümüne bulanıp giyinerek Sonny’yle dışarı çıkmak zorunda değilim diye kendimi kandırıyordum bir yandan da. Göl dingindi, yaprak kıpırdamıyordu ve hava serindi. Kayığın kenarına yaslanıp parmaklarımı soğuk suya daldırdım.</p>

  <p class="block_7">Ansızın gözüme bir şey çarptı, suyun hemen altında, derinlerde. Kayıktan yarı belime dek sarktım. “Yanılmıyorsam aşağıda evler var,” dedim bir süre inceledikten sonra.</p>

  <p class="block_7">Dedemden dediklerimi doğrulayan bir ses geldi.</p>

  <p class="block_7">Doğrulup dizlerimin üstüne çöktüm. “Kasabaya benziyor.”</p>

  <p class="block_7">“Doğru, Cath, orası bir kasaba,” dedi. “Yani öyleydi.”</p>

  <p class="block_7">Yüzüne baktım. Şaşırmış görünmüyordu. Belli ki biliyordu bunu. “Nasıl olur?” diye sordum. “Sel mi olmuştu?”</p>

  <p class="block_7">Kahkahalarla güldü. “Baraj, tatlım. Irmağa baraj kurdular, bütün her şeyi de suya gömdüler.”</p>

  <p class="block_7">Yeniden aşağıya baktım, kıpırdayan suların altında görüntü bir belirip bir kaybolurken orada bir şey olduğu duygusunu veriyordu. Gördüklerimi doğru dürüst algılayamadığım anlar oluyordu, belki de gözlerim beni yanıltıyordu. Sonra o şey her neyse yeniden beliriyordu: acıklı ve gizemli. Olağanüstüydü nedense. Olağanüstüydü, çünkü sonsuza dek yok olmuştu, ama suyun altında hâlâ görünüyor, hayal edilebiliyordu.</p>

  <p class="block_7">“Peki bunu nasıl yapabildiler?” diye sordum. “Orada yaşayanlara ne oldu?”</p>

  <p class="block_7">“O gün geldiğinde çok yaşayan kalmamıştı herhalde. Baraja su verildiğindeyse, sona kalanlar da gitmek zorunda kaldı.”</p>

  <p class="block_7">“Yaşadığın kasabanın sular altına gömüldüğünü görmek korkunç olmalı. Senin olan yerlerin, senin için bir anlamı olan onca yerin.”</p>

  <p class="block_7">“Öyle olmalı,” dedi.</p>

  <p class="block_7">“Çok... çok tuhaf.” Kayıktan sarkıp oynayan görüntüyü izlemeye koyuldum. “Aynı zamanda da büyülü, gerçekten, öyle değil mi? Üzücü de.”</p>

  <p class="block_7">“Elbette, doğru söylüyorsun. Öyle. Üzücü, çok da güzel. Üzücü pek çok şey gibi.”</p>

  <p class="block_7">Uzun süre sular altındaki kasabayı izledim. Arkamda, arada bir dedemin oltasının makarasını bir oraya, bir buraya çektiğini duyuyordum. “Düşünsene, dede,” dedim. “Eskiden insanların yaşadığı yerlerde balıkların yüzdüğünü getir gözünün önüne.”</p>

  <p class="block_7">“Evet.”</p>

  <p class="block_7">Annem gelmişti nedense aklıma — suyun altındaki yitmiş dünya, öteki dünya. Bu insanın anılarına bakabilmesini andırıyordu. Geçmişte yaşanan her şeye özlem duydum bir an, geçmişte bıraktığım şeylere.</p>

  <p class="block_7">Dedemin sesini duydum sonra: “Bu yaz bir tür serüvene atılmaya ne dersin, Cath?”</p>

  <p class="block_7">Yüzümü ona dönerek oturdum. “Serüven mi? Ne demek istiyorsun?” Kendimi izlediğim şeylere öyle kaptırmıştım ki, onun dediklerinin kımıldayan evlerle, yitik dünyalarla ilgili olduğunu sandım. Sanki bana sualtı dünyasına girmeyi öneriyordu, erişilmesi olanaksız yerlere gitmeyi.</p>

  <p class="block_7">Boğazını temizledi. “Dinle, Fransa’ya gitmekten söz ediyorum, senin anlayacağın. Teyzene yazıp fikrini sordum. Yaz boyunca İngilizce konuşan bir bakıcı isteyen arkadaşları varmış.” Oltasını kucağına bıraktı. “Başkasının evinde kalman söz konusu değil, <span class="text_2">au pair</span> olmayacaksın,” dedi (o gün bu sözcüğün ne anlama geldiği hakkında en ufak bir fikrim yoktu). “Rue Teyze’nin evinde kalacaksın. Onun arkadaşlarının çocuklarına bakacaksın, yaklaşık haftada yirmi saat, ücret karşılığında.”</p>

  <p class="block_7">Fransa. Çıkış yolum olabilirdi. Yeni bir yaşam. Öyle sevinmiştim ki ağzımı açıp düşüncemi bile dile getiremedim. Az sonra konuşabildiğimde, “Çok sevinirim. Hem de bayılırım. Seve seve gideceğim,” dedim.</p>

  <p class="block_7">Dedeme baktım. Gözlerini benden ayırmıyordu, beni gördüğünü hissettim. Olduğum gibi, bir kişi olarak görüyordu beni, o aklı karışık, yaşı ermeyen halimle bile. Yaşamımı görüyordu, onunla ne yapacağımı bilemediğimi; özel olduğumu düşünüyordu. Şu Fransa fikri ya da ona eşdeğer başka bir yer benim gibi biri için tek çözümdü.</p>

  <p class="block_7">Eve dönüş yolunda Fransa’yla ilgili sorulara boğdum onu. Ne zaman gidecektim, ne kadar kalacaktım, İngilizce konuşan var mıydı orada, Paris nasıl bir yerdi? Birinci Dünya Savaşı’ndan kalma Fransa’yla ilgili anılarını anlattı; üs hastanesinin bulunduğu köyde bir ailenin yanında kalmış, ateşkesten sonraysa bir kez gidebilmiş Paris’e.</p>

  <p class="block_7">“Eski bir otelde kaldım, lanet olası bütün oteller eskiydi ya. Ucuzdu da, gecenin bir yarısı kalkıp sandalyede oturmak zorunda kalırdım: Tahtakurusu kaynıyordu!”</p>

  <p class="block_7">“Böö!”</p>

  <p class="block_7">“Olsun, gördüğüm en güzel yer Paris’ti.” Ardından, konuyu değiştirmek niyetinde olmasa da nereden aklına geldiyse, “Anneannenin kocası olmadan önce onun doktoru olduğumu biliyor muydun?” diye soruverdi.</p>

  <p class="block_7">“Hayır,” diye yanıtladım.</p>

  <p class="block_7">“Öyleydim. Tüberküloza yakalandığında. Ondan önce de annesinin doktoruydum. Anla bak ne kadar ihtiyar bir adam olduğumu.”</p>

  <p class="block_7">Kahkaha attım. Çok mutluydum. <span class="text_2">Fransa,</span> diye geçirdim içimden.</p>

  <p class="block_7">“Bu da benim onun yaşamı üzerinde fazla egemenlik kurmama yol açtı.”</p>

  <p class="block_7">O zaman yüzüne çevirdim bakışlarımı. Birden gözüme çok küçük göründü, kamburu çıkmış, çökmüştü. Türeyen elleri kucağında boş boş duruyordu. Neden söz ediyordu acaba? Egemenlik kurmuş olması, herhangi bir güç sağlaması saçma geldi bana. Bunu duymak hoşuma gitmemişti. Ne diyeceğimi bilemedim. Gözlerimi kaçırıp yola çevirdim.</p>

  <p class="block_7">İçimden geçenleri sezmiş olmalıydı. Kıpırdanıp doğrulduğunu duydum.</p>

  <p class="block_7">“Ne düşünüyorsun, Cath?” diye sordu sonra.</p>

  <p class="block_7">“Ne hakkında?”</p>

  <p class="block_7">“Birinin diğeri üstünde kurduğu egemenlik hakkında. Buna karşı mı koymalıyız?”</p>

  <p class="block_7">Ağzım açık kalakaldım.</p>

  <p class="block_7">“Örneğin kendi işime bakıp bu yaz ne yapacağın konusunda <span class="text_2">kendi</span> kararını vermene izin mi vermeliyim? Çünkü, ne de olsa Fransa’ya yapacağın bu yolculuğun yaşamında değişikliğe yol açacağını biliyoruz, iyi ya da kötü. İleride bir gün, ‘Ah, şu lanet ihtiyar, bırakmadı ki kendi dilediğimi yapayım!’ diye düşünebilirsin.”</p>

  <p class="block_7">“Yo, hayır,” diye karşı çıktım. “Bunu düşünmem, <span class="text_2">asla.”</span></p>

  <p class="block_7">“Düşünmez misin?” Hoşuna gittiği belliydi. Yan gözle ona baktım. Gülümsüyordu.</p>

  <p class="block_7">“Hayır. Yaşantımın değişmesini <span class="text_2">istiyorum,”</span> dedim.</p>

  <p class="block_7">“Evet,” derken sesinde hüzün vardı. “Evet, bunu istediğini biliyorum.”</p>

  <p class="block_7">Yolun geri kalanında bir daha ağzımızı açmadık. Galiba dedem uyukluyordu.</p>

  <p class="block_11" id="id_bookmark12"> </p>
</body>
</html>
