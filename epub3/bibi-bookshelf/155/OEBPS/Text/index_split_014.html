<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Sue Miller _ Aşağıdaki Dünya.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_26">BBB Yedi</p>

  <p class="block_7"><span class="text_3">A</span>nneannemin yaşamının izini sürmek üzere aslında günlüklerinin bende uyandırdığı merak yüzünden Maine’e yollanışım ekim ortalarını bulmuştu. New Hampshire ile Maine’i yatay olarak kesen virajlı çift şeritli yolda yarım günüm gitti. Yapraklar yeni dökülmeye başlamıştı, kıvılcımlı güz renklerinin altında hüzünlü tonlar, ortaya çıkan varlıkların cılız gövdeleri vardı.</p>

  <p class="block_7">Bryce Sanatoryumu - daha doğrusu eskiden sanatoryum olan bina - hâlâ Maine’in tam ortasında, ancak işlevini değiştirmiş, şimdilerde otel; daha önce akıl hastanesi ve meditasyon merkezi olmuş, bununla da yetinilmeyip yıllar içerisinde dış görünüşü de yenilenmiş. Göğe sivrilen ek binalar çoktan yıkılmış, anneannemin neredeyse bir ay boyunca kımıldamadan yattığı ucuz malzemeyle yapılmış taraçalar yerle bir olmuş. Doğrusunu söylemek gerekirse, tahta kiremit karışımı eski yapı, yüzyılın başlarında yaşanan sanatoryum furyasından önce, sıkı Hıristiyan, erdemli Bryce Kardeşlerin mülkiyetinde ve onlar tarafından yönetilen özel rahibe okulu olduğu yıllardaki halinden pek farklı sayılmaz.</p>

  <p class="block_7">Anneannemin fotoğraflarından birinde, oraya tırmanan dik yokuş boyunca uzun otlar ve beyaz yapraklı çiçeklerle - papatyalar mı? Kraliçe Anne’in dantelleri belki de - dolu bir çayır vardı. Oysa şimdi, insanın içini sızlatacak kadar bakımlı bir çimenliğe dönüşmüştü. Ortasında da kongre merkezi yazılı bir tabela, eskiden çakıl döşeli, çevresinde arabaların döndüğü alanın yerinde asfalt bir park yeri ve son model otomobiller. (Anneannemin hep aklındaydı dedemin otomobilinin geri giderken ve uzaklaşırken çıkardığı hırıltılı sesi, hele yokuştan aşağı inince hoş çakalın demek için çaldığı boğuk korna.)</p>

  <p class="block_7">Şimdiki sahibi olan kongre merkezi, binanın her yerini elden geçirip içini baştan aşağı değiştirmişti besbelli. Nasıl olabileceğini tahmin edersiniz, bense adım gibi biliyorum; yerlerde uzun tüylü kadife halılar, güneybatı tarzı yumuşak, zevkli renkler, dört bir yanda ustaca ayarlanmış ışık düzeni olmalı. Görünce önce hayal kırıklığına uğramamak, ardından şaşırmamak elde değildi. Uzun yolculuğumun sonunda son durağım zevksizce cicili bicili döşenmiş o binaydı.</p>

  <p class="block_7">Anneannemin zamanında binanın içi şatafatlı ve loş döşenmişti herhalde; hastalar için sonradan eklenen taraçalar pencerelerden giren ışığı saklıyor olmalıydı. Uzun koridorlardaki sert yer kaplamaları yıpranmıştı. Akçaağaç, belki de çam tahtaların ortası üstünde yıllarca yürünmekten aşınıp solmuştu. Koridorlarda asılı duvar lambalarından sarımtırak ışık süzülürdü. Yalnız birinci kattaki büyük odalar hava alır, güneş görür ve dağların alabildiğine uzandığı geniş bir manzaraya bakardı, ilkbahar boyunca, Georgia’nın şezlonga uzanıp salınan huş ağaçlarını, körpe yeşile bürünen akçaağaç yapraklarını, uzak dağların koyu doruklarını değilse bile önünü kapatan alaçamları seyrettiği manzara dinlenme taraçalarından görünürdü yalnızca.</p>

  <p class="block_7">Haziran ortalarında, her gün akşama doğru bir saat, belki de daha fazla beden eğitimi yapmasını istemişlerdi Georgia’dan, öte yandan Seward’la çekingen yürüyüşlere çıkmaya (Seward, uyması gereken günlük programın gereklerine rağmen canı ne çekerse onu yapıyordu) başlamalarından birkaç hafta sonra alaçam ormanına gittiler birlikte, kocaman dallar tepelerine çadır gibi uzanırken bakır renkli iğne yaprakların üstünde ellerini kollarını sallayarak dolaştılar. Ağaçların dibinde biten çalılara koyu gölge vurunca ansızın önüne açılan yepyeni dünyayı karşısında ilk gördüğünde az kalsın aklı başından gidiyordu Georgia’nın. Ormanın derinliklerinde gizli kocaman bir yere gelmişti sanki.</p>

  <p class="block_7">“Yeniden çocuk olmak isterdim!” dedi Seward’a. “Ada’yı buraya getirip misafircilik oynardık. Ya da dans ederdik!” diyerek fırıl fırıl dönmeye koyuldu.</p>

  <p class="block_7">Delikanlı bir ağaca yaslanıp onun dönmesini seyretti. Derken genç kız açık alanda birden durup kollarını açarak sevinçle sağa sola sallanmaya başladı. Seward ona doğru ilerledi, o da kollarını açmıştı. “Bunun için Ada’ya ne gerek var?” dedi.</p>

  <p class="block_7">Georgia hiç duraksamadan delikanlının kollarına attı kendini, usulca çıtırdayan iğne yaprakların üzerinde birlikte ağır adımlarla vals yapmaya başladılar. Genç adamın soluğunu göğsünde duyuyordu, onunkini tutan elinin sıcaklığım da avuçlarında. Üzerinden ayrılmayan soran bakışlarından kaçmak için Georgia başını hafifçe yana çevirdi.</p>

  <p class="block_7">Yavaşça dönerek durdular. Seward onu bıraktı. Kulağına eğilip “Georgia,” diye fısıldadı.</p>

  <p class="block_7">Birkaç hafta boyunca kim bilir kaç kez yaşamışlardı aynı ânı. Sonunda da böyle dururlardı işte. Georgia’nın içi titrerdi delikanlının sesi tüylerini ürpertiyordu - ancak çok rahatsız edici bir yan da vardı bütün bu yaşadıklarında. Belki de cilveleştikleri söylentileri yüzündendi, oysa henüz öpüşmemişlerdi bile. Nitekim asıl canını sıkan buydu, dedikoduların, içinde yaşadıkları ortamın kaçınılmazlığı rahatsız ediyordu kızı; geride bıraktığı öteki Georgia için olacak şey değildi bunlar. Bill March ile neşeyle, umursamazca flört eden, ilişkilerinin kendi denetiminde olduğuna güvenen, ne olursa olsun öpüşmekten fazlasını istemeyeceği konusunda Bill’e güvenen Georgia için. Kabul etmezdi ki bunu, asla. Onun da istemediğini neredeyse adı gibi bilirdi zaten.</p>

  <p class="block_7">Buradaki yeni yaşantısındaysa, hayal edilemeyecek - hoş görülmeyecek, erkeklerle kadınlar arasında konuşulmayan - hiçbir şey yoktu sanki. Doğrusu Georgia, gene böyle bir konuşma sırasında başlamıştı merak duymaya. O gün için günlüğüne yazdıklarına bir bakın:</p>

  <p class="block_7">20 Mayıs. Güneşli serin bir gün. Öğle yemeğine tadına doyum olmayan ekmek tatlısı yedik. Taraçada dinlenirken, seksle ilgili, şimdiye dek bana biraz yabancı olan ayrıntılı şeyler anlattıklarını duydum. Evet! Görüşlerim bütünüyle değişti.</p>

  <p class="block_7">Onun önünde öyle apaçık, her şeyi olduğu gibi dile getiren kimdi acaba? Bayan Moody mi? Yoksa Bayan Shepard mı? Peki ya değişen neydi? Biraz heyecanlanmış gibi geldi bana, aslına bakarsanız bir şeyler sezmiş olmalı. Yazdıklarına bakılırsa azıcık eğlenmiş. Bayan Priley’in de arada sırada ona yarı hayranlıkla söylediği gibi, Georgia serinkanlı biriydi.</p>

  <p class="block_7">Bu bilgiyi elde etmesiyle Seward’la ilişkilerinin başlamasının aynı günlere rast gelmesi onunla ilgili karmaşık duygular beslemesine neden olmuştu; hatta delikanlıyı tehlikeli görmüştü çünkü aralarında neler yaşanacağını kestirebiliyordu. Birbirlerine duydukları sıcak yakınlığın amacının, hedefinin, öğrendiği gibi kucak kucağa yatmak olduğunu düşünüyor, ancak ona küçük düşürücü, dahası aşağılayıcı geliyordu bu.</p>

  <p class="block_7">“Harika dans ediyorsun, Seward,” dedi neşeli bir sesle. “Seni de mi ders almaya zorlamışlardı benim, gibi?” Tek başına vals yaparak yine ondan uzaklaştı, biriyle, hayali kavalyesiyle dans ediyormuşçasına kollarını yukarı kaldırarak gerisin geri adım atıyordu. “Bir-iki-üç, bir-iki-üç,” diyordu salınarak giderken, sonra son iki sayıda hızla dönüveriyordu kendi ekseninde.</p>

  <p class="block_7">Georgia’nın dönüşümü tamamlanmıştı artık. Üç ay önce sanatoryumdan gelen kızla aynı kız olduğuna kimse inanamıyordu. Uzun saçları kesilmiş, kalın dalgalı bukleler yüzünü çevrelerken narin boynu gözler önüne serilmişti. Hastalara verilen süt ve tereyağı ağırlıklı yiyecekler yüzünden eski giysilerine sığmadığından, Ada yeni giyecekler getirmişti ona. Bugün üzerinde dümdüz aşağı dizinin altına inen fitilli kadife bir etek vardı. Ormana girdiklerinde hava birden serinleyince hırkasını iliklemişti. Hırkanın etek uçlarını çevreleyen geniş kurdele kalçadan bağlanan kemer gibi duruyordu.</p>

  <p class="block_7">Seward, bir süre onu süzdükten sonra öksürmeye başladı. Durmak bilmiyordu, Georgia olduğu yerde kalakaldı. Yılın en uzun günü, öğleden sonra dört suları olmasına karşın dalların altı alacakaranlıktı. Seward arkasını dönmüş, bir eliyle ağaca dayanmış iki büklüm duruyordu. Öbür eliyle ağzına parlak gümüş bir şey götürdüğü gözünden kaçmadı Georgia’nın, tükürük hokkasına benzer bir nesne. Delikanlının üzerinde her zamanki gibi siyah bir takım elbise vardı, kamburunu çıkarmış dururken bir deri bir kemik ihtiyar bir adamı andırıyordu. Diğer zamanlarda nasıl bir enerji dolu olduğuna inanması güçtü. Georgia delikanlının yanına gitti, öksürmekten bükülmüş <span class="text_2">sırtına</span> dokundu.</p>

  <p class="block_7">Seward öfkeyle çekti kendini. Yaslandığı ağacın altında kan damlacıkları vardı, bakır renkli yapraklara sıçrayan koyu kırmızı kan şaşırtıcı bir görünüm sergiliyordu.</p>

  <p class="block_7">“Git!” dedi sertçe. Georgia dinlemedi, ağzı açık kalmıştı. “Git! Defol git buradan!”</p>

  <p class="block_7">! O akşam yemekten sonra posta kutusunda bir mektup buldu Georgia. Loş koridorda durup arkasından konuşup gülüşerek geçen insanlar arasında açtı, okudu:</p>

  <p class="block_7">*</p>

  <p class="block_7">Sevgili Georgia,</p>

  <p class="block_7">Bugün sana bağırdığıma üzüldüm, beni öyle görmene dayanamadım. Özellikle de benden bir kez daha kaçmanın ardından.</p>

  <p class="block_7">Üzgünüm diyorum. Belki de doğru değildir, çünkü hâlâ kızgınım sana. Neden mi? Çünkü beni defalarca yüreklendiriyorsun. Bakışlarını bana yöneltiyorsun. Sohbet başlatıyorsun. Sana ormandan söz ettikten sonra bugün yaptığımız yürüyüş de senin fikrin değil miydi? Sonra sana dokunduğum zaman ya da tatlı sözler ettiğimde bir anda ters davranışlar gösterip havalara giriyorsun.</p>

  <p class="block_7">Sanırım duygularınla beni kandırdın. Umursamadığın, aslında bana acıdığın ya da duygularımı kışkırtma yeteneğini üzerimde denediğin halde beni önemseyebileceğine inanmamı sağladın. Bunu hoş göremem. Böyle hafife alınmaktansa seni hiç görmemeyi yeğlerim.</p>

  <p class="block_7">Elbette senin de bu konuda söyleyeceklerin vardır. Yanlış anladıysam, yanlış değerlendirdiysem, bunu düzeltmene fırsat vermek isterim. Yarın gece film gösterisi var, biliyorsun. Ben gitmeyeceğim, ancak film başladıktan on beş dakika sonra dışarıda bekliyor olacağım, hemen taraçanın altında, elma ağaçlarının orada. Hakkında yanılıyorsam, gelirsin. Haklıysam, lütfen uzak dur. Yokluğunun bende açacağı yara, varlığınla açtığın yara kadar olabilir en fazla.</p>

  <p class="block_7">Her zaman senin, Seward</p>

  <p class="block_7">Daha birkaç hafta önce Ada, Freddie ve babası Georgia’yı görmeye gelmişlerdi. Mayıs sonlarıydı, ilk izin verildiğinden beri daha dördüncü gelişleriydi, günlerdir yollarını gözlüyordu. Ada iki yeni giysi getirmişti ona, mağazadan alınmışlardı, Georgia’ya biraz acayip göründü ikisi de. Ama Ada kandırdı onu, son moda olduklarını söyledi. Kendisi de bir benzerini giyiyordu, eh, Ada’ya yakıştığına göre, Georgia’nın üstünde de güzel dururdu.</p>

  <p class="block_7">Üstelik daha rahata benziyor, demişti babaları. Artık ne uzun eteklerin ayaklarınıza dolanmasına, ne kat kat iç etekler giymenize, ne de korselerin içine sıkışmanıza gerek var.</p>

  <p class="block_7">Kızların hiçbiri korse giymemişti kuşkusuz, bu yüzden ikisi birden kahkaha attılar. Babaları oturmuş onları izliyordu, Georgia, onun hafifçe kızardığını gördü. Sonra epeydir içinden geçenleri dile getirmek istercesine ona döndü babası. “Size bir konuyu açmak için yeniden bir araya gelmemizi bekliyordum, sevgili çocuklarım,” dedi.</p>

  <p class="block_7">Konuk salonunun bir köşesinde oturuyorlardı. Aynı koğuşu paylaştığı kadınlardan biri, Bayan Duffy piyano çalıyordu: ‘Kayıp Tel’. Babasının hiç alışık olmadıkları ses tonu önemli bir şeyler söyleyeceğinin göstergesiydi, üç kardeş hemen kendilerine çekidüzen verip diyeceklerini beklediler.</p>

  <p class="block_7">“Yeniden evlenmeyi düşünüyorum.”</p>

  <p class="block_7">Bir-iki saniye suskunluğun ardından sürdürdü konuşmasını:</p>

  <p class="block_7">“Senin hiç karşılaşmadığın biriyle, Georgia, Ada’yla Freddie tanıştılar onunla, tanıdığın zaman sen de onu seveceksin.”</p>

  <p class="block_7">Ortam gerilmişti ansızın. Hiçbirinin ağzını bıçak açmıyordu. Georgia göğsünün sıkıştığını hissetti. Babası bakışlarını ondan ayırmıyordu. Elindeki hasır şapkasını evirip çeviriyordu durmadan.</p>

  <p class="block_7">“Bayan Erskine’den, Pop’tan mı söz ediyorsun?” diye Ada sordu.</p>

  <p class="block_7">“Şey, elbette <span class="text_2">ondan.”</span> Küçük kızma çevirdi gözlerini babası ve sırıttı. “Şuna bak, Ada, seni duyan da haftanın her günü eve bir başka kadın attığımı sanır! Tabii ki Bayan Erskine’den söz ediyorum.” Şapkasını başına taktı. “Benim için bir tek o var.”</p>

  <p class="block_7">Freddie büyük ablasının bakışlarında bir gariplik sezmişti. Georgia’ya iyice sokuldu. “Çok tatlı biri, Georgia.” İncecik sesiyle çok özel bir bilgi verircesine, “Bana üçgen uçurtma yapmam için takım taklavat almış, hepsini kendi ellerimle bir araya getirdim.”</p>

  <p class="block_7">“Ne güzel, Fred!” Georgia gülümsemeye çalışıyordu. Babasına soracağı binlerce sorusu olmasına karşın ona bakamıyordu. <span class="text_2">Peki ya ben,</span> demek istiyordu. <span class="text_2">Bana ne olacak?</span></p>

  <p class="block_7">Onun yerine Ada sordu: “Gelip bizim yanımızda mı kalacak?”</p>

  <p class="block_7">“Kazlar mı yetiştirmişim yoksa ben?” Babalarının sesi neşeli çıkıyordu artık, Ada’yla Freddie de ona uyarak gülümsediler. “Bir öbek kaz kafalı. Elbette kızım. Evliliğin anlamı budur. Gelip bizimle kalacak, benim karım ve sizin anneniz olacak.”</p>

  <p class="block_7">“Peki ona ne diyeceğiz, baba?” diyen Fred’di. “Anne mi diyeceğiz.”</p>

  <p class="block_7">“Bu onun hoşuna giderdi, biliyorum, Freddie, ama göreceğiz bakalım. Belki kızlar, daha büyük olduklarından, ona başka türlü seslenirler. Neyse, bunu zamanla çözeriz.”</p>

  <p class="block_7">Georgia babasının bakışlarını yeniden üzerinde duydu, tepki vermesini bekliyordu kendisinden, soru sormasını. Hiç nazik değildi böyle sessiz kalması, babasının verdiği habere ilgisiz davranması; farkındaydı. Gelgelelim boğazına kalın bir düğüm tıkanmış, şaşkınlık duyularını köreltmişti.</p>

  <p class="block_7">Freddie ile Ada ise onun sessizliğini kapatmaya çoktan istekliydiler. Babalarını soru yağmuruna tutuyor, Bayan Erskine’in köpeği, arabası, evdeki hangi odada kalacağıyla ilgili sorular sıralıyorlardı.</p>

  <p class="block_7">Georgia, suskunluğunu bozmaya karar verip derin bir soluk alarak konuşmayı başarabildi sonunda: “Peki ne zaman evlenmeyi düşünüyorsunuz?” Yüreği ağzından çıkacak gibi olmuştu.</p>

  <p class="block_7">Babası sevecen gözlerle ona baktı. “Kuşkusuz, senin de aramızda olacağın günü bekleyeceğiz, tatlım. Senin iyileşmeni.”</p>

  <p class="block_7">İyileşmemi geciktirecek tek neden bu olabilir diye geçti içinden - hüzünle - daha sonra dinlenme saatinde. Evlenme törenine katılmak için mi çabucak iyileşecekti? Artık kendinin olmayan bir eve dönmek için mi? Oradaki yerinin elinden alınıp başkasına verildiği, işe yaramaz ve gereksiz görüldüğü eve mi?</p>

  <p class="block_7">Onları uğurlamadan önce Georgia, kardeşleri ve babasıyla birlikte yürüyüşe çıktı. Çayırlığın bitiminde küçük bir gölet vardı, üstü parlak yeşil yosun tabakasıyla kaplıydı, bir bölümünde de iki yaşlı çamdan dökülen yapraklar hat gibi dizilmişti. Sırayla yaprakların üzerinden suya taş attılar. Georgia’nın fırlattığı taşlar uzağa gitmeyip hattın hemen dibine düşüyor, bulanık suya <span class="text_2">flop</span> diye değdiği gibi dibi boyluyordu.</p>

  <p class="block_7">“Kolunda güç kalmamış senin, Georgia,” dedi babası, arkalarından el sallarken, otomobil yola çıkıp da korna çaldıktan sonra sola dönerek eve doğru gözden uzaklaşırken kulaklarında bu sözcükler çınlıyordu işte. <span class="text_2">Ne kolumda, ne de kalbimde,</span> diye ekledi içinden.</p>

  <p class="block_7">Ne ağlayabileceği, ne de tek başına kalabileceği bir köşe vardı. Konuk salonuna dönüp yeni giysilerini topladı. Koğuşun yolunu tuttu.</p>

  <p class="block_7">İçerideki kadınlar heyecanlanmıştı, değişiklik hoşlarına gidiyordu. Yeni giyecekler! Aslında dışarıdaki dünyayı paylaşmanın, oradakilerle haberleşmenin aracı olarak görüyorlardı giysileri. Georgia giysin diye direttiler. Saçlarını yeni modaya göre kesme Bayan Moody’nin fikriydi. Birisi koştu bir tabure buldu, koğuştan sorumlu olan Hemşire Bayan Farraday de omuzlarına örtsün diye bir yatak çarşafı ödünç verdi. Georgia tokaları çıkarıp saçlarını saldı - annesi <span class="text_2">kraliçenin tacı</span> derdi saçlarına ve uzun buklelerin kayıp usulca yere düşmelerini seyretti.</p>

  <p class="block_7">İşlem sona erdiğinde antredeki aynanın önünde durdu. Kendini tanımakta güçlük çekti önce, ama nedense doğru olanı yaptığını düşündü, çünkü yaşamın evreleri de kesin bir değişimden geçiyora benziyordu. Yeni moda giysileriyle yalınayak aynadaki yansımasına yaklaştı, gözleri ışıldıyordu.</p>

  <p class="block_7">Arkasında duran Bayan Moody, kızın gözyaşlarını gördü aynadan, saçları kırpıldığına ağladığını sandı. “Oh, güzelim, ağlayacak bir şey yok,” dedi. “Saçı ilk kesilen herkes önce üzülür, ama sonra geçer. Bir içim su oldun, baksana.”</p>

  <p class="block_7">“Biliyorum,” diyen Georgia dönüp kadının boynuna sarıldı. “Doğru söylüyorsun.” Kolları hâlâ Bayan Moody’nin üzerinde bir adım gerilerken çenesi hafifçe titriyordu. Derken sahnedeymişçesine, rolünü oynuyormuşçasına, yerlere kadar eğilip zarifçe selam verdi yeni Georgia, kapısı açık koğuşta onu seyreden kadınlar alkışlamaya koyuldular.</p>

  <p class="block_7">Babasının sanatoryuma gelişinden bir-iki gün sonra Dr. Holbrooke çıkageldi. Georgia’yı aşağıdan çağırdıklarında, babasının yanlış yaptığını, Bayan Erskine hakkında yanıldığını söylemeye geldiğini düşünerek koşar adım inmişti alt kata.</p>

  <p class="block_7">İçeri girdiğinde konuk salonunda tanımadığı dört-beş kişi vardı. Dr. Holbrooke’u ilk bakışta tanıdı elbet, ancak doktor ona başını eğerek selam vermekle yetinince başkası için orada olduğuna karar vererek kendisini görmeye gelen konuğu beklemek üzere bir koltuğa oturdu - n’olur babam gelmiş olsun! Gelen babam olsun! Pencereden dışarıya bakıyor, gömleğinin kollarına dar gelen pazıları ve iri gövdesiyle babasının pat diye ortaya çıkmasını bekliyordu ki yanına birinin yaklaştığını sezip o yana döndü.</p>

  <p class="block_7">“O sensin!” dedi Dr. Holbrooke. “Az önce tanımadım.”</p>

  <p class="block_7">Georgia, son birkaç gündür sürekli yaptığı üzere elini açık kalan ensesine götürdü. “Evet, saçlarımı kestim. Nasıl olmuş?” deyip tökezleyerek ayağa kalktı. Elini uzattı; tokalaşmaktı niyeti, ama doktor elini bırakmıyordu bir türlü, avuçlarının arasına almış gözlerini ondan ayırmıyordu.</p>

  <p class="block_7">“Çok iyi görünüyorsun,” sözcükleri döküldü sonunda dudaklarından, elini de bırakıverdi. “Seni böyle gördüğüme sevindim.”</p>

  <p class="block_7">“Teşekkür ederim.” Başını yana yatırdı. “İyi bir hasta olmak için elimden geleni yapıyorum.”</p>

  <p class="block_7">“Belli. Belli,” diye onayladı doktor başını sallayarak. “Yeni saç modelin çok göz alıcı, belirteyim, eğer benim gibi yaşlı bir adamın görüşünü kabul edersen.”</p>

  <p class="block_7">“Hiç de yaşlı değilsiniz!” dedi. Yüzü yanmaya başlamıştı birden. “Bir kez daha teşekkür ederim. <span class="text_2">Siz</span> buraya kim için gelmiştiniz?”</p>

  <p class="block_7">“Senin için elbette.”</p>

  <p class="block_7">“Ya!” Hayal kırıklığına uğradığını gizleyemedi. “Şey, peki. Nasıl da beklenmedik... bir incelik.”</p>

  <p class="block_7">Doktor kahkahalarla gülüyordu. “Kibarlığından böyle söylüyorsun. Herhalde daha çekici birini bekliyordun.”</p>

  <p class="block_7">“Yo, sayılmaz. Babam geldi diye düşünmüştüm, hepsi bu.”</p>

  <p class="block_7">“Daha geçen gün burada değil miydi baban?”</p>

  <p class="block_7">“Öyleydi. İki gün önce. Nereden biliyorsunuz?”</p>

  <p class="block_7">“Neden oturmuyoruz? Gel şöyle, pencereye doğru, ne dersin?” Ardı sıra giderken adamın kokusu geldi Georgia’nın burnuna. Keklik üzümü kokuyordu. Üstüne üstlük, <span class="text_2">güzel</span> gelmişti bu koku, her nasılsa. Bir anlamda sağlık kokuyordu, farkı sezdi, artık ona yabancı gelen bir durumdu bu.</p>

  <p class="block_7">“Hâlâ benim hastam sın, biliyor muydun?” diyordu otururlarken. “Seni çağırmadan önce nasıl olduğunu öğrenmek için Dr. Rollins’e uğradım. Babanla kardeşlerinin geldiğini o söyledi. Çok sevinmiş olmalısın.”</p>

  <p class="block_7">“Sevindim tabii,” diye doğruladı Georgia.</p>

  <p class="block_7">“İyiler miymiş?”</p>

  <p class="block_7">“Evet,” dedi. Ada ile Freddie’yi anlattı biraz. Ancak ne babasından ne de Bayan Erskine’den söz açtı. Holbrooke nazik davranıp ilgi gösteriyordu, öte yandan bakışlarını kızdan ayırmıyordu hiç. Üzerindeki mavi - beyaz çizgili buruşuk gofre kumaştan yazlık takım annesinin ölmek üzere olduğu yaz akşamüzerleri doktorun eve gelişini çağrıştırdı Georgia’ya; nasıl da sevinirdi yorgun görünüşlü bu yakışıklı adam, bir-iki yerinde kan izi sandığı lekeler olan hafif yazlık giysileriyle gelip annesini birkaç saatliğine uyutmayı başarınca.</p>

  <p class="block_7">Sanatoryumdaki günlerinin nasıl geçtiğini sordu ona, gün boyu neler yaptığını, Georgia da yüzü kızararak ayağa kalkıp dolaşabilmekten mutlu olduğunu, ancak banyo yapabildiği ilk gün mutluluktan havalara uçacağını anlattı.</p>

  <p class="block_7">“Suyu... şey, çok özlüyor insan, süngerle silinmek yeter mi hiç! <span class="text_2">Banyo</span> yapmaya bayılırım,” diye vurgulayınca doktor kahkahalarla güldü, hoşuna gitmişti kızın dedikleri, Georgia da gülüyordu nedenini bilmeden.</p>

  <p class="block_7">Sonra birden ciddileşti.</p>

  <p class="block_7">“Merak ettiğim bir şey var,” diye özetledi, “bendeki gelişmeler nasıl gidiyor?”</p>

  <p class="block_7">“Ne demek istiyorsun?”</p>

  <p class="block_7">“Hâlâ doktorumsanız, sizden sağlığımın nasıl olduğunu öğrenmek istiyorum. Kendimi çok iyi hissediyorum, acaba yakında eve dönebilecek miyim?” Kafasında henüz oluşmaya başlayan fikir şuydu: Şimdi, bir an önce ve hiç beklenmedik bir anda eve gidebilirse, babasının evlenmesini engelleyebilirdi. O gelince evlenmesine gerek kalmadığını anlardı babası.</p>

  <p class="block_7">Holbrooke ona doğru eğildi. “Evdekileri çok özlemiş olmalısın...” diye başladı söze.</p>

  <p class="block_7">Georgia başını kaldırdı, <span class="text_2">“Dahası,”</span> diye karşı çıktı, “onlar beni özlediler. Bana gereksinimleri var, gerçekten var. Öyle görünüyor ki ben olmadan her şey paramparça oluyor.” Bu yalan yüzünü kızarttı. “Kuşkusuz evi iyi çekip çeviren biriymişim gibi davranamam, özellikle size karşı, çünkü tam tersini söylemiştim size. Gene de babam için evde her şey yolunda gitsin diye elimden geleni yaptım diyebilirim.” Bütün dikkatini varmak istediği hedefe öyle vermişti ki babasından söz edince, doktorun yüzünün gerildiğini, gözlerindeki sıcak halasların söndüğünü fark etmedi bile.</p>

  <p class="block_7">Doktor bir an sustuktan sonra, “İşte bundan ötürü buraya yattığını düşünüyorum,” dedi.</p>

  <p class="block_7">“Öyle, ama bu işe yaradı. İyileştim. Buraya yatmam iyi oldu. Bakın!” diye haykırarak ellerini telaşla havaya kaldırdı. “Bana bakın! Ateşim düştü. Domuz gibiyim. Artık öksürmüyorum, neredeyse hiç, iyiyim, sizce de öyle değil mi?” Ona doğru eğilip ayartmaya çalışırcasına gülümsedi, farkına varmadan sanatoryumda yaygın olan davranış biçimini taklit ediyordu. “Ne de olsa siz benim manevi babam sayılırsınız - tek yapmanız gereken bana bir kere dokunmak,” diyerek ellerini uzatıp hafifçe adamın koluna dokundu, okşarcasına, “hemen iyileşirim.”</p>

  <p class="block_7">“Sevgili kızım,” derken doktorun sesini tanımayacaktı az kalsın, “ben böyle bir yetiden yoksunum.” Yüzü tümüyle değişmişti. Georgia’dan, dokunuşundan korkmuştu neredeyse.</p>

  <p class="block_7">Sesinin tonu kadar dedikleri de incitmişti Georgia’yı, öyle birdenbire resmi ve soğuk konuşma tarzı. Kendinden utandı. Başını hemen başka yöne çevirdi, güneşin vurduğu taraçaya bakan pencereden dışarı baktı. Seward Wallace duruyordu orada, siyah takım elbisesiyle şezlonga uzanmış kımıldamadan yatıyordu, püskülü andıran saçları alnına düşmüş, tuhaf bakışlarla Georgia’yı süzüyordu gözlerini ayırmadan.</p>

  <p class="block_7">Yutkundu. “Şey. Öyleyse bana söyleyebilir misiniz acaba, ne zaman... taburcu olmayı umut etmek için daha ne kadar bekleyeceğim?”</p>

  <p class="block_7">Dr. Holbrooke başını kaldırdı. “Söyleyemem,” dedi. O da pencereden dışarıya bakıyordu. Sonra yeniden kıza döndü. “Gözlem altında tutmamız gerek seni, Dr. Rollins ve ben. Bizi kaygılandıran birkaç unsur vardır, böyle bir karara varmadan önce onlara bakarız.” Göz göze geldiler. Doktorun gözlerindeki sevecen, hoş bakışlardan iz kalmamıştı. Doktoru olarak konuşuyordu yalnızca. “Bazen bir hasta çok iyi görünebilir, ancak her an yatağa düşme olasılığı vardır. Bir şey söylemek çok zor, çok zor.”</p>

  <p class="block_7">“Ne zaman eve gidebileceğimi söyleyemiyorsunuz demek?”</p>

  <p class="block_7">“Ne yazık ki,” derken sesi bu kez daha yumuşak çıkmıştı doktorun.</p>

  <p class="block_7">“Nasıl hayal kırıklığına uğradım bir bilseniz!” Adama öfkelendiğini fark etti. <span class="text_2">Sanki hasta olması onun suçuydu.</span> Bozulduğunu belli etmemek elinde değildi. Ayağa kalktı, doktor da arkasından. “Beni görmeye gelmeniz büyük incelikti,” dedi. Bir an önce uzaklaşmaya can atıyordu, doktordan, odadan. Yine elini uzattı, doktor elini sıktı bu kez.</p>

  <p class="block_7">“İncelik değildi,” dedi sanki görüşmeyi uzatmak, söze yeni baştan başlamak niyetindeydi.</p>

  <p class="block_7">“Öyleydi,” diye karşılık verdi Georgia sertçe. “Çok büyük incelikti. Şimdi gitmem, gidip dinlenmem gerek. Çok yavaş giden iyileşme sürecimi hızlandırmak için.” Dalga geçmekti amacı, alay etmek, ancak bunu başaramadığını kendi de anladı, sesi buruktu.</p>

  <p class="block_7">Ne yapabilirdi? Burulmuştu.</p>

  <p class="block_7">Georgia, “Hoş çakalın,” dedikten sonra arkasını dönerek onu diğer ziyaretçilerle hastaların arasında bırakıp odadan çıktı.</p>

  <p class="block_7">Bu görüşmenin ertesi günü Seward Wallace ilk kez konuşmuştu onunla. Georgia’ya yapmacık gelen, sırıtmayı andırır bir gülümsemeyle yanına sokulduğunda kitaplıkta toplanmış, kahvaltı zilinin çalmasını bekliyorlardı.</p>

  <p class="block_7">“Dış görünüşünü değiştirmişsin,” dedi.</p>

  <p class="block_7">Georgia bir adım geriye sıçradı delikanlının gürleyen sesini duyunca. “Öyle, Bayan Moody saçımı kesti, eğer dediğin buysa.”</p>

  <p class="block_7">“Giysilerini de değiştirmişsin, öyle değil mi?” Suçlarcasına konuşuyordu. Kızmış gibiydi.</p>

  <p class="block_7">Belki de neden kaşıdır, diye düşündü Georgia, gür, koyu renk kaşı alnının ortasına, burnunun üzerine denk düşen noktaya doğru incelir; onu dinlerken bile gergin, hatta uzlaşmaz gösterirdi. “Öyle galiba,” diyerek omuz silkti. “Hiçbir giysimin içine giremiyordum. Hepsi dar geliyordu.”</p>

  <p class="block_7">“Ah!” dedi. “Bambaşka biri olmuşsun.”</p>

  <p class="block_7">“Demek öyle. Biliyorum.”</p>

  <p class="block_7">“Adım Seward,” dedi sertçe. “Seward Wallace. Senin adın da Georgia Rice diye biliyorum.”</p>

  <p class="block_7">“Güzel. Kendimi tanıtmama gerek yok demek, bundan hiç hoşlanmam da.”</p>

  <p class="block_7">Delikanlı onun gülümsemesine karşılık vermedi. “Onun için mi yaptın?”</p>

  <p class="block_7">“Anlamadım.”</p>

  <p class="block_7">“O adam. Dün seni görmeye gelen. Onun için mi <span class="text_2">değiştirdin</span> tarzını?”</p>

  <p class="block_7">Ses tonu hiç de kibar değildi, aşağılık birinden söz eder gibiydi. Ne yüzsüzlük, diye düşündü. “Nereden kapıldın bu kanıya?” diye sordu. “O adam doktorum, bir beyefendidir. Dr. Holbrooke.”</p>

  <p class="block_7">Delikanlı suskun kaldı önce, sonra, “Anladım,” dedi. “Onu iyi tanıyorsun gibi geldi bana.” Sesi iğneleyiciydi.</p>

  <p class="block_7">“Şey, elbette. Küçüklüğümden beri aile doktorumuz o bizim. Annemin hastalığıyla o ilgilendi. Yıllarca.”</p>

  <p class="block_7">“Anlıyorum.”</p>

  <p class="block_7">“Anlıyorsundur herhalde,” diyerek uzaklaştı Georgia.</p>

  <p class="block_7">Az sonra kahvaltıda kremalı kahvenin yanında şurup dökülmüş sütlü yulaf, domuz pastırmalı yumurta ve tereyağlı, istersen üstüne şekerli tarçın da serpebileceğin kızarmış ekmekleri yerken, delikanlıya kızgın olmadığını düşündü. Ancak davranışının kaba olduğunu anlaması gerekiyordu. Kimsenin yanına gidip öyle konuşmaması gerektiğini.</p>

  <p class="block_7">Masadaki öbür hastalarla gevezelik ederken yemekhanenin karşı ucunda Seward Wallece’i görebiliyordu, yavaşça yemeğini yerken arada bir kendisine göz atıyordu.</p>

  <p class="block_7">Freddie’yi çağrıştırmıştı ona! Birden ona yakınlık duydu. Ne kadar gençti, tuhaftı da.</p>

  <p class="block_7">Seward yemekten sonra yanına bir kez daha yaklaştığında, gözlerini Georgia’nın yüzünden ayıramıyordu neredeyse, ertesi gün birlikte yürüyüş yapmaya ne dersin diye sordu ona. Kız da kabul etti.</p>

  <p class="block_7">İleriki yıllarda o günler ne zaman aklına gelse, Seward’in <span class="text_2">peşine düşmesine</span> izin verdiğini düşünürdü Georgia, tıpkı sanatoryumdakilerin dediği gibi —delikanlıya âşık olmuştu - çünkü kendini yalnız ve terk edilmiş hissediyor, başını yaslayacak bir omuz arıyordu.</p>

  <p class="block_7">Gene de sevmişti onu. Sevmemiş miydi?</p>

  <p class="block_7">Sanatoryumda geçirdiği günlerden söz ederken, bazen anlattıklarının hiçbirinin, o günlerdeki duygularıyla düşüncelerinin hiçbirinin pek gerçek olmadığını söylüyormuş gibi gelirdi bana.</p>

  <p class="block_7">Seward’a üstü kapalı olarak şöyle bir değinirdi kuşkusuz. Onunla ve anneannemle ilişkisiyle ilgili öğrendiklerimin çoğunu tuttuğu günlüklerden ve sakladığı mektuplardan biliyorum. - (Hikâyeyi kendine göre aktaran Rue Teyzemi de unutmamak gerek elbet.) Öykünün ana hatlarını anladığım zaman başkalarının ve anneannemin yıllar boyunca bana yaşamı hakkında anlattıkları yeniden kulaklarımda yankılanmaya, anlam kazanmaya başladı.</p>

  <p class="block_7">Kesin olarak bildiğim bir şey vardı, o da Seward on altı ya da on yedi yaşındayken anneannemin on dokuzunda olduğu, yani anneannemden aşağı yukarı iki yaş küçüktü; ayrıca ona vurulduğunda, Seward’ın hastalığı birkaç yıldır sürmekteydi. Kendisini parlak bir gelecek beklerken on dört yaşında, Andover Akademisi’ne (bir gazetede yayın yönetmeni olan babası vereme yakalanınca burs almış oradan) başladığı ilk yıl futbol oynarken maçın ortasında iki büklüm kaldığını, o sırada bir bardak dolusu kan öksürdüğünü de biliyordum. Onu hemen revire yatırdıklarını, ertesi gün okul yönetiminin okuldan hemen alınmasını ailesinden istediğini de.</p>

  <p class="block_7">Biri öğretmenlik yapan, diğeri de hasta olan ablaları onu sanatoryuma yatırabilmek için eve pansiyoner almışlar. Girdiği günden beri de oradaymış neredeyse; Georgia gelmeden önce, doktorların onayını almaksızın bir aylığına gitmiş - daha doğrusu kaçmış. Ablaları yalvarıp ne diller dökmek zorunda kalmışlar geri dönsün diye. <span class="text_2">“Sızım sızım sızlanmak</span> bizim ailede Tanrı vergisidir,” diye anlatırmış Georgia’ya, sesinden ablalarını evin küçük kedilerine özgü uysal, aynı zamanda da hor gören bir sevgiyle sevdiğim sezermiş o da. Ailenin en küçüğüymüş ne de olsa ve tek oğlu.</p>

  <p class="block_7">Georgia gülümsemiş, sonra da bakışlarını çevirmiş, gözlerine uzaktaki bir kıpırtı takılmış. O sırada taraçadaki şezlonglarda yan yana uzanıyorlarmış. Gökyüzünde ağaçların tepelerine doğru tembel tembel süzülen iki kartal görmüş, uygun hava akımını yakalamak için bir o yana bir bu yana yatarak uçuyorlarmış.</p>

  <p class="block_7">Kısa bir süre onları seyrettikten sonra delikanlıya dönüp sormuş: “Eğer gerçekten hasta olsaydın, doktorlar seni dışarıda tutmazlardı, değil mi?”</p>

  <p class="block_7">Seward dudaklarını büzerek her zamanki acı gülümsemesini takınmış. “Ama ben tam anlamıyla hasta <span class="text_2">idim.</span> Bana öyle geliyor ki eğer canları isterse <span class="text_2">seni dışarıda tutarlar,</span> istemezse <span class="text_2">kilit altına alırlar.</span> Neleri yapabilirsin, neleri yapamazsın bir bir sıralarlar.”</p>

  <p class="block_7">Georgia ince yün battaniyesinin altında kıpırdanmış. “Ama her şey insanın iyiliği, için.”</p>

  <p class="block_7">“Sen buna inanıyor musun gerçekten?” diye sorarken sanki olmayacak bir şeyden söz eder gibiymiş Seward, sanki onun böylesine yapmacıksız olması olanakla sız gibi.</p>

  <p class="block_7">“Elbette inanıyorum. İnanıyorum elbette, yoksa burada olmazdım.”</p>

  <p class="block_7">“Peki öyleyse neden pek çokları <span class="text_2">iyileşmiyor?”</span> Dönüp Georgia’dan yana bakmış. “Hele sen düşün bir, haklı olduğumu göreceksin. Neyin işe yaradığı, neyin yaramadığı konusunda en ufak bir fikirleri yok.”</p>

  <p class="block_7">Yanlarında başka şezlonglar da varmış, güneşin altında düzgünce sıralanmışlar. Mırıltılar, boş konuşmalar yükseliyormuş her iki yanlarından. Solda bir yerlerden öksürük sesleri geliyormuş.</p>

  <p class="block_7">“İyileşenler de var, Seward. Bunu benim kadar sen <span class="text_2">{</span> de biliyorsun.”</p>

  <p class="block_7">“Bazıları öyle zor iyileşiyor ki, ölüyorlar. Bay Briscombe’a bak. Hiç kimse onun kadar çaba göstermemişti.”</p>

  <p class="block_7">Georgia bir süre sessiz kalmış. Bay Briscombe’u severmiş, tıknaz, kel kafalı o adamı; hangisi kız, hangisi erkek ayırt edilemeyen, saçları olması dışında her biri babalarının küçük birer kopyası olan çocuklarının - tam yedi tane— elindeki tek sararmış fotoğrafını herkese gösterirmiş. Ona bir kitap bile vermiş, <span class="text_2">Tarlakuşunun Türküsü,</span> tanıman gereken bir yazar demiş, Willa Cather, Georgia çok sevmiş kitabı.</p>

  <p class="block_7">“Öte yandan,” diye bağlamış sözlerini, “bana bak. Baksana, daha iyiyim. İyi olduğumu biliyorum.”</p>

  <p class="block_7">Seward şaşkın bakışlarla bakmış ona, ama gözlerini hemen kaçırmış. O gün nedense genizde tuzlu bir tat bırakan rüzgar ağaçların aralarında ıslık çalıyormuş.</p>

  <p class="block_7"><span class="text_2">Haklı olabilir mi,</span> diye merak etmiş Georgia. Yaşamlarının baştan sona yalan yanlış yönlendirilmesi olacak iş değil. Dr. Holbrooke’un sevinçli bakışlarını, Dr. Rollins’in nazik sakallı yüzünü getirmiş gözünün önüne. Yetişkin kimseler ne de olsa diye düşünmüş.</p>

  <p class="block_7">Olamaz, tüm bunlar Seward’ın karamsarlığının bir parçası, her şeye karşı çıkma arzusu.</p>

  <p class="block_7">Aslında Georgia’nın tanıdığı ilk öfke dolu kişiydi Seward, öfkesini her an kusmaya hazır ilk kişi; böyle bir duygudan yoksun olan Georgia’yı ona çeken nedenlerden biri de buydu. Onun yaşında böyle kendini beğenmiş bir hınçla bilenmek, Georgia’nın hem o yaşlarda -hem de ileriki yıllarda asla sorgulamadığı— eğitimli yetişkinler dünyasına karşı böyle kin duymak görülmedik bir durumdu. Delikanlıya hayran kalmasına neden olmuştu, bir yandan da küçük olması ve hastalığı nedeniyle ona karşı sevecen, koruyucu bir yakınlık duyuyordu.</p>

  <p class="block_7">Yepyeni duygulardı bunlar. Bill March’a duyduğu sevgi, onun yanında kendini güvende hissetmesine, ona aşinalığına, ilerisini önceden kestirebilmesine dayalıydı. Eski dosttu onlar - aslında oyun arkadaşı - ta çocukluktan beri. Geniş çenesi, inatçılığı, espri anlayışının azıcık kıt olması bir yana, kendine göre yakışıklı biriydi Bill. Onunla evlendiklerini hayal ettiğinde, ki arada sırada yapardı bunu, büyüdükleri aile ortamını sürdürdükleri bir yaşantı gelirdi gözünün önüne.</p>

  <p class="block_7">Seward’i ona çeken nedenlerden hiçbirinin bunlarla ilgisi yoktu. Ne güvence vardı ne de geleceği öngörme. Kalıcılık da söz konusu değildi. Aralarındaki bağın temeli delikanlının hastalığına dayalıydı, bir de hastalığına duyduğu öfkeye. Ayrıca çocuğun geçmişte yaşadığı her şeyin Georgia’ya alışılmadık gelmesine: gazeteci bir baba, ayrıcalıklı bir yatılı okul, sanatoryumdan kaçış.</p>

  <p class="block_7">Onunla ilgili küçük ayrıntıların toplamının gücünü kabullenmeye utanırdı. Kedilerinkine benzeyen delici denecek kadar yeşil gözleri. Uzun, kemikli parmaklarının piyano çalarken ya da gaydayı tutarken görünüşü -şaşırtıcı bir müzik yeteneği vardı. Ayaklarını sürüyerek dokunaklı yürüyüşü. Sanki sıskalığını örtbas etmek istercesine omuzlarını hafifçe bükerek duruşu. Böyle genç birinden beklenmeyecek gür sesi. Yakıcı, gizemli enerjisi.</p>

  <p class="block_7">Georgia’nın çekimine kapıldığı onun ölüm sürecine girmiş olması da olabilir. Çünkü tüberkülozun ileriki aşamalarında bilinen bir olgu vardı, doktorların <span class="text_2">spes pthistica</span> dediği, sondan hemen önceki acayip yaşama dürtüsü ve yapay canlılık. Seward’ın belirli özelliklerini abartmasına, o süre boyunca, o terk edilmiş yerde <span class="text_2">kimliğini</span> bulmasına yol açıyordu aşağı yukarı.</p>

  <p class="block_7">Film oynatıldığı gün hava fırtınalı ve yağmurluydu. Georgia’nın koğuşundaki kadınlar dinlenme saatinde bile çan çan konuşuyor, akşam olacaklar üzerinde yorumlar yapıyorlardı. Hangi film gösterilecekti? Herkes ne giyecekti? Bayan Shepard revirde kendini bilmeden yattığına göre adı çapkına çıkmış Bay Bertke birine kur yapacak mıydı acaba? Her yerden ayrı ayrı sesler yükseliyordu, nemli ve sisli havada battaniyeleri çenelerine dek çekili siluetlerden çıkan boğuk sesler.</p>

  <p class="block_7">“Bana yaklaşmasına izin vermem,” diyordu Bayan Duffy. “Ölüm öpücüğünden farksız o herif. Âşık olduğu üçüncü kadındı o, hem de ötekilerden daha uzun sürdü.” Dışarıda yağmur çatının üstünde tamtam çalıyor, rüzgârdan savrulan ağaçlara çarpıyordu.</p>

  <p class="block_7">“Kendini kolla, Georgia, sıra sende olabilir,” diye seslendi birisi.</p>

  <p class="block_7">Ağzını bıçak açmıyordu Georgia’nın, bir nedeni hâlâ kurallar gereği davranmaya çalışmasıyken, diğer bir nedeni de düşüncelerini kimseye açamayacak olmasıydı: Seward’la ilgili düşüncelerini elbette, Seward’la.</p>

  <p class="block_7">“Ah, Georgia’nın oltasına başka balık takıldı,” diye Bayan Duffy atıldı.</p>

  <p class="block_7">“Georgia’nın oltasında <span class="text_2">küçük</span> bir balık var şimdi.” Hep birlikte gülüştüler.</p>

  <p class="block_7">Georgia sinema salonunda en arka sıraya oturdu tek başına. Bayan Priley soran gözlerle ona işaret ettiyse de başını hayır anlamında sallayıp yanındaki boş sandalyeyi gösterdi, kuşkusuz Bayan Priley de Seward’ın gelmesini beklediğini sandı Georgia’nın.</p>

  <p class="block_7">Film gösterisine müziğiyle eşlik eden Bayan Duffy piyanonun başında parmaklarını ısıtmakla meşguldü. Sandalye sıraları arasından bildik seslenmelerle alışıldık yer değiştirme gürültüleri duyuluyordu. (Bay Huls, “Buraya oturabilir miyim?” diye hevesle sordu, Georgia da, “Affedersiniz ama bu sandalyeyi tutmam istendi benden,” diye karşılık verdi.) Az sonra kamerayı çalıştıran tek bacağı gelişmemiş Lewis Lunt salonda sendeleyerek dolaşmaya, ışıkları söndürmeye başladı ve herkes sesini kesti; tıngırdayan piyanoyla sağdan soldan gelen kahkaha ya da öksürük sesleri dışında çıt çıkmıyordu.</p>

  <p class="block_7">Filmin adı <span class="text_2">Tillie’nin Patlak Aşkı</span> idi, Mack Sennett’ın bir komedisi. Başrolde Charlie Chaplin vardı, entrikacı şehirli bir düzenbazı oynuyordu, Marie Dressier da iriyarı, tatlı, acayip gülünç ve umutsuz çirkinliği insana dokunan Tillie’yi. On dakika içinde Chaplin’le Dressler’ın tahta parmaklıklar üstünde tehlikeli bir biçimde denge sağlayıp karşılıklı kur yaptıkları, sırayla aşağı düşüp sonra bir çırpıda çitin tepesine yeniden tünedikleri sahne geldi. Galiba o sıradaydı, Georgia öksürdü, tek bir kez. Derken bir tane daha. Sonra öksürük nöbetine tutuldu. Ayağa kalktı ve birilerinin kulağına gider diye salondan ayrıldı, koridor boyunca öksürerek uzaklaştı.</p>

  <p class="block_7">Ön kapıyı açıp bardaktan boşanırcasına yağan yağmurla rüzgarın uğultusuna aldırmadan karanlıkta dışarı çıktı. Sanatoryumun arkasına, taraçanın bulunduğu yere dolandı. Üstü başı ve ayakları ânında sırılsıklam kesilmişti, bu yüzden de nereye bastığına dikkat etmesine gerek kalmadan yamyassı olmuş çimenlerin karşısında yaşlı elma ağaçlarının kümelendiği yere doğru hızla ilerledi. Arkasına dönüp filmin gri ışığının titreştiği taraçanın pencerelerine bakmadı bile. Ağaçların altında Seward’i bulmayı umut ediyordu. Anlaşılan orada değildi, öyleyse geri gitse iyi olacaktı; birden en kalın gövdeli ağacın ardında beliren siluetini seçti. Aklına tuhaf bir düşünce geliverdi bir an, sanki ağacın bir parçasıydı Seward, ağacın bir uzantısı. Gözünün önünde lisede okudukları mitoloji kitabından bir sahne canlandı: Apollon’un aşkından kaçmak için Daphne’nin defne ağacına dönüşmesi. Oraya doğru koşarak neredeyse yere değen kalın dalların altına girdi.</p>

  <p class="block_7">Yapraklardan oluşma çadırın altında doğrularken Seward kollarıyla bedenini sardı, Georgia onun sıcak soluğunu yanağında, ensesinde duyuyordu. İşte orada ilk kez öpmüştü onu Seward, sert dudaklarını, kemikli vücudunu kızınkilere iyice bastırarak. Hastalığının kokusunu alabiliyordu Georgia, Bryce’ta kullandıkları kahverengi sabunun, mentolün, yağmurun, insan teninin kokusunu ve alnına vuran yüksek ateşin sıcaklığını. Georgia açlık ve korkuyla karışık kararlı bir teslim olma dürtüsüyle parmak uçlarına yükselerek gövdesini delikanlının gövdesine bastırdı. - O gün günlüğüne şunları yazmış:</p>

  <p class="block_7">‘w Kasvetli bir gün. Akşam sinema vardı. Oradan tüydüm ve Seward’la buluştum, gelmemi istediği yerde, sağanak yağmurun altında elma ağaçlarının orada. Küçük Ü£ bahçıvan kulübesine gittik birlikte. Sucuk gibiydik. Sırılsıklam giysilerimizi çıkardık. Artık sonsuza dek ona aitim.</p>

  <p class="block_11" id="calibre_pb_15"> </p>
</body>
</html>
