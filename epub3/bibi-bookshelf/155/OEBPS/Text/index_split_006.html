<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Sue Miller _ Aşağıdaki Dünya.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_15" id="id_bookmark0">BBB Bir</p>

  <p class="block_7">Gözünüzün önüne getirin bir: Kuru bir hava, serin bir gün, yükseklerde birikmiş kümülüs bulutları kuzeybatıdan güneydoğuya süzülürken, gölgeleri de peşleri sıra, bu yıl içinde son kez biçilecek olan saman tarlaları boyunca ilerliyor. Aşağıda, tarlalar arasındaki toprak yolda bir at arabası, içinde yan yana oturan iki ihtiyar, yıpranmış pazar giysileriyle yetişkin kızlarının cenazesine doğru kasabanın yolunu tutmuşlar, ikisinin de ağzını bıçak açmıyor, ama onlara bakan, yaşlı kadının durmaksızın dudaklarını oynattığını görebilir, arka arkaya sürekli aynı sözcükleri mırıldandığını duyabilir. Kızı hasta yatağında haftalar boyu ölümü beklerken, kadıncağızın tek dileği torunlarını içine düştükleri bu durumdan, annesiz kalmaktan kurtarmak olmuştu. Onları çiftliğe, yanına alacaktı. Şimdi de bunu nasıl açıklayacağının provasını yapıyordu, farkında olmaksızın dökülüyordu sözcükler dudaklarından; kocası da fark etmemişti.</p>

  <p class="block_7">Bir de şunu getirin gözünüzün önüne: Hiç bitmeyecekmiş gibi gelen aynı gün ikindi saatlerinde üç torundan ikisi, büyük olanlar, kızlar, kahkahalarla gülüyor. Nasıl oldu da böyle yanlış bir fikre kapıldı diye yaşlı kadınla, anneanneleriyle alay ediyorlar saygısızca.</p>

  <p class="block_7">Pek kaba sayılmazlar aslında. Ne de olsa ikisi de çocuk daha. Bütün çocuklar gibi düşüncesiz onlar da. Ama daha önemlisi, bu tuhaf günün büyük bölümünü, annelerinin gömüldüğü günü kahkahalarla geçirmeleri. Kahkahalarına engel olamıyorlar bir türlü; gülmeleri biraz da histeri nöbetini andırıyor, ne düşüneceklerini, ne hissedeceklerini bilememelerinden kaynaklanıyor. En kolayı kahkaha atmak. Kendilerini bekleyen bütün karanlık duygularla baş etmenin tek yolu.</p>

  <p class="block_7">Gün ağarmadan kalkmışlardı yataklarından, babalarıyla küçük kardeşleri daha uyanmadan, anneanneleriyle dedeleri daha kasabaya doğru yola koyulmadan, üstlerine düşecek onca tatsız işin ağırlığından neredeyse sersemlemiş olarak. Kilisedeki törenin ardından yenecek yemeğin kusursuz olması gerekiyordu -yumurta ezmesi, jambon, fırında patates, top ekmek, üç çeşit salata, tatlı ve kurabiye-, ikisinin de elinde yerine getirilecek uzun bir görev listesi vardı. Geceliklerini çıkarmadan, yalınayak, mutfakta çalışırlarken gökyüzünden süzülen sabahın ilk ışıkları yavaşça içeriye doluyordu. Evin kâhyası Bayan Beston geldiğinde, giyinsinler diye hemen odalarına gönderdi onları.</p>

  <p class="block_7">Bayan Beston’ın yapacak çok işi olduğundan bir gün önceden kendileri ütülemişlerdi elbiselerini. Yatak odasında kapının arkasına astıkları giysiler buram buram kola kokuyordu, kızgın ütünün kokusu bile duyuluyordu belli belirsiz, hani o tatlı, yakıcı koku. Elbiselerini giyerlerken, uzun saçlarını örmek için birbirlerine yardım ederlerken gülmekten katılıyorlardı, hapşırık gibi bir geldi mi insanın hiç kurtulamadığı türden bulaşıcı bir kahkaha tufanıydı bu. Arada sırada böğürürcesine sesler bile çıkarttılar, saygısızca. Dinmedi bir türlü. Birbirlerine ya da saçları dimdik, pijamalarıyla onların odasına gelip yataklarına oturarak ablalarını seyretmeye koyulan erkek kardeşleri Freddie’ye bakmaları bile yetiyordu kahkahaları koyvermelerine.</p>

  <p class="block_7">Belki şimdi anlamışsınızdır, günün daha sonraki saatlerinde babaları, anneannelerinin fikrinden söz edince neden makaraları salıverdiklerini: neden gene aynı isteri nöbetine tutulduklarını. Kadınla alay ettiler düpedüz.</p>

  <p class="block_7">Dedesiyle birlikte at arabasına atlayıp gelmelerine güldüler; babalarının ezelden beri bir otomobili vardı çünkü, öyle geliyordu onlara (yedi yıl olmuştu otomobil alınalı). Anneannelerinin ağzında topu topu sekiz dişi kalmasına, bundan ötürü gülümserken elini ağzına götürmesine güldüler, bu tuhaf, çekingen hareketi güzelce taklit edebiliyordu ikisi de. Başında kabarmamış bir pandispanya gibi duran hasır şapkasına, bütün önemli günlerde giydiği eski moda elbisesine güldüler. Bir de babalarının gitmelerine razı geleceğini düşünmesine.</p>

  <p class="block_7">***</p>

  <p class="block_7">“Onlar daha çocuk,” diyordu yaşlı kadın damadına. “Çocukluklarını yaşamaları gerek.” Selâmlaştıktan sonra birlikte salona gitmişlerdi; ihtiyar, konuşacaklarının gizli olduğunu söyleyince babaları sürgülü kapıları kapattı. Kapılar öyle uzun zaman açılmamıştı ki üstleri bir parmak tozla kaplıydı.</p>

  <p class="block_7">Dul kalan erkekle ölen kadının annesi içeride gözlerini birbirlerinden kaçırarak oturdular, kadın konuşmak için zorluyordu kendini, damadına planını anlatmaya çalışıyordu. İyi bir konuşmacı değildi, bırakın böyle güç bir konuda konuşmayı, daha kolay koşullar altında bile beceremezdi bunu. Hoş, ilk sözlerinin ardından neler söyleyeceğini düşünmemişti. Aslında başka diyeceği de yoktu.</p>

  <p class="block_7">Üstüne üstlük damadının yanında utanır, sıkılırdı. İriyarı cüssesi, dümdüz parlak saçlarıyla yakışıklı sayılırdı damadı, kırk beşine yaklaşırken çenesi düşmüştü biraz. Mesleği satıcılıktı, kauçuk eşyalar pazarlıyordu, işinde edindiği alışkanlıklar bütün yaşamına yansırdı: karşısındakini eğlendirmek, etkilemek isterdi. Kızıyla -Fanny’yle- flört ederken anneanneye de kur yapmıştı, bunun sonucunda onun bulunduğu ortamlarda kadıncağızın dili tutulur, ağzını açamaz olurdu. Bir keresinde, ikram ettiği yabanmersinli pastayı çok beğenmiş, kadının kollarından tuttuğu gibi çiftlik evinin mutfağında, ahşap döşemelerin üstünde vals yaptırmıştı ona. Bundan öyle rahatsız olmuştu ki -adamın güçlü kolları karşısında çaresiz kalmaktan- utancından başlamıştı hüngür hüngür ağlamaya.</p>

  <p class="block_7">İşte şimdi de aynısını yapmak geliyordu içinden, ağlamak; ağzındaki baklayı çıkarana dek nasıl da ezilip büzülmüştü. Kızının ölüme yaklaştığı günlerde ve daha sonra tek başına kaldığında çok kararlı görünüyordu. Çocukların kendisine ihtiyacı vardı. Hafta içinde tek başlarına <span class="text_2">bırakılmamalıydılar</span> artık. Kızlardan böyle bir sorumluluk -birbirlerine ve bir de küçük kardeşlerine bakmaları- beklenemezdi. Fazla olurdu bu. Çok fazla. Onlara bir yuva, kendilerine bakacak biri gerekliydi. Hafta sonunu babalarıyla geçirsinler diye torunlarını cuma gününden kasabaya getirirdi. Ya da o gelip çiftlikte kalırdı onlarla birlikte. Babalarını görünce nasıl sevinirlerdi kim bilir!</p>

  <p class="block_7">Bütün bu planlar kızını gözünün önüne getirmekten alıkoyuyordu yaşlı kadını -eriyip tükenmiş, bir köşede iki büklüm, yalnızca acıyla haykırırken bilinci yerine gelen kızını- gene de hazırlıklarını yaparken sık sık konuşmuştu Fanny’yle, Fanny’nin bir başka kılığa girmiş hayaliyle. Kızlara vereceği yatakları havalandırırken, onlar için hazırladığı odalara Fanny’nin çerçeveli resimlerini koyarken. “Ah, sevgili kızım,” diye mırıldanmıştı. “Hiç merak etme sen, kızların afiyette olacak. Onlara tek gereken kendilerine bakacak birisi, o kadar, bunu yapacak kişi de benim.”</p>

  <p class="block_7">Damadı yanıt vermeden önce bir süre sustu, biraz nezaketten, biraz kederden. Sonra boğazını temizleyerek olan biteni biraz daha farklı değerlendirdiğini söyledi. Büyük kızı neredeyse on altısındaydı, küçüğü de on üç -artık onlara çocuk denemezdi pek. Yetişkin, iyi kızlardı. Kızlarının yardımına ihtiyacı vardı.</p>

  <p class="block_7">Yaşlı kadının asıl korkusu buydu işte. Ama açıkça dile getirmekten kaçmıyordu. Sessizce oturdu, başını, peki anlamında, salladı, yalnızca bir kere; kendine öfkelenmişti. Teslim oluyordu. Bu kadar kolaydı demek pes etmek.</p>

  <p class="block_7">Üstelik, diye sürdürdü damadı sevecen bir ses tonuyla (pek cana yakın konuşuyordu: Kaynanasını, bir deri bir kemik kalmış bu sert ihtiyarı severdi), onlar benim çocuklarım.</p>

  <p class="block_7">Kadın ayağa kalkıp sırtını döndü, ama daha önce üzüntü ve yenilginin etkisiyle dudaklarını sarkıttığı adamın gözünden kaçmamıştı.</p>

  <p class="block_7">***</p>

  <p class="block_7">Fanny’nin ölmesi uzun yıllar almıştı, ne evde ne de çocukların önünde ağza alınmıştı, ama kanserdi. Tuhaf bir kadındı Fanny, hem gençken hem de orta yaşlarındayken. Daha kimse hasta olduğunu aklına bile getirmeden çok önce, ev işlerinin yükünü kızlarına yıkmıştı zaten. Kendileri bakıma ihtiyaç duyan çocuklar için çok ağır bir yüktü bu. İhtiyar kadının da bildiği bir gerçekti bu aslında, ama suçluluk duygusuna dönüşen acısı bunu unutturmuştu.</p>

  <p class="block_7">Georgia ile Ada’ydı adları. Büyükleri Georgia, annesinin sağlığının yerinde olduğu yılları anımsıyordu; kasabada yaşayan bütün çocuklar gibi öğle tatilinde yemek yemeğe okuldan geldiklerinde evde çıt çıkmazdı. Fanny, sabahlığını bile çıkarmamış olurdu daha, salondaki koltukta uzanmış kitap okurdu, tıpkı Georgia evden çıkarken yaptığı gibi. Başını kaldırır, şaşkın ve uykulu gözlerle bakardı ona. Yuvarlak yüzü, şişkin yanakları vardı, dolgun dudakları, bebeksi mavi gözleri, çocuksu bakışlarıyla sevimli genç bir kadındı. “Nasıl oluyor bu Georgia,” derdi her defasında, “nasıl bu kadar çabuk döndün eve?” Arkasından kalkar, kızının saçını okşar ya da elbisesine dokunurdu beceriksizce. Çoğu zaman yalınayak dolaşırdı, kışın bile. “Peki, haydi gidip siz kızlara yiyecek bir şeyler ayarlayalım, ne dersiniz?”</p>

  <p class="block_7">Utanç vericiydi bu elbette, ama çocuklar aldırmazlardı; uzun zaman önce alışmışlardı buna. Mutfağa girdiklerinde kahvaltı sofrası ortada, tabaklardaki yağ donmuş olurdu, reçelin suyu pelteleşmeye yüz tutmuş, görünmeyen hava akımıyla titreşirdi. Üst katta yataklar dağınık, henüz el sürülmemiş olurdu. Freddie doğunca, Georgia’ya düşen ilk görev, öğlenleri eve gelince dosdoğru bebek odasına gidip onun altını açarak artık bir damla daha alamayacak olan bezini değiştirmek olmuştu. “Seni gidi sidikli,” derdi. “Seni gidi baş belası. Bak ne yapmışsın, pislik seni.” Bu sözleri tekerleme gibi tekrarlar dururdu, bebek büyülenmişçesine pürdikkat ona kulak verirken işini görmesi kolaylaşırdı, hem de öğürmesine engel olurdu, çünkü burun deliklerine dolan o keskin amonyak kokusuna alışamamıştı bir türlü, daha da kötüsü küçük kardeşinin lök gibi olmuş giysilerine her elini değdirdiğinde gider kusardı.</p>

  <p class="block_7">Freddie geldikten kısa bir süre sonraydı -Georgia, annemin hastalığı o günlerde başlamış olmalı diye düşünmüştü sonradan-, eve düzenli olarak bir yardımcı gelir oldu: Bayan Beston. Adı Ellen’dı ama hiç kimse, annesi bile onu adıyla çağırmazdı. Bayan Beston derlerdi, bazen, ortalıkta olmadığı zamanlar da babaları ondan Bayan Best One (En İyisi) diye söz ederdi. Uzun boylu, iri kemikli, güçlü bir kadındı. Espri anlayışından uzak olmasına karşın her zaman neşeliydi. Pazartesi sabahları, babaları hafta boyunca sürecek iş gezisine çıkmak üzereyken gelirdi eve. “Bu çocuklara girişmelisiniz, Bayan Beston,” derdi babası paltosunu giyerken. “Çok şımardılar. Günde bir kırbaç, diyelim, ayrıca akşam yemeği için haftada en az dört gece bir tabak lapa.” Güle güle demek üzere basamaklarda oturan çocuklar afacanca kıkırdayarak bakışırlardı.</p>

  <p class="block_7">“Aman, bayım, öyle söylemeyin!” diye haykırırdı Bayan Beston tedirgin bir sesle.</p>

  <p class="block_7">“Yok, yok, size güveniyoruz, Bayan Beston. Odalarına kapatın onları. Yemek vermeden yatağa gönderin. Boyun eğeceklerine söz verene dek başparmaklarından asılı tutun.”</p>

  <p class="block_7">“Yapmayın, Bay Rice!”</p>

  <p class="block_7">“Şimdi çıkıyorum, Bayan Beston. Cuma gününe kadar bu yaramazlara Tanrı korkusunu aşılayacağınıza sonsuz güvenim var.”</p>

  <p class="block_7">Ama yapmazdı kadıncağız. Her yaramazlıklarını bağışlardı. Herkes, zavallı yavrumdu, onun için, en çok da anneleri. Bayan Rice, zavallı yavrum. Georgia bu ifadenin sevecenliği dile getirmek için epey garip kaçtığını anlayacaktı giderek, Bayan Beston’ın sözlerinin belli bir konuyu hedef aldığını, annesiyle ilgili üzücü, yanlış bir şeyler olduğunu anlayacaktı yıllar geçtikçe.</p>

  <p class="block_7">Bayan Beston’ın öğleden sonra üç buçuk ya da dörtte kendi evine gitmesi gerekirdi -evde onu ve yemek pişirmesini bekleyen bir ailesi vardı- ama çoğu zaman işlerini bitirdikten sonra kalır, çocuklarla bir bulmaca daha yapar, bir el daha iskambil oynar, bir tur askercilik oyununa katılırdı. Kapıdan çıktığında ev tertemiz kokardı, çamaşır günüyse çamaşırlar yıkanmış olurdu, annelerinin sağlığı iyice bozulduktan sonraki günlerdeyse, mutfakta yiyecek hazırlar, kızlara yemeği nasıl ısıtıp servis yapacaklarını söylemeden gitmezdi. Ne var ki Fanny’nin iştahı günden güne azalıyordu, Ada ile Georgia, Freddie’yi de alıp mutfak masasına oturmadan önce onun tepsisini hazırlayıp götürürlerdi odasına. Karınlarını doyurduktan sonra biri tepsiyi almaya gider, neredeyse hiç el değmemiş tepsiyle geri gelirdi. İkisi de yakından izlerlerdi annelerinin yediklerini, bir önceki günden daha mı çok yoksa daha mı az yediğini bilirlerdi, ama bundan asla söz etmezlerdi.</p>

  <p class="block_7">Öte yandan o yaşa dek bildiklerini bilmezden, gördüklerini görmezden gelmede ustalaşmışlardı. Ortalıkta olup bitenler de buna teşvik ederdi onları: Bayan Beston’ın kararlı neşesi, babalarının zoraki, kimi zaman umutsuz şen şakrak tavırları, evlerinde yaşananlarla ilgili komşularının saygılı suskunluğu.</p>

  <p class="block_7">Ya anneleri: Hep böyle değil miydi? Üşengeç, zamanının yarısını yatakta geçiren, kâh okuyan kâh hayal kuran biri. Evet, hastaydı, bunu biliyorlardı pekâlâ, gene de baharda, yeniden kendine gelmesini beklerlerdi hep -ya da bekler gibi yapar ve bekler gibi yaptıklarını unuturlardı; Bucksport’a gidip doyasıya ıstakoz yiyeceklerdi yaz gelince; belki de sonbaharda, okullar açılmadan önce Pittsfield’e gidip alışveriş yapacaklardı. Yazın akşama doğru annesi ölmeye yattığında, Georgia mutfak kapısındaki sinekliği, açıp dışarı çıktı. Bayan Beston evine gitmişti, Fanny’nin çarşaflarını metal leğenin içinde suya basılı bırakmıştı giderken. Kanlı çarşaflar suyu koyu şerbet rengine çevirmişti, çok güzeldi. Günbatımında karlı dağların aldığı görüntüyü andırıyorlardı. Gördüklerine şaşakalan Georgia soluksuz kaldı bir an. Yürek atışları hızlandı. Sonra çarçabuk bildik, işe yarar hilesine başvurdu. Akşam yemekte güveçte tavuk yiyeceklerdi, işte gördüğü kan da tavuk kesilirken akmış, leğendekilere sıçramıştı.</p>

  <p class="block_7">Buna inanmadan önce göz ardı etmesi gereken bir dünya şey vardı, öncelikle tavukların kümesin arkasında kesildiğini aklından çıkarmalıydı, ama deneyimliydi, birkaç saniye içinde başarmıştı. Olabildiğinde yüksek sesle ıslık çalmaya koyuldu: ‘Nereye gidersen git.’ Bitki ve çiçeklerle dolu avluya yürüdü, neredeyse tohumlarını taşıyamayacak hale gelmiş acı baklalarla limon çiçeklerini şarkı söyleyerek koparmaya başladı. Annesinin kapalı kalmasında ısrar ettiği pencerelerin ardından bile arada bir duyulan çığlıklarını duymazdan geliyordu.</p>

  <p class="block_7">Babam burada olsaydı ya, diye geçirdi içinden, çiçeklerin saplarına asılırken. Şu an içeri girseydi keşke. Oysa iki gün daha yollarda olacaktı, cumaya kadar her zaman dolaştığı birkaç kilometrelik çember içine giren dükkânlara, hırdavatçılara uğrayacaktı. Otomobilinde sattığı malların örneklerini taşırdı, bundan ötürü de arabasının içine kauçuk kokusu sinmişti, Georgia üzerinde daha sonraki yaşlarında bile yatıştırıcı etkisi olan bir koku.</p>

  <p class="block_7">Mutfak kapısından uzak durarak ön kapıdan girdi içeri elinde çiçeklerle. Mutfakta bir vazo buldu. Salona giderken Ada da ardı sıra geliyordu, anneleri uykuya dalana, belki de onları duyup da gürültüyü kesene dek bağıra bağıra şarkı söylediler.</p>

  <p class="block_7">***</p>

  <p class="block_7">Annelerinin sağlığı iyiyken de yaşam biçimleri pek farklı sayılmazdı: Babaları pazartesiden cumaya kadar evde olmazdı. Onsuz, günlerini uyuşuk ve yalapşap geçirirler, doğaçlama yemeklerle -anneleri ‘piknik yapalım’ derdi hep- doyururlardı karınlarını. Eğlenceli diye düşünürlerdi, bir tür oyundu. Cuma sabahları etekleri tutuşur, deli gibi temizliğe koyulurlardı. “Aman Tanrım, burası domuz ahırına benzemiş!” diye yakınırdı Fanny, sanki daha yeni fark etmişçesine, sanki eve bir sürü yabancı gizlice girmiş de o görmeden ortalığı batırmış gibi. Öğleden sonra okuldan döndüklerinde babalarını evde bulurlardı çoğu zaman.</p>

  <p class="block_7">Birlikte geçirdikleri hafta sonları aile yaşamının odak noktasıydı. Hava güzelse otomobile atlayıp gezer, gerçek pikniklere çıkar, anneannelerinin çiftliğine giderlerdi; kışları atlı kızağa binilir, kızakla kayılır, buz pateni yapılırdı. Oynadıkları sessiz sinemanın, türlü oyunların, sergiledikleri piyeslerin sonu gelmezdi. Cumartesi ve pazar kahvaltıları muhteşemdi, hele pazar akşamları uzun süre başından kalkmadıkları yemek sofrası.</p>

  <p class="block_7">Kuşkusuz anneleri ya da babaları kiliseye adım atmazken, çocukların bütün bir pazar sabahını orada geçirmeye zorlanması hiç de adilce değildi -Freddie kreşe gönderilirdi, kızlar da önce pazar okuluna, arkasından da vaaza. Öğlen yarım ya da bire kadar eve dönmezlerdi bazen. Kiliseye gidenlerin, kasabanın öbür yetişkinlerinin, “Annenizle babanıza selamlarımı iletin,” “Evdekilere selam söyleyin,” demelerinde belli belirsiz bir iğneleme sezilirdi. “Peki, söyleriz,” diye kabul ederlerdi Freddie’yi almak üzere yola koyulurken, kasabadaki parkı geçip eve yollanırken. “Tabii söyleriz!” diye seslenirlerdi, erken yaz günlerinde sersemletici kokular saçan ful ağaçları boyunca önce koşar adım, sonra yürüyerek ilerlerken, üç tahta basamağı cici ayakkabılarıyla güm güm çıkarken.</p>

  <p class="block_7">“Karnımız zil çalıyor!” “Açlıktan ölüyoruz!” diye sızlanırlardı ön kapıya gelince. Anneleri üst katta olurdu çoğu zaman -duş yaptığı gelirdi kulaklarına- ama babaları hemen aşağı inerdi, iki dirhem bir çekirdek mutfağa gider, tereyağlı, şekerli ekmek hazırlardı, <span class="text_2">açlığınızı bastıralım hele,</span> diyerek. Az sonra kapıda görünen anneleri en güzel pazar giysilerini giymiş olurdu, sanki kiliseden dönmüş sanırdınız. Yanakları al al, mis gibi lavanta kokardı, babaları çocukça saçma sapan sözler ederdi onu görünce: “Bu güzellik ne böyle, karşıdaki bu güzellik abidesi de kim? Hey, kızlar, yoksa benden sakladığınız dünyalar güzeli bir ablanız mı var?”</p>

  <p class="block_7">***</p>

  <p class="block_7">Ne garip, diye düşünüyordu Georgia cenaze sırasında, kendini nasıl da küçülmüş hissediyordu. Ölüm fikrine alışmıştı, belki, annesinin uzun süren hastalığı nedeniyle, belki de onun öleceğine hazırlamıştı kendini. Ön sıranın sonunda oturan anneannesiyle dedesini seyrediyordu. Birbirlerinin yüzüne bakmıyorlardı, ama kenetlenmiş ellerinin anneannesinin kucağında durduğunu gördü. Yaşlı kadının omuzları çökmüş, aşağı sarkıyordu. Elbisesi biçimsizdi, ütülenmekten kumaşı parlamıştı, dantel yakasıysa eskilikten sapsarıydı.</p>

  <p class="block_7">Törenden sonra büyükbabayla büyükanne yemeğe kalmadılar, herkes kilisedeyken Bayan Beston’ın hazırlayıp yemek odasına kurduğu sofraya oturmadılar. Onun yerine damatlarını utana sıkıla ön verandaya çağırdılar. Vedalaştıktan sonra arkalarından el sallasınlar diye kızlarına seslendi damatları. Babaları anneannelerinin planından söz etmişti kızlara, at arabası uzaklaşırken kızların gülme krizi yeniden başladı, öyle çılgınca gülüyorlardı ki -anneanneleriyle dedelerinin tuhaf şapkalarına, iki büklüm ata, yan yatmış arabaya- pembe, pırıl pırıl yüzlerini bir kez daha göstermeden önce evin arkasındaki çimenliğe gidip sakinleşmeleri gerekti.</p>

  <p class="block_7">Derken o gece düşünde anneannesini gördü Georgia, kızının ölü bedenini, Meryem’in İsa çarmıha gerildikten sonra yaptığı gibi kucağına almış, sonu gelmeyen gözyaşları döküyordu. Karanlıkta, Ada’yla birlikte yattıkları yatakta gözlerini açtığında, kendi yüzü de döktüğü yaşlardan sırılsıklamdı.</p>

  <p class="block_16" id="id_bookmark1"> </p>
</body>
</html>
