<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Sue Miller _ Aşağıdaki Dünya.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_8" id="id_bookmark2"> </p>

  <p class="block_13">BBB Üç</p>

  <p class="block_7">Anneannemin yanında kalmaya ilk geldiğimde yedi yaşındaydım. Lawrence ise dokuz. Evliliğinin on birinci yılının ardından annemin ilk yaşadığı bunalımdı, fakat tüm aile üyeleri öyle hazırlıklıydı ki, bunu nicedir bekledikleri seziliyordu.</p>

  <p class="block_7">Gece uyandırmıştı bizi. Babam yoktu. Küçükken sık sık iş gezilerine çıkardı. Avukattı. Şirket evlilikleriyle uğraşır, bundan dolayı da belli aşamada kıdem ve maaş çizelgeleriyle ilgili pazarlıkların sonuçlanması için görüşmelere katılması gerekirdi.</p>

  <p class="block_7">Annem bizi giydirdi. Eski tüvit yün mantosunu giymişti, altına da pijamasının paçalarını içine soktuğu kısa çizmelerini. Çok neşeliydi, mutlu ve heyecanlı, bu yüzden pek karşı çıkmamıştık, fakat sonradan Lawrence’ın bana söylediğine göre, en başından beri bir şeylerin ters gittiğini o anlamış. Sanki bir anda, derin uykusundan uyandırılınca, bundan sonra annemle neler yaşayacağımızı görmüş.</p>

  <p class="block_7">Dışarı çıkıp karanlık gecede uzun bir yürüyüş yaptık. Saatin uygunsuz ve karanlık sokakların ıssız olması bir yana, sanki her şey yolunda, önceden tasarlanmış gibiydi. Annem, “Bakın çocuklar, şuradan sola dönüyoruz,” diyordu coşkuyla; biz de dönüyorduk. Ancak bu yürüyüşünün sonu bir türlü gelmek bilmiyordu ve gelmedi; bizim nefesimiz tükendikçe annemin enerjisi daha da artıyordu. Belli şeylerin belli biçimde yapılması <span class="text_2">gerekirdi.</span> Duramazdık! Dinlenemezdik. İşte o noktada sağa dönecektik. Doğru değil miydi? Yoksa sola mıydı? Tedirginliği ve kararsızlığı arttıkça annem feryat figan etmeye başladı.</p>

  <p class="block_7">Sonunda paçayı kurtarıp bir evin kapısını çalan Lawrence olmuştu, artık gökyüzünün pembe renge bürünmeye başladığı saatlerde, kapıyı ürkek gözlerle açan bir kadına annemize tuhaf bir şeyler oluyor, yardıma ihtiyacımız var, diye açıkladı durumu. Kadıncağız sabahlığıyla sokağa çıkıp yanımıza gelerek annemle konuşmaya çalıştı, ne var ki bir işe yaramadı, bunu hemen anlamıştık. Annem öfkelenip avazı çıktığınca bağırmaya başladı: “Yapamam, işimize böyle salakça <span class="text_2">burnunuzu sokmanıza</span> izin veremem! Gidin kendi kahrolası işinizin başına dönün, neden defolmuyorsunuz? Siz... <span class="text_2">burnunuzu...</span> Siz... salak!”</p>

  <p class="block_7">Kısa bir süre geçtikten sonra polis çıkageldi, yüzlerinde sevecenlik, gülümseyecek bu tuhaf gösteriyi izlediler ve polis otosuyla ağır ağır yanı başımızda ilerlediler. Sonunda hepimiz polis otosuna bindik. Kendisini gitmek istediği yere götüreceklerini sanan annem karşı çıkmadı. Bundan sonra olanlar bir ana plan çerçevesinde gelişecekti sanki. Aile dostlarımıza gider, günü orada geçirirdik, okula gitmemiz gerekmezdi; buna bayılırdık. Bir gün babam gezisinden erken dönmüş, gelip bizi eve götürmüştü, ertesi günse hep birlikte Chicago Garı’nda trene binecektik; anneannemlere gidiyorduk. Oraya vardığımızda kalacağımız odalar çoktan hazırlanmıştı, birkaç gün sonra köy okuluna gitmeye başladık.</p>

  <p class="block_7">Yaşantımızdaki bu değişikliğe yol açan o acayip geceden aklımda kalan seyrek aralıklarla dikilmiş lambalarla aydınlatılan, ağaçlı Meşe Parkı’nın geniş sokaklarında yaptığımız uzun yürüyüştür; her bir sokak lambası ilerlememizi söyleyen bir vahaydı, önümüzdeki karanlığa dalmak için geçmemiz gereken birer vaha. Bir bu, bir de bize yardım etmek isteyen iyi yürekli kadına, ondan hiç duymadığım bir ses tonuyla annemin söylediği sözler. Ansızın yanımızda bitiveren polisi de unutmamak gerek, üniformalı iriyarı adamların nezaketi dostça davranışları, polis otosunun erkeksi, güven verici, deriyle karışık kokusu.</p>

  <p class="block_7">Büyüleyici tren yolculuğunu da anımsıyorum, yataklı vagonda yalnızca bize ait bir kompartımanda kalışımızı. Lawrence’la birlikte babamın üstündeki ranzayı paylaşmıştık. Birimiz ayakucunda, öbürümüz başucunda uyumuştuk ranzada, sabah olunca bir süre ayak güreşi yapmıştık yattığımız yerde; trenden inip de perona ayak basarken görevlinin beni ‘küçük bayan’ diye uğurlaması Lawrence’la benim çok hoşuma gitmişti.</p>

  <p class="block_7">Anneannemlerin evine yerleşince annem nasıl diye hiç sormamıştım galiba, nedense sormamamız gerekiyordu. İlerici yıllarda, kendim de anne olduktan sonra bu konuya kafa yorduğumda, özellikle sakınılması gereken <span class="text_2">bir konuyu açmanın</span> çocukken benim için nasıl güç olduğunu düşünmüştüm. ‘Sorulana dek bekle’, ‘Öğrenmek istediklerinde söylersin’ diye yazardı kitaplarda, gazetelerdeki püf noktaları sütunlarında. Oysa ben, herkes her zaman bilmek ister diye savunurum, neyi bilmek istediğiyle ilgili en küçük bir fikri olmasa bile. Çocuklarıma her <span class="text_2">şeyi</span> anlattım daha soru sormaya başlamadan. En çok boşanmamızı ve babalarının yaşantımızdan çıkıp gitmesini, onun yanı sıra küfürlerin anlamlarını, insanların birbirlerine karşı sık sık saygısız davranmalarının nedenlerini, gebeliği, doğumu, seksi ve onun tüm karmaşık yanlarını. Bir erkeğe saksafon çalmanın ne demek olduğunu annesinden öğrenen kendisinden başka bir kızla hiç tanışmadığını söylerdi Karen hep. Başkalarından öğrenmek yerine ilk benden duysunlar diye düşünürdüm. Kızım bunun doğruluğundan kuşkuluydu biraz.</p>

  <p class="block_7">Anneannemlerin yanına o ilk gidişimizde bütün bir okul yılı boyunca orada kaldık, <span class="text_2">bilmeme</span> güvencesi altında debelenip durduk. Nisan ayında annemi hastaneden çıkarıp eve götürdüler, ancak evine alışmasının zaman alacağı düşünülüyordu, elbette bu bize söylenmeyecekti. Ayrıca okullar kapanmadan okul değiştirmemeliydik.</p>

  <p class="block_7">Böylelikle anneannemle dedemin tılsımlı köyünde kalmayı sürdürdük. Okulun son haftalarında annem doğuya, yanımıza geldi, sonra hep birlikte orta-batıya döndük, anneme yardımcı olsun diye anneannem de bizimle gelmişti. Fakat çok kalmadı. Annem iyi görünüyordu. Herkesin ağzından düşürmediği gibi yeniden ‘kendine’ dönmüştü. Kendindeydi, ancak bana göre biraz farklıydı.</p>

  <p class="block_7">Nasıl bir tedavi gördüğünü bilmemekle birlikte elektroşok ya da insülin tedavisi uygulandığından kuşkulanıyordum. Eve döndükten sonra bile ilaç almayı sürdürüyordu.</p>

  <p class="block_7">Onu sinirlendirmek hâlâ çok kolaydı. “Nereye bakıyorsun <span class="text_2">sen?”</span> diye öfkeyle sormuştu bir gün ansızın.</p>

  <p class="block_7">“Hiç,” demiştim. Yalandı. Epeydir onu süzüyordum.</p>

  <p class="block_7">“Neyse, o öküz gibi şaşı gözlerini kendine sakla,” diye uyarmıştı. Sonra yaptığı işe -dikiş dikmeye- dönmüştü yine, bir daha ağzını açtığında bana söyledikleri sıradan, olağan şeylerdi, uğraştığı işle ilgili.</p>

  <p class="block_7">Hastalandığında <span class="text_2">ipleri başkasının elinde</span> gibi oluyordu, o ilk nöbetin ardından (aslında İkinciymiş, üniversitedeyken yaşamış ilkini, Lawrence’la bana uzun yıllar anlatılmayacaktı bu) diğerleri gelir, giderdi sık sık, yaşantımızın olağan akışı içinde en beklenmedik zamanlarda birden öfkeye kapılır ya da birkaç saniyeliğine kaba saba, tehdit edercesine konuşurdu. Tiki olan birine benziyordu. Tourette gibi. Hepimiz bunları görmezden gelmesini öğrendik, başımızı çevirip hiçbir şey olmamış gibi davranmayı, hiddetli, yaralayıcı, çocukça sözlerini, bazen de attığı dayakları yok saydık.</p>

  <p class="block_7">Bütün bu yaşananlar Lawrence’la benim ona olan sevgimizi etkilemedi, dahası artırdı bile denebilir. Çocukların kendilerine dayak atan, üzerlerinde izmarit söndüren anne ya da babalarına geri verilmek üzere mahkeme önünde yalvardıklarını okuruz bazen gazetelerde. Nasıl olur diye şaşarız, anlayamayız bir türlü, fakat ben onları anlıyorum. Annemizle aramızdaki bağ hastalanmasının ardından daha da derinleşmiş, güçlenmiş, öne çıkmıştı. Güldüğü, neşeli olduğu, bize iyi davrandığı dakikalar belleğimde pırıl pırıl anılar olarak kazılıdır. Bana çok özel gelen şeylerin çoğu evlerde sıradan diye algılanan olaylar olduğunu anlamam yıllar sürdü, örneğin sofranın kurulması, yatakların yapılması, okulla ilgili sorular sorulması, sevecenliğin göstergesi olarak gülücükler saçılması, saça ya da yanağa içtenlikle dokunulması, yemeğin pişirilip masaya getirilmesi.</p>

  <p class="block_7">Annemin sorunu neydi, hâlâ bilmem. Kimse çıkıp ne bana söyledi annemin hastalığının adını, ne de Lawrence’a. Zaten hastalığın adı ya da hastalıkla ilgili tanı da akıp geçen zamanla değişmiş olmalıydı; tıpkı psikiyatri ve tıbbın annem gibi tedavi altına alman insanlar hakkında genel yargılarını değiştirmesi gibi. Ancak o günlerde biz kendimizi suçluyorduk. Öyle geliyordu ki annem bizden bir şey istemişti ve Lawrence’la ben onu kendisine verememiştik. Kısaca <span class="text_2">daha fazlasını</span> diyebilirsiniz buna. Şimdi düşünüyorum da, belirtilerinin en hafifiydi bu, fakat bize en çok dokunanı, annemin gereksinimi ilgimizi çekmekti: <span class="text_2">gözbebeğimiz olma arzusu.</span></p>

  <p class="block_7">Anne ya da babaların üstesinden gelmesi pek kolay olmayan; sevecen anne ile bilinçsiz çocuk ilişkisini kurmaktır; gerçek olan bunun tersidir genelde. Oysa biz denedik, Lawrence’la birlikte. Annemin yeterli göreceğini vermek için didindik. Her nasılsa bu çabamızla bile öfkelendirdik onu, demek ki öfkelenmesi gerekiyordu.</p>

  <p class="block_7">***</p>

  <p class="block_7">Batı Barstow’daki ilk sabahım soğuk ve yağışlıydı. Dışarıda sis öyle alçalmıştı ki gören topraktan buhar çıkıyor sanırdı. Don yüzünden biçilme zamanı geçmiş çimlerin sivri uçları kristalleşmişti. O korkunç kahveden yaptım yine, sonra ayağımda kalın yün çoraplarla güneşten ışıl ışıl buz gibi odada oturup günümü nasıl geçireceğimi düşünmeye koyuldum. Ne zaman burada yaşadığımı düşlesem, açık havada güneşin altında yürüyüşe Çıktığım, yaprakları topladığım geçerdi gözümün önünden; taşlı kasaba yollarında otomobille dolaştığım, şurada, burada böğürtlen ya da elma şarabı almak için durduğum. Bugün hava elverişli değildi bunları yapmaya. Oyalanacak başka şeyler bulmam gerekiyordu.</p>

  <p class="block_7">Öteki <span class="text_2">—gerçek</span> yaşamım diye gördüğüm- yaşantımda çoktan işe gitmiş, öğretmenler odasında oturuyor olurdum, yanımda Emily La Follette, Ellen Gerstein, Carole McNamara ve Bob Wilburn. Kahvemin son yudumlarını içerken hep birlikte sınıflara dağılıp güne başlamadan önce anlattıklarına kulak veriyordum. Kocasının erkeklik uzvunun çalışmamasının ilanlara yansıması yüzünden Liddy Dole’un adaylık seçimlerinde sıkıntı yaşayıp yaşamayacağını tartışıyor olurduk. Bu konu kadını siyasal alay malzemesi yapar mıydı? Yapay yağlar kanserojen miydi? Geceleri Portero Tepesi’ne gitmek güvenli miydi? Sırf din değiştirmeden önce söz verdiği için Bob’un Katolik çocuklar yetiştirmesi gerekli miydi? En can sıkıcı konuları kaçırdığımı anladım: Bob’un korkunç şakalarını, Emily’nin çocuklarıyla kocası arasında geçen uzun, ilgi çekmeyen konuşmaları kelimesi kelimesine aktarmasını, Ellen’ın sonuçlanmayan tatsız boşanma serüvenini.</p>

  <p class="block_7">Özel bir okuldu, kız okulu, üniforma giymek, derse girerken ayağa kalkıp öğretmeni selamlamak gibi (ancak kızlar yaptıklarından hiç hoşnut olmadıklarını göstermeye yetecek abartılı saygı duruşuyla kuralı nasıl bozacaklarını biliyorlardı) eski geleneklerine bağlı bir okul, aynısı dua odasına girerken de yinelenirdi, oranın pek bir dinsel önemi kalmamıştı ya. Yalnızca okul müdiresi tarafından ahlak kurallarını anlatan kısa öğütler vermek için, bazen de duyurular için kullanılıyordu. Yirmi yıl öğretmenlik yaptım orada, bir nedeni parasız kaldığım yıllarda kızlarımın ücretsiz okuyabilmelerini sağlamak, İkincisi, devlet okullarında -maaşlar daha yüksekti- gerekli olan öğretmenlik sertifikası olmaksızın orada çalışmama izin verilmesi, başka bir neden, okulun alışkanlıklarıyla kurallarını enine boyuna bilmem ve de işin kolay olmasıydı. Okul yılı tüm zamanımı almakla birlikte kolaydı. Kızların da çoğunu sevmiştim. Onlara edebiyat dersi vermek, yaşam üstüne konuşmak, kim olduklarını, nasıl seçim yapacaklarını düşündürmekten ibaretti.</p>

  <p class="block_7">Vermont’a taşınsaydım, bununla karşılaştırmaya değer başka bir iş bulacağım kuşkuluydu. Yakında bir özel okulda olmayacağı kesindi en azından. İşin doğrusu çevrede bir özel okul var mıydı, onu da bilmiyordum. Bir süre geçinecek kadar param vardı -boşanırken Joe eli açık davranmıştı-, ayrıca San Francisco’daki evimi satsaydım, rahatım epey yerinde olurdu. Ne var ki çalışmadan geçen bir yaşantı düşleyemiyordum. Buraya gelmek her şeye yeniden başlamak, kendimi yeni baştan bulmak demekti. San Francisco’dayken böyle bir dürtüye kapıldığım, dahası sabırsızlandığım anlar olurdu. Şimdiyse, burada, anneannemin oturma odasında durmuş, bu bulutlu havada günü nasıl geçireceğim konusunda kafa yoruyordum ve en ufak bir fikrim bile yoktu.</p>

  <p class="block_7">Kafamda bu düşüncelerle kahvemi yudumlarken, oturduğum odanın köşesini bucağını inceliyor, evdeki ışığın, böyle kapalı bir günde bile nasıl değiştiğini görerek kaliteden kaçınılmadan özenle seçilmiş renkleri hayranlıkla seyrediyordum ki ansızın <span class="text_2">yeter</span> diye geçirdim içimden. Fincanımı mutfağa götürüp kalan kahveyi eski sabuntaşı lavaboya boşalttım. Üst kata çıkarak giyindim, yüzümü yıkayıp makyaj yaptım. Saat on buçuktu, dışarısı hâlâ bir saat önceki kadar karanlıktı, ama en azından bir süredir yağmur yağmıyordu. Yürüyüşe çıkmaya karar verdim.</p>

  <p class="block_7">Joe evden gittikten sonra hareketten bereket doğar, anlayışına saygı duymayı öğrenmiştim, <span class="text_2">laf olsun diye hareket etmekten</span> bile. Ne zamandır hareketsiz kalmıştım, düşüncesi bile korkunçtu, boş boş geçirdiğim günler, saatlerce kımıldamadan kitap okuduğum, pencereden dışarıyı seyrettiğim, sokaktan geçenlerin tıkırtılarına ya da duvar saatinin hiç bitmeyen tiktaklarına kulak verdiğim günler. O günlerde okullar açık diye nasıl mutluydum, her sabah yataktan kalkıyordum hiç olmazsa, görevimi yerine getiriyordum, çok iyi değilse de layıkıyla; eskiden işimi iyi yapmış olmaktan doğan yeterli biri<span class="text_3">kimim vardı, dolayısıyla kızlar bile maskaralıklarıma uyum sağlıyorlardı. Çalışıyor, sözümü dinliyorlardı, oysa başlarında benim kadar hiç gücü kalmamış yeni biri olsaydı başkaldırabilirlerdi. Küçük kâğıtlara mesajlar yazarak haberleşmekle yetindiler. Sınıftaki kargaşanın habercisi olan kabalık ve itaatsizliği ancak maskeledi bu.</span></p>

  <p class="block_7">Her gün eve döndüğümde yorgunluktan bayılacak gibi olurdum. Bir şeyler yiyeceğim zaman mutfakta ayaküstü atıştırırdım, ne ocağa ne fırına dokunur, alışverişte aldığım bozulmaya yüz tutmuş malzemelerden tuhaf yemekler uydururdum: gevşemiş kraker üstüne fıstık ezmesi, kerevizli fıstık ezmesi ya da konserve çorba. Temizlik yapmaz olmuştum. Arkadaşlar arayıp da birlikte bir şeyler yapmayı önerdiklerinde, yalan atıyor, katılamayacağımı belirten gerekçeler uyduruyordum. Düşüncesi bile üstesinden gelinemeyecek denli yorucuydu: arabaya atlamak; tiyatroya, lokantaya ya da müzeye kadar otomobil kullanmak; yer arayıp park etmek; arkasından çene çalmak, bakmak, yemek, gülücükler saçmak — ne çok <span class="text_2">emek</span> isterdi.</p>

  <p class="block_7">Bir trafik kazası tüm bunlara son verecek, yaşadığım boşluğun getirdiği bunalım bitecekti.</p>

  <p class="block_7">101 numaralı karayolunda bir öğretmen arkadaşın evindeki toplantıdan eve dönerken kuzeye doğru gidiyordum. Geçiş şeridine girmiş, önümde yavaş seyreden otomobili sollamak üzereydim ki arkamdan hızla gelen herifin teki sağıma, gidiş şeridine geçti. Beni sağlayıp önüme gireceğini sezmiştim. Biliyordum. Dikiz aynasından son sürat geldiğini görünce anlamıştım; sezgilerim öyle söylüyordu. Yavaşladım ki beni geçebilsin.</p>

  <p class="block_7">Geçti de, anca sığabileceği kadar açtığım boşluğa kayarak sağdan hızla önüme geçti. Öyle sert bir geçişti, sürati öyle yüksekti ki arabası savrulmaya -balık kuyruğunu andırırcasına zarif hareketlerle— sağa sola yalpalamaya başladı. Korkuyla frene basınca yoldan çıktım. Her şey jet hızıyla, aynı zamanda çok ağır gelişiyordu: Az önce sollamaya çalıştığım otomobilin, öne doğru sürüklendiğinin, hızlı giden aracın o aracı da yoldan çıkardığının, sürücüsünün frene bastığının farkındaydım. Olanca gücümle frenlere asılıp o ikisi arasında olacaklardan kaçma çabasıyla sertçe sola kırdım; ilkin korkuluklara vurdum, derken yavaşlayıp dönerken bir daha, ama bu kez yavaşça çarptım, inleyen lastik ve fren sesleri arasında darmadağınık olan metal plakaların yardımıyla sonunda durdum. Bütün bunlar olurken öfkeden nasıl kudurmuş, deliye dönmüştüm, anlatamam: <span class="text_2">Bana,</span> olamaz! <span class="text_2">Bana</span> olmamalı! <span class="text_2">Şimdi</span> değil!</p>

  <p class="block_7">Başka otomobiller de frene basıp kayarak birbirlerine çarparken, birkaç saniye hiç kımıldamadan koltuğumda oturdum; kazanın son perdesine dek yedi araç karıştı işin içine. Koltuğumda geçirdiğim o saniyelerde kendi kahkahalarım geliyordu kulağıma, biraz şaşkın, biraz isterik. Kız çocuklarının kıkırdaması gibi. Ansızın vücudumun çalışmaya başlamasından -nabzım, kalp atışlarım ve sinirlerimden- başka aşırı bir rahatlama ve sağ kalma sevinciydi duyduğum.</p>

  <p class="block_7">İşte hepsi buydu, gerçekten. Doktorumdan randevu aldım o gün, beni psikiyatriste yolladı. İlaç kullanmaya başladım, yaklaşık on iki kez göründüm o psikiyatrist kadına. İşe yaradı mı? Evet, yararını gördüm. Ama ondan daha önemlisi var sanırım. Direksiyona asılırken, frene basıp sola kırarken, umutsuzca ve içgüdüsel olarak sağ kalma isteğiydi baskın çıkan, <span class="text_2">hareket etmeyi</span> ve <span class="text_2">iş görmeyi</span> sürdürme isteği, ne güzel sözcüklerdi onlar öyle.</p>

  <p class="block_7">*** ***</p>

  <p class="block_7">Alt katta muşamba bir yağmurluk buldum, holdeki merdivenlerin altındaki dolapta durmaktan her yanı çatlamıştı. Üstüme geçirdiğim gibi kendimi dışarı attım.</p>

  <p class="block_7">Hava durgun mu durgun, nemden yapış yapıştı. Ana caddeden yukarı farlarını yakmış bir otomobil geçti hışırdayarak. O yöne yöneldim. Postaneyi, irili ufaklı dört-beş dükkânı geçtim: eczaneyi, hırdavatçıyı, kapıya astığı tabelada, ‘yalnız hafta sonları açık, diğer günlerde randevu alınız’ yazılı antikacıyı, gazete ve dergilerin yanında belli başlı gıda malzemeleri ve kahve sattığını da bildiğim bakkalı. (Anneannem, “Haydi, koş Grayson’lara git de maya al,” derdi. “İşte bu da emeğinin karşılığı bir kuruş.” O bir kuruşla kasanın hemen önünde çocukların göz hizasına göre yerleştirilen bodur cam kavanozdaki şekerlemelerden bir tane alırdım.)</p>

  <p class="block_7">Havadaki pus giderek yağmura dönüşecek gibiydi. Yürüyüş yapan kimsecikler yoktu ortalarda, Grayson’ların önünde radyosu belli belirsiz çalan içi boş bir araba gözüme çarptı. Ana caddeden ayrılan çimenlik alana doğru yürüdüm. İlk gençlik yıllarımda sosyal yaşamımın geçtiği yerdi burası, çocukların okuldan sonra sigara içmek, flört etmek, delikanlıların otomobil sürüşünü ve kızları tavlamalarını izlemek üzere toplandığı yer. Üç tarafı binalarla çevriliydi, ilk evlilik törenimin yapıldığı yüksek, beyaz binası olan Dindarlar Kilisesi içlerinden en çarpıcı olanıydı. Eski günlerde karaağaçlar boy gösterirdi, on iki-on üç taneydiler, çimenlerin üzerine doğru eğilirlerdi. Kala kala üç koca gövdeli akçaağaç kalmıştı şimdi, çiseleyen yağmurda sarı-turuncu renklerde parlayan.</p>

  <p class="block_7">***</p>

  <p class="block_7">Dolaşmaya başladım. Hoş, sessiz evlerin önünden geçerken dönüp baktım. Her şey dünkü gibiydi - kasabaya daha önce geldiğimde bana sunulan aynı albeni, aynı çekim, anneannemle dedemi çeken de bu olmalıydı, beni aşırı duygusallaştırdığını iyi bildiğim düzenli, eski usul yaşam biçimim: düşlerimde yarattığım, ‘leylak’ ve ‘sadakat’ sözcüklerinin önem ve etki bakımından eşdeğer olduğu bir dünya.</p>

  <p class="block_7">Yağmur hızını artırmıştı artık. Kapüşonumu başıma geçirip anneannemin çatısının altındaki saçaklara doğru adımlarımı hızlandırdım. Verandanın yanına uzanan çimlere geldiğimde koşar adım ilerliyordum -yağmurun şiddeti giderek artıyordu-, dolayısıyla benimkinin arkasına park edilmiş otomobili fark etmedim. Sonra bir kapının hızla çarptığı geldi kulağıma, o yana döndüğümde hızla koşarak yanımdan geçen bir kadın gördüm. Verandanın altına girip durdu, yüzünü döndü.</p>

  <p class="block_7">Gülümseyerek el sallıyordu ben ona yaklaşırken. “Senin adına iyi bir karşılama sayılmaz,” dedi. Kırk yaşlarında, güzel bir kadındı. Yok, pek güzel sayılmazdı, iyi giyimli ve bakımlı olmasıydı onu çekici ve hoş kılan. Zarif saçları duman sarısıyla açılmıştı besbelli, makyajı yumuşak tonlarda, ama özene bezene yapılmıştı, şık bir yün pantolon giymişti, ipek bluzunun üstünde ceketi vardı. Şehirli gözüyle bakan biri olarak tek falsosu ayağındaki sıçan grisi lastik çizmelerdi. Gene de kıskandım onları. Benim ayaklarım sırılsıklam olmuş, buz kesmişlerdi.</p>

  <p class="block_7">Kapüşonumu çıkarıp, “Merhaba,” dedim verandanın basamaklarını çıkarken. “Ben Catherine Hubbard. Cath. Siz...”</p>

  <p class="block_7">“Leslie Knox. Bir saniye, kartım olacak şuralarda bir yerlerde.”</p>

  <p class="block_7">Adı yabancı değildi, evet, ta kendisiydi, evi kiralayan emlakçı. Elektronik postayla yazışıyorduk ne zamandır.</p>

  <p class="block_7">Sonra kutuları fark ettim, giysilerim ve öteberiyle dolu üç mukavva kutuyu. California’dan kargoya vermiştim onları. “Ah, gelmişler!” diye sevindim.</p>

  <p class="block_7">“Evet, adama buraya bırakmasında bir sakınca olmadığını söyledim, yanlış bir şey yapmadım, umarım.” Kartını bulmuştu, bana uzattı. “Gözüme normal göründüler.” Kahkaha attı. “Umarım öyledirler, teslim alma sorumluluğu bende ne de olsa.”</p>

  <p class="block_7">“Öyleler. Teşekkür ederim,” dedim. “Şey, tanıştığımıza memnun oldum.” Kartına bakıyor gibi yaptım, sonra da cebime soktum. “İçeri girmek ister miydiniz?”</p>

  <p class="block_7">İçeri buyur ederken yağmurluğumu çıkardım. Suları süzülsün diye kapı tokmağına astım.</p>

  <p class="block_7">Odanın ortasında durmuş çevresine bakmıyordu. “Bu evin <span class="text_2">böyle</span> sevimli olduğunu hep unutuyorum,” diye açıkladı. “Eğer satmaya karar verirseniz, çok alıcısı çıkacağını belirtmeliyim.”</p>

  <p class="block_7">“Lütfen!” dedim. Ateş basmıştı. Bu konudan hiç söz etmemiştik oysa. “Öyle bir karardan çok, çok uzağım!”</p>

  <p class="block_7">“Evet, biliyorum! Biliyorum. Siz bana kulak asmayın. Aracı <span class="text_6">yanım</span> konuşuyor. Bu bağlamda düşünmeye bir türlü son veremiyorum.”</p>

  <p class="block_7">“Otursanıza,” diyerek üçlü kanepeyi işaret ettim.. “Kahve içer miydiniz? Dilerseniz, meyve suyu da var.”</p>

  <p class="block_7">“Yok, hayır, çok teşekkür ederim. Buradan geçiyordum, UPS görevlisinin gitmek üzere olduğunu görünce onu durdurdum. Sonra da birkaç dakika bekleyeyim, belki gelir, nasıl olsa arabası burada, diye düşündüm. Merhaba demek için uğramıştım, kolay yerleşebildiniz mi, bir bakayım diye.”</p>

  <p class="block_7">Eşyalarım geldiğine göre şimdi daha kolay yerleşebilirim, dedim, sonra insanın kendine ait eşyalarının yanında olmasının öneminden konuştuk. Kocaman çantasından çevreyi tanıtıcı bir broşür çıkarıp, “Biraz bilgi, biraz da ‘kasabamıza hoş geldiniz’ türünden tanıtıcı yazılar,” diyerek uzattı. Ben sayfalarına göz atarken anlatmayı sürdürüyordu. Konuşurken gözleri rahat durmuyor, fıldır fıldır dönüyordu, eve değer biçtiği belliydi. Ancak minnettar ve ilgilenmiş görünerek gereken karşılığı verdim, sanırım.</p>

  <p class="block_7">Sonunda baklayı çıkardı ağzından, evi alıcılara -önümüzdeki hafta New York’tan gelecek bir çifte- göstermek çok hoşuna gidecekti; buna dayanabilir miydim, hem de yeni gelmişken? Satılık olduğunu söylemeyecekti elbet, fikir edinsinler istiyordu, bu eski evler birazcık ilgiyle elden geçilirlerse sonuç ne olabilir, onu görsünler diye. Bir de bu eve ne değer biçileceğim görmek için. Ne zararı olabilirdi!</p>

  <p class="block_7">“Oysa satmak istersem, alıcı hazır sanıyordum. Olası alıcı.”</p>

  <p class="block_7">“Ah, Eliasson mu? Evet. Fakat siz evi elden çıkarmak, başkasının ellerine bırakmak istemiyorsunuz, öyle değil mi? Demek istediğim, alıcıların da olması bizim açımızdan iyi, kenarda beklemeleri işimize yarar. Ne de olsa ne <span class="text_2">koparabilirsek</span> kârdır.”</p>

  <p class="block_7">Öyle. Evet, bunu anlamıştım. Ancak ona belirtmek istediğim bir şey...</p>

  <p class="block_7">Elbette, biliyordu. Ev satılık değildi. Sorun mu? Bu noktayı açıkça vurgulardı.</p>

  <p class="block_7">Kapıya yöneldi, çıkmadan önce son bir kez bana döndü: “Biliyor musunuz, buranın öyle bir hikâyesi var ki. Bu evin -havada daire çiziyordu bir yandan- kuşaklar boyunca aile içinde kalması. Anneannenle dedenin bu evde birlikte yaşlanmaları, vesaire.”</p>

  <p class="block_7">“Doğru değil!” diye karşı çıktım.</p>

  <p class="block_7">“Değil mi?”</p>

  <p class="block_7">“Hayır, kuşaklar boyunca bizim ailenin değildi bu ev. Hem de hiç. Anneannemle dedem burayı yirmili yıllarda satın almışlar. Maine’den buraya taşındıklarında. Daha önce kimindi, hiçbir fikrim yok.”</p>

  <p class="block_7">Kahkahalarla güldü. “Bu bile sıradan New Yorklulara anlatılacak bir öykü. Anneannenler, annenler, sen, senin çocukların...”</p>

  <p class="block_7">Daha fazla tartışmayacaktım.</p>

  <p class="block_7">Durup bahçeden çıkışını seyrederken, öyküsüne neden bu kadar sert tepki gösterdiğimi merak ediyordum. Belki de bir kuşağın temsilcisi diye görülmek, bir çırpıda özetleniveren, bir solukta kolayca dile getirilen bir hikâyenin parçası olmak hoşuma gitmemişti.</p>

  <p class="block_7">Yok, hayır. Bu değildi nedeni. Hiçbirimizi böyle düşünmek istemiyordum, ne anneannemleri, ne annemi ne de kendimi. Ne de burada geçen yaşantımızın -onca acı, onca üzüntü, onca sevincin- evin değerini artırmak için satış amaçlı kullanılması işime geliyordu. Bizler evin <span class="text_2">hikâyesi</span> değildik, hiçbirimiz. Karşı geldiğim buydu. Bir o, bir de asıl öykünün kimsenin bilemeyeceği kadar karmaşık olduğu gerçeği vardı.</p>

  <p class="block_7">Verandaya çıktım yeniden, bütün o ağır kutuları teker teker sürüyerek eşikten içeri taşıdım. Mutfaktan bir bıçak alıp açmaya koyuldum. Daha bir hafta önce kendi ellerimle paketlemiş olmama karşın, çocuklar gibi içinde neler olduğunu görmeye can atıyordum, burada daha ne kadar kalırsam kalayım eşyaları dilediğim gibi yerleştirmek için sabırsızlanıyordum.</p>

  <p class="block_7">Birkaç saatim bu işle geçti, bir-iki resim çerçevesini yemek odasındaki piyanonun üstüne, kitaplarımı dedemin kitap raflarına koydum. Küçük espresso makinesiyle kahve çekirdeklerini ve öğütücüyü çıkarıp bir fincan <span class="text_2">gerçek</span> kahve yaptım kendime. Giyecekleri üst kata taşıyarak kimini dolaba, kimini çekmecelere yerleştirdim. Ecza dolabında duran antiseptik ilacı, küçük bardağa konmuş paslı saç tokalarını, antika gibi görünen aspirin şişesini çöpe atıp, raflarına kozmetik malzemelerimle kendi ilaçlarımı dizdim.</p>

  <p class="block_7">Kendime postaladığım eski bir kutu dolusu fotoğraf aklımı çeldi; uzun yalnız gecelerde şöminenin başında onları albüme yerleştirmeyi tasarladım. Yirmi küsur yıllık yaşantımdan izler taşıyorlardı, o yaşantı son bulmuştu artık: çocukların değişik yaşlardayken fotoğrafları, evlenmeden önce ve evliliğimiz sırasında Joe’nun fotoğrafları.</p>

  <p class="block_7">Babamın ikinci eşi Rosalie’yle birlikte bir fotoğrafı geldi elime, Calistoga’nın hemen dışında yaşadıkları yaşlılar evinin arkasında uzanan, kendi başlarına bırakılmış gür asma bahçelerinde çekilmişti, babam ölüm, döşeğine yatmadan bir ya da iki yıl önce, sonra üst üste küçük felçler inmeye başladı, biri geçer gibi olup da umutlanmaya başlayınca, sanki <span class="text_2">‘hey, dur, iyileşmiyorsun</span> dercesine bir başkası izliyordu onu. Tüm bunların kötü niyetle harekete geçtiğine inanmıştım o zaman. Öldüğünde öfkeden köpürdüm, haftalar boyunca dinmeyecekti kızgınlığım. O dönemde mutfakta* yemek pişirirken ya da temizlik yaparken sık sık yaşlar boşanırdı gözlerimden, bir akşam Fiona şöyle demişti; “Ama anne, kabahat kendisindeymiş.” Şaşkın gözlerle baktığımı görünce de, “Sigarayı bırakabilirdi mesela, bıraksaydı, hâlâ sağ olurdu,” diye eklemişti. Gidip bir tokat çarpmıştım yüzüne, hem de ben, çocuklarına bir şaplak bile atmamış olmakla övünen ben.</p>

  <p class="block_7">Fotoğrafta babam sağlıklı ve güçlü görünüyordu, ya Rosalie, boyalı simsiyah gür saçlarıyla babama heyecanlı bir şeyler anlatıyordu besbelli.</p>

  <p class="block_7">Babam emekli olunca batıya taşınmışlardı, Lawrence’la bana yakın olsunlar diye. Joe’yla boşanmadan önce ölmesine sevindim sonradan. “Mutlu bir yuva kurmana seviniyorum,” demişti bana bir gün. “Boşandıktan sonra hep kaygılanırdım senin için, annenin başına gelenler yüzünden -hastalığı işte, biliyorsun- sevgi duygusunu yitirdin diye korkardım.”</p>

  <p class="block_7">Başka fotoğraflar da vardı: Jeff in objektife ortaparmağını uzatarak en gözde pozunu verdiği pek çok fotoğraf. Sonra, arka bahçemde yapmak istediğim değişiklikler için bana yardım ederken çekilmiş niceleri. Biri makineyi elimden almaya çalışırken çekilmiş birkaç fotoğrafım. İşte bir tane daha, tuvaletten dönüşte gene ben, ağzımın budala gibi açık olduğuna bakılırsa, bir şeyler anlatıyormuşum. Saçlarımı kısa kestirdiğim günler; ne büyük yanlışmış, ya üstümdeki önlük, beni nasıl da biçimsiz, şişko göstermiş.</p>

  <p class="block_7">***</p>

  <p class="block_7">Anneannemlere en son gidişimde, kalmaya gittiğim zaman, on beş yaşındaydım. Annem sonunda başarmıştı ölmeyi, hem de iyi başarmıştı, büyüyünce, hiçbirimizin onu anlamak zorunda olmadığını düşünecektim.</p>

  <p class="block_7">Ondan aylar önce Mısır hiyerogliflerine takmıştı aklını. Bunun gereğini yerine getirmek içinse Chicago Üniversitesi Doğu Enstitüsü’nde yapılan bir konferansa gideceğim diye tutturmuştu: iki günlük bilimsel bir çalışma. Babam bu konuda kafa yormuş —annem ondan izin istemişti çünkü, ve olur demişti. Bir süre başının çaresine bakabilirdi, ancak o <span class="text_6">‘glifık’</span> dile, kendisine bir şeyler anlatan o işaret ve simgeler dizgesine olan takıntısı babamı kaygılandırıyordu sanırım. Öte yandan annem her şeyi ayarlamış, aklı başında görünmeyi başarmıştı, galiba babamı rahatlatan da buydu. Otelde iki geceliğine göl manzaralı bir oda ayırtmıştı kendine, üniversiteye yakındı otel, böylelikle her gün oraya gidip gelmek için uzun yol katetmeme gerek kalmayacak, demişti. Bu da çok akıllı caydı. Demek ki her şey yolundaydı.</p>

  <p class="block_7">İlk gece babamı aradığında, her şey yolunda görünüyordu. Fakat ikinci gece aramadı, babamın ona ulaşma çabaları da sonuç vermedi. Ancak bir gece önce konuştuklarında sesi neşeli, geldiği için babam pek meraklanmadı. Konferansta tanıştığı birileriyle bir yerlere gitmişlerdir diye umut etti. Böyle olsun diye umut ediyordu, hep bunu umut etmişti; sevdikleri hasta olan kimselerin hastalığıdır umut etmek, her zaman bir dönüm noktası beklerler, bundan sonra her şey bambaşka olacak diye umut ederler. Dostlar edinse, dünyada kendisini dürten ve meşgul eden bir yer edinse.</p>

  <p class="block_7">Ertesi gün oteldekiler babamı işyerinden aramışlar: Çıkış saatinde odasına girdiklerinde bulmuşlar annemi. Yanında pek çok ilaç taşırdı, onları kullanmış.</p>

  <p class="block_17"> </p>

  <p class="block_7">Babam seçme hakkı <span class="text_6">tanıdı</span> bana, karar vermekte özgürdüm. Onun yanında kalabilirdim, bu durumda Lawrence artık üniversiteye gittiğine, kendisi de avukatlık işlerinden kafasını kaldıramadığına göre, çoğu zaman tek başına geçecekti günlerim; ya da üniversiteye başlayana dek iki buçuk yıllığına anneannemlerin yanına gidebilirdim. Şaşırtıcı bir bencillik ve aklıma geldikçe hâlâ soluğumu kesen bir hızla verdim kararımı; kendi çocuklarım aynı yaşa eriştiklerinde anımsamam <span class="text_2">iyi</span> olacaktı. Anneannemle dedemi seçtim, onların yanında güvende olacaktım, orada hava daha hafif ve açıktı çünkü. İnsanların birbirleriyle zarar vermeden ve dürüstçe konuştukları ortamı seçtim. Babamı tek başına bıraktım böylece, Anneannem aradaki bağlantıyı birkaç kez gündeme getirecekti, annemin ölümünden sonra onun yanına gitmemi, annesinin ölümünden sonra onun <span class="text_2">kendi</span> anneannesinin yanına gitme olanağının ona sunulmasına benzetiyordu. Peki bu ilginç bir rastlantı değil miydi? Annesiz kalmış aynı yaşlarda iki genç kız. Sonradan, beni yanına almasının anlamının, bana duyduğu, sevgiden başka, kendi zavallı kızını çağrıştırmamın ötesinde, onun yaşadıklarına benzer acılar yaşamış bir genç kıza ve ardından gelen genç kadına; yani bana sonunda yardım edebilme olanağını tatmak olduğunu söylemişti, mektubunda da dile getirmişti bunu. “Senin yaptığını yapmış olsaydım -annem öldükten sonra Ada ve Fred’le birlikte Grammy Parsons’a gitseydim- olaylar nasıl gelişirdi kim bilir? Birkaç yıl sonra dedemle birlikte Grammy de ölmüştü grip salgınından. Bir sabah çevik ve dinç yataktan kalkmışken, ertesi gün uçup gidecekti. İşte görüp göreceğim bütün sevgi de onlarla birlikte yok olmuştu. Demek ki hiçbir şeyi kesin bilemeyiz, değil mi?”</p>

  <p class="block_7">Bunları yazdığında California’daki üniversitede ilk yılımdı, oraya gitmemin nedeni kendi geçmişimden, karmaşık aile bağlarından, suçlu ve muhtaç olma —ona, dedeme, babama, anneme bile- duygusundan uzaklaşmaktı. Yurttaki odamda durmuş, soluk almaksızın mektubunu okuyordum, birden onu özlediğimi anladım, hem onu hem dedemi. Bu özlem hiç sona ermeyecekti.</p>

  <p class="block_7">Onlarla geçirdiğim ilkbahardan kalma anılar geldi gözümün önüne, annemin ölümünden dört-beş ay sonraydı. Tavan arasındaki odamda uzanmış ansızın bastıran fırtınayı seyrediyordum. Gökyüzü kararmış, kuşların sesi soluğu kesilmiş, ağaçlar hışırdayıp uğuldayarak yapraklarını ters döndürmüşlerdi. Tahta bir iskemle bahçede sürükleniyordu, bir an durdu ve yeniden sağa sola yalpalamaya koyuldu. Birden anneannemle dedemi aşağıda gördüm, görüş alanından bakılınca kısacık, bacakları yokmuş gibi duruyorlardı, onları görmeden önce sesleri gelmişti kulağıma, anneannem kahkahalarla gülüyordu. İpte asılı çamaşırları hızla toplamaya başladılar: havluları, beyaz çarşafları. İkisi birden çalışıyordu, becerikli ellerle çarşafı karşılıklı iki ucundan tutuyor, katlıyor, birbirlerine doğru ilerleyerek, uçları birleştiriyor, sonra yeniden uzaklaşıp aynı işlemi bir başka çarşafla yineliyorlardı: Geniş beyaz kumaş uçuşurken önce ikiye, derken dörde katlanıyor, sonra yatışıyor ve ikisinin arasındaki yığında yerini alıp gözden kayboluyordu. Arka</p>
</body>
</html>
