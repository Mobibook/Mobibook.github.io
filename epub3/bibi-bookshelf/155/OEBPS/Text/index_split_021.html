<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Sue Miller _ Aşağıdaki Dünya.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_18" id="calibre_pb_21">Samuel elini havaya kaldırıp başparmağını işaretparmağına sürttü. “Para,” dedi. “Hükümet oraları satın aldı elbette. Ama kasabalar zaten can çekişiyordu. Bütün bölge yok olmak üzereydi. Halk hükümetin vereceği paraya muhtaçtı.” Mum ışığında anlattıklarından aldığı keyif yüzünden okunuyordu; alevler gözbebeklerinde oynaşıyordu. “Paraya ihtiyacı olanların sayısı yeterli gelmişti demek ki. O parayı istiyorlardı. Başka bir yere göç edecek, her şeye yeni baştan başlayacaklardı. Eski bir Amerikan öyküsü işte. Dolayısıyla böyle düşünenlere diyecek bir şey kalmamıştı. Ancak yapılan öneriye katılmayanlar da yok değildi. Öfkeliydiler. Gücenmişlerdi. Kalacaklarını söyleyenler, kendi evlerinde boğulmayı yeğlediklerini dile getirdiler. Dahası barajı sabote etmeye bile kalktılar. Ama hepsi boşunaydı kuşkusuz. Ok yaydan çıkmıştı bir kere.” Sandalyesine sırtını dayadı. “Aslında kasabaların hepsi bir anlamda terk edilmiş sayılırdı. Bütün New England boyunca.”</p>

  <p class="block_7">“Hayır, terk edilmemişti,” diye karşı çıktım. “Ben buradaydım. Anneannemle dedem buradaydı.”</p>

  <p class="block_7">“Peki,” diyerek gülümsedi Samuel. “Öyle diyelim. Aslında, New England’ın asıl gelişimi çok kısa sürmüştü. Demiryollarıyla orta-batı ulaşıma açılır açılmaz, köylerdeki o küçük çiftliklerin nüfusu hızla azalmaya başlamıştı. Nüfus kayıtlarından da anlarsınız, New England’da yıldan yıla olan değişiklikleri izlemeniz yeter. Ekonomik açıdan önem taşıyan kurumlar ortaya çıktıktan kısa bir süre sonra ölmeye başladılar. Bizim anımsadığımız New England yalnızca belleklerimizde. Nostalji diyebiliriz buna. Geçmişe özlem. Aslında pek de var olmayan bir yerin zamanla yok olup gitmesi.”</p>

  <p class="block_7">Başını iki yana salladı.</p>

  <p class="block_7">“Yok, ülkenin ortasındaki kırlara ulaşmak eskiden daha kolaydı, bu engebeli kayalık arazide insanın ekmeğini taştan çıkarmaya uğraşmasının anlamı yoktu, bunu fark eden hırslı ya da girişken kimseler kalkıp oralara taşındılar. Böylece Quabbin’in çevresindeki kasabalarda yaşayan insanlar önlerinde bir yol açıldığını gördüler, işte bu da vurulan son darbeydi. Beklendiği üzere.”</p>

  <p class="block_7">“Gözünüzün önüne getirsenize. Nasıl da zordu kim bilir?” Konuşan Lydia’ydı.</p>

  <p class="block_7">“Eminim öyleydi,” dedi Samuel.</p>

  <p class="block_7">Kısa bir süre hiçbirimizin ağzını bıçak açmadı.</p>

  <p class="block_7">“Lanet olsun!” diyerek sessizliği ben bozdum. “Gördüklerim hâlâ aklımda. Yanılmış olabileceğimi kabul etmekten nefret ediyorum.”</p>

  <p class="block_7">Samuel yumuşak bir sesle konuştu: “Hepimiz bazen bir şeylere inanmak istemez miyiz? Bunu öyle çok isteriz ki, onları yaşadığımızı düşünürüz.”</p>

  <p class="block_7">Yüzüne baktım. Başını hafifçe geriye atmış, gülümseyerek beni süzüyordu. <span class="text_2">“Çoğul</span> konuşman zorlayıcı oluyor, Samuel,” dedim. “Ben de kaç yıllık öğretmenim, biliyorsun. Kolay kolay kandıramazsın beni,” diyerek işaretparmağımı ona doğru salladım.</p>

  <p class="block_7">Gülümseyerek karşılık verdi. “Pekâlâ,” dedi. “Peki, hep birlikte oraya gidelim. Bakalım. Sonra yeni baştan tartışırız. İhtiyar adamın arada sırada haklı çıkabileceğini kendi gözlerinizle görün.”</p>

  <p class="block_7">“İhtiyar adam demek! Ne yapmacık!” Çevremdekilere baktım, diğerleri de bana katılırlar, dalga geçerler umuduyla, ancak fark ettiğim ikimizi izledikleri oldu. Samuel’la beni aynı anda seyrediyorlardı. Aynı kareye girmiştik.</p>

  <p class="block_7">Birden elim ayağıma dolandı. Oysa Samuel doğrulup yeniden söze başlamış, masanın çevresinde oturan herkese konuşuyordu. Acaba o da fark etmiş miydi? İlgilerini başka yöne çekmeye mi çalışıyordu?</p>

  <p class="block_7">“İçinde evler yer almasa da etkileyici bir söylencedir aslında bu. Sular altına gömülen koskoca bir geçmişi düşünmek. Yollar, örneğin, eski köy yolları.” Bana döndü. “Oraya vardığımızda görebiliriz. Üstelik suyun hemen altında uzanırlar. Yön gösterirler adeta,” parmağını hafifçe bükerek “işaret ederler,” diye ekledi. Sesine ürpertici bir hava vermişti.</p>
</body>
</html>
