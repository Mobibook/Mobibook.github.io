<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Sue Miller _ Aşağıdaki Dünya.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_29" id="id_bookmark13"> </p>

  <p class="block_13">BBB On iki</p>

  <p class="block_7">Samuel Eliasson benim tılsımlı gölümü biliyormuş; öyle dedi. Quabbin. Quabbin Havzası. Massachusetts’ın batısında, aşağı yukarı bizim güneyimizdeydi. Su altında kalan kasabalar hakkında yazılar yazıyordu, Swift denen o girintili çıkıntılı ırmağın üzerinde kurulan barajın altında kalan kasabalar hakkında. Sürekli büyüyen ve susuzluğu hiç bitmeyen Boston’a içecek su sağlamak uğruna yok edilmişlerdi. Denemelerinde anlattığı o kasabaların yürekleri sızlatan öyküsüydü.</p>

  <p class="block_7">Kasım ayındaydık. Kendi ellerimle pişirdiğim yemeklerin yendiği gösterişli bir akşam yemeğinde futbol sezonunun sona erişini kutluyorduk; Batı Barstow’da düzenlediğim ilk karmaşık eğlenceydi bu. Rutland’da pahalı mutfak malzemeleri satan bir dükkândan alışveriş yapmak zorunda kalmıştım: kaliteli keskin bir doğrama bıçağı, sufle kapları, şarap kadehleri. Leslie’yle kocasını da çağırdım, bir de kütüphanedeki okuma grubundan tanıdığım kadınlardan birini, Lydia Porter. Şen şakrak bir kadındı, Samuel’ın yaşlarında. Ondan hoşlanır diye düşünmüştüm. Sayımız tekti, Joe’ya göre yemekli bir toplantıya katılanların sayısının tek olması iyiydi, olacakları öngörmezdiniz en azından.</p>

  <p class="block_7">Neredeyse iki günüm yemek pişirmekle geçmişti. Joe’yla birlikte hazırladığımız yemekleri çağrıştırdı bu bana, bir de sonu gelmeyen şaraplı, yemekli kutlama şölenlerini, dostluk içinde geçen günleri. Her şey bittikten sonra nasıl huzur duyardım, daha önce olduğu gibi yemeğin anlamı, yalnızca beslenmek oluverirdi yeniden, yemek yapmanın tek amacı çocukları doyurup ödevlerinin başına göndermekti artık. Ama şimdi eti doğramak, soğanla kavurduktan sonra kısık ateşte pişirmeye bırakmak bana büyük zevk veriyordu, çok gerilerde bıraktığımı sandığım bir duyguydu bu.</p>

  <p class="block_7">Herkes şaşırmıştı ya da öyle göründüler. Doğrusu, asıl şaşıran bendim, hâlâ yemek yapabildiğime sevinmiştim. Obur davranarak konuklarımdan çok daha fazlasını silip süpürdüm.</p>

  <p class="block_7">Yemekten sonra boş tatlı tabaklarını bir kenara itip masanın çevresinde kahvelerimizi içtik, içerisi loştu; kalın mumlar yavaşça yanıyorlardı. Leslie’nin bu ev ve anneannemle dedem hakkındaki merakından dolayı sorduğu soruya karşılık nasıl oldu da buraya gelip yerleştiğimi anlatıyordum. Bir şeyler çağrışım yapınca birden fark ettim ki dedemin beni götürdüğü gizemli sualtı köyünün gizemli masalını anlatıyorum; o sırada bana orası da gizemli ve hayali geldiğinden olsa gerek Fransa’yla batık kasabayı nasıl ilişkilendirdiğimden söz ediyorum.</p>

  <p class="block_7">Derken Samuel orayı bildiğini söyledi.</p>

  <p class="block_7">Hoşuma gitmişti. Gitmek istedim. Beni götürür müydü?</p>

  <p class="block_7">Elbette, dedi, seve seve. Beline kadar bükülüp yerlere eğildi. Futbol maçına gitmekten daha kolaydı. “Yalnız,” diye ekledi, “kendini hazırla. Orada ev mev yok.”</p>

  <p class="block_7">“Ne demek istiyorsun? Oraya anlamını veren o yapılar.”</p>

  <p class="block_7">“Yapılar söylenceye anlam veriyor,” dedi, “insanlar evlerden söz ediyor, onları yazıyor, gördüklerini hayal ediyorlar, orada ev filan yok. Bir tane bile.”</p>

  <p class="block_7">“Ama <span class="text_2">ben</span> gördüm. Nasıl göründüklerini hiç unutmayacağım. Böyle bir şeyi uyduramaz insan. Gördüm onları.”</p>

  <p class="block_7">“Öyle sanıyorsun.”</p>

  <p class="block_7">Masaya eğildim. “Şimdi sen bana evleri hayal ettiğimi mi söylüyorsun?”</p>

  <p class="block_7">“Haddime mi düşmüş?”</p>

  <p class="block_7">“Ama söylüyorsun.”</p>

  <p class="block_7">Fincanını tabağa bıraktı. “Bak, Cath, hikâye şöyle,” diye başladı. “Orası bir havza bunu aklından çıkarma. Oradaki su, içme suyu olarak kullanılır. Dolayısıyla bozulmamış olması gerek. Evleri öylece çürümeye bırakamazlardı. Yoksa suyu kirletirlerdi. Kurşunlu borular. Kurşun boya. Atıklar. Ahırlardan, tabakhanelerden, sığırlardan yayılan kimyasallar. Toprağın üst tabakasını bile kaldırmak zorundaydılar. Her şey yıkılıp yakıldı. Yok oldu. Bir-iki kilise bıraktılar, evet. Onlar da başka yere taşındı. Mezarlar açılıp ölüler başka yere gömüldü. Gelgelelim geriye hiçbir şey kalmadı. Hiçbir yerde.”</p>

  <p class="block_7">“Ama Cath’in anlattıklarını ben de duymuştum,” diye Leslie de katıldı tartışmaya. “Durgun bir havada suda kıpırtı olmayınca evleri görebilirmişsin. Senin de kulağına gelmemiş miydi?” diyerek iriyarı, sessiz bir adam olan kocasına döndü, Sid’e.</p>

  <p class="block_7">Sid karşılık vermekte gecikti. “Hepimiz duyduk bunu,” diye Samuel yanıtladı soruyu, “çünkü hoş bir hikâye. Ne var ki gerçeği yansıtmıyor.”</p>

  <p class="block_7">Kabul etmediğimi gösterircesine başımı sallıyordum. “Size ant içerim ki ben kendi gözlerimle gördüm, dedem de gördü, ben de. Bu konuda <span class="text_2">konuştuk</span> bile. Anımsıyorum.”</p>

  <p class="block_7">Samuel ise, “İşte belleğin işleyişi böyledir,” diye açıkladı. “Hayalimizde yarattığımız görüntüyü uydururuz. Sonra giderek, zamanla, onu gördüğümüzü <span class="text_2">sanırız.</span> Tarihçilerin en büyük sorunudur bu.” O sırada mumlardan birinin alevi yükseldi, uzayan gölgeler yüzümüzü yalayıp geçti.</p>

  <p class="block_7">Az sonra, “Tanrım,” diye söze başlayan Lydia’ydı. “Barstow’u suların altına gömmeye kalksalardı, ortalık nasıl kokardı düşünebiliyor musunuz? Benim aklımın almadığı bunun üstesinden nasıl gelebildikleri.”</p>
</body>
</html>
