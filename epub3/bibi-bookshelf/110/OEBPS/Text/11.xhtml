<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>PAVEL PAVLOVİTCH EVLENMEK İSTİYOR</h3>

  <p>Velchaninov 'İyi akşamlar' dediği için kendi kendine şaştı. Bu adamla hiç öfke izi taşımadan karşı karşıya gelmesi onu çok şaşırtmıştı. Ona karşı duygularında farklı ve gerçekten yeni bir şeyler vardı.</p>

  <p>"Ne hoş bir akşam" dedi Pavel Pavlovitch yüzüne bakarak.</p>

  <p>"Daha gitmemişsiniz" dedi Velchaninov, ama bu bir soru değil, daha çok yüksek sesle düşünmeye benziyordu.</p>

  <p>"İşler uzadıkça uzadı, ama yüksek ücretli bir iş buldum. Yarın değil öbür gün gideceğim."</p>

  <p>"İş mi buldunuz?" diye sordu bu kez.</p>

  <p>"Neden olmasın?" diyerek yüzünü buruşturdu Pavel Pavlovitch.</p>

  <p>"Yok canım, sordum sadece..." dedi Velchaninov imayı reddederek. Kaşlarını çatıp Pavel Pavlovitch'e yan yan baktı.</p>

  <p>Ne gariptir ki Trusotsky'nin ucunda tülü olan şapkası, kılığı ve tüm görüntüsü on beş gün öncekinden çok daha hoş gelmişti ona. 'O meyhanede ne işi vardı acaba?' diye düşünüp duruyordu.</p>

  <p>"Sizinle sevindirici bir konu hakkında konuşmak istiyordum Alexey İvanovitch" diye başladı Pavel Pavlovitch.</p>

  <p>"Sevindirici mi?"</p>

  <p>"Evleniyorum."</p>

  <p>"Ne?"</p>

  <p>"Üzüntülerin ardından sevinçler gelir, hayat böyledir. Çok memnun olurdum eğer... şey... ama neyse belki aceleniz vardır, sanki biraz..."</p>

  <p>"Evet, acelem var... ben de pek iyi değilim."</p>

  <p>Birden ondan kurtulmak için yoğun bir arzu duydu. Yeni duyguları birden kayboluverdi.</p>

  <p>"Keşke..."</p>

  <p>Pavel Pavlovitch ne istediğini söyleyemedi. Velchaninov da sesini çıkarmıyordu.</p>

  <p>"Eğer tekrar karşılaşırsak o zaman konuşuruz..."</p>

  <p>"Evet evet o zaman" diye mırıldandı Velchaninov aceleyle, ne durdu ne de yüzüne baktı.</p>

  <p>İkisi de bir an sessiz kaldılar. Pavel Pavlovitch yanında yürümeye devam ediyordu.</p>

  <p>"Tekrar karşılaşana dek hoşça kalın öyleyse" dedi Pavel Pavlovitch sonunda.</p>

  <p>"Güle güle, umarım..."</p>

  <p>Velchaninov yine allak bullak bir halde eve döndü. "O adamla" karşılaşması ona fazla geldi. Yatağa yatınca yine kendine sordu: "Neden mezarlıktaydı?"</p>

  <p>Ertesi sabah Pogoryelsevler'e gitmeye karar verdi. İstemeye istemeye gidiyordu. Hiç kimsenin, hatta Pogoryeltsevler'in bile merhametini istemiyordu. Ama onu öyle merak ediyorlardı ki gitmek zorunda hissetti kendini. İlk karşılaştıkları anda çok sıkılacağı içine doğdu.</p>

  <p>Gitmeli mi yoksa gitmemeli miydi. Kahvaltısını aceleyle ederken bunu düşünüyordu. O anda Pavel Pavlovitch içeri girdi. Bir gün önceki karşılaşmadan sonra bu adamın onu görmeye geleceği aklının ucundan bile geçmezdi. Öyle şaşırmıştı ki ne söyleyeceğini bilemeden yüzüne bakakaldı, ama Pavel Pavlovitch bu işin üstesinden geldi. Onu selamladı ve son ziyaretinde oturduğu sandalyeye oturdu yine. Velchaninov o ziyareti hatırladı birden. Huzursuzluk ve nefretle misafirine baktı.</p>

  <p>"Şaşırdınız mı?" diye başladı Pavel Pavlovitch, Velchaninov'un yüz ifadesini yorumlayarak. Bir öncekinden çok daha samimi görünüyordu. Aynı zamanda da o zamankinden daha sinirli olduğu gözlenebiliyordu. Görünüşü garipti. Trusotsky derli toplu ama züppece giyinmişti. Açık renk yazlık bir ceket, açık renk ince, dar bir pantolon, açık renk yelek giymiş; eldiven ve yeni aldığı altın saplı bir gözlük takmıştı. Gömleği kusursuzdu, hatta koku bile sürmüştü. Hali komik, aynı zamanda da garip ve çirkindi.</p>

  <p>"Tabii Alexey İvanovitch" diye devam etti kırıtarak "gelişimle sizi şaşırttım, bunun farkındayım. Ama insanlar arasında, bence, bozulmamış bir şeyler vardır, yüce şeyler olmalıdır, değil mi? Meydana gelebilecek bütün tatsızlıklardan üstün bir şeyler... değil mi?"</p>

  <p>"Pavel Pavlovitch, söyleyeceklerinizi uzatmadan söyleyin" dedi Velchaninov kaşlarını çatarak.</p>

  <p>"Kısacası" diye başladı Pavel Pavlovitch aceleyle, "evleniyorum. Şimdi gelecekteki karımı görmeye gidiyorum. Onlar da yazlıktalar. Sizi onlarla tanıştırma onuruna erişme cesaretini göstermek istiyorum ve alışılmamış bir iyilikte bulunup" (Pavel Pavlovitch alçakgönüllülükle başını eğdi) "bana eşlik etmenizi rica ediyorum..."</p>

  <p>"Size'eşlik mi edeyim, nereye?" diye süzdü onu Velchaninov.</p>

  <p>"Onlara, yani yazlıklarına. Bağışlayın, sanki ateşlenmiş gibi konuşuyorum, belki açık olamadım; ama reddetmenizden korkuyorum."</p>

  <p>Ağlamaklı bir şekilde Velchaninov'a bakıyordu.</p>

  <p>"Yani gelecekte karınız olacak kadını görmeye gitmemi mi istiyorsunuz?" diye tekrarladı Velchaninov, gözlerine ve kulaklarına inanamayarak onu süzüyordu.</p>

  <p>"Evet" dedi Pavel Pavlovitch utanarak. "Sinirlenmeyin Alexey İvanovitch. Bu yüzsüzlük değil; sizden bir iyilik yapmanızı rica ediyorum. Reddetmeyeceğinizi düşünmüştüm..."</p>

  <p>"Öncelikle, böyle bir şey söz konusu bile olamaz" dedi Velchaninov huzursuzca.</p>

  <p>"Yalnızca benim bir arzum, başka bir şey değil" diye devam etti Pavel Pavlovitch yalvararak. "Bunun bazı nedenleri olduğunu da saklayacak değilim, ama bunları daha sonraya bırakmayı tercih derim. Şimdilik çok samimi bir ricayla yetiniyorum..."</p>

  <p>Sonra saygısını göstermek için yerinden kalktı.</p>

  <p>"Ne olursa olsun, bu olanaksız, siz de biliyorsunuz ki..."</p>

  <p>Velchaninov da ayağa kalktı.</p>

  <p>"Olur olur Alexey İvanovitch. Sizi bir dost olarak tanıtacaktım. hem ayrıca onları zaten tanıyorsunuz. Zahlebinin'in yazlığı. Hani şu avukat Zahlebinin."</p>

  <p>"Ne?" diye bağırdı Velchaninov.</p>

  <p>Bir ay önce ısrarla aradığı ve evde bulamadığı avukattı bu. Sonradan, karşı tarafın hesabına çalıştığını öğrenmişti.</p>

  <p>"Evet ya, evet, evet" dedi Pavel Pavlovitch gülerek. Velchaninov'un büyük şaşkınlığından cesaret almış gibi görünüyordu. "Hani ben karşı tarafta durup seyrederken, sizin konuşarak yanında yürüdüğünüz adam. Sizin işiniz bittiğinde ben yanına gitmeye hazırlanıyordum. Yirmi yıl önce aynı büroda çalışıyorduk. Sizin işiniz bitince benim yanına gideceğim gün aklımda böyle bir şey yoktu. Bir hafta önce birdenbire aklıma geliverdi."</p>

  <p>"Ama onlar çok nezih bir ailedir" dedi Velchaninov saf bir şaşkınlıkla.</p>

  <p>"Ne olmuş yani?" dedi Pavel Pavlovitch yüzünü buruşturarak.</p>

  <p>"Yok canım, tabii ki bir şey demedim... oradayken gördüğüm kadarıyla..."</p>

  <p>"Sizin oraya gittiğinizi hatırladılar" dedi Pavel Pavlovitch neşeyle. "Bütün aileyi görememişsiniz siz, ama Zahlebinin size saygı duyuyor. Hakkınızda saygıyla söz etti."</p>

  <p>"Daha üç aylık bir dulsunuz!"</p>

  <p>"Ama düğün hemen olmayacak ki. Dokuz on ay sonra olacak, böylelikle matem sona erecek. İnanın her şey yoluna girecek. Fedosey Petrovitch beni çocukluğumdan beri tanır. Ölen karımı bilirdi, yaşam tarzımı bilir. Malım mülküm var, yüksek gelirli bir işe sahibim. Bunların hepsinin bir ağırlığı var."</p>

  <p>"Onun kızı mı?"</p>

  <p>"Hepsini anlatacağım" dedi Pavel Pavlovitch sokularak. "İzninizle bir sigara yakayım. Yarın onu siz de göreceksiniz. Fedosey Petrovitch gibi yetenekli insanlar eğer dikkat çekebilirlerse Petersburg'da çok takdir kazanırlar. Maaşları, ek gelirleri, ikramiyeleri haricinde hiçbir şeyleri yoktur. Hiçbir güvenceleri yoktur. Aile geçindirirken de tasarruf yapabilmek imkânsızdır. Bir düşünsenize Fedosey Petrovitch'in sekiz kızı, bir oğlu var. Yarın ölecek olsa kıt bir maaştan başka bir şey kalmayacak. Sekiz kız! Bir düşünün, düşünün, bu onların ayakkabı paralarına bile yetmez! Bu sekiz kızdan beşi yetişkin, en büyüğü de yirmi dört yaşında (siz de göreceksiniz, çok çekici bir hanım) ve altıncısı da on beş yaşında, hâlâ okula gidiyor. Kuşkusuz beş yetişkin kız için koca bulması gerekiyor, hem de olabildiğince çabuk. Peki bu kaça patlar sizce? İşte ben de ilk aday olarak karşılarına çıkıyorum. Hepsi beni tanıyor, malım mülküm var. Hepsi bu."</p>

  <p>Pavel Pavlovitch hararetle konuşuyordu. "Büyükle mi nişanlısınız?"</p>

  <p>"Yo yo... büyükle değil. Altıncıya talibim, hâlâ okuyana."</p>

  <p>"Ne?" dedi Velchaninov zoraki bir gülümsemeyle. "Daha on beş yaşında demiştiniz!"</p>

  <p>"Şimdi on beş, ama dokuz ay sonra on altı, on altı yaş üç aylık olacak. Bundan ne çıkar? Şimdi yakışık almayacağı için aile arasında bir anlaşma yapılacak ve nişan olmayacak... İnanın her şey yolunda!"</p>

  <p>"Demek henüz ayarlanmadı."</p>

  <p>"Ayarlandı, ayarlandı. Her şey olması gerektiği gibi."</p>

  <p>"Kız biliyor mu?"</p>

  <p>"Şimdilik ona bir şey söylemiyorlar, ama biliyordur" dedi Pavel Pavlovitch imalı bir şekilde gözlerini kısarak. "Beni kutlamayacak mısınız Alexey İvanovitch?" diye sözünü tamamladı çekinerek.</p>

  <p>"Peki ben oraya ne diye gideceğim?" diye ekledi aceleyle, "neyse canım zaten gidecek değilim, boşuna bir neden bulmak için uğraşmayın. Sizinle beraber arabaya binip oraya gitmemi mi bekliyorsunuz? Bunu bir düşünsenize!"</p>

  <p>Pavel Pavlovitch'in gelecekteki karısıyla ilgili konuşmalarının anlık şaşkınlığı geçince Velchaninov'a yine bir nefret ve iğrenme duygusu geri gelmişti. Her an onu kapı dışarı edebilirdi. Nedense kendine de kızıyordu.</p>

  <p>"Gelin Alexey İvanovitch, gelin, pişman olmayacaksınız!" diye yalvardı Pavel Pavlovitch duygu dolu bir sesle. "Yo, yo, yo!" diyerek ellerini salladı, Velchaninov'un sabırsız ve kararlı ifadesini görünce. "Alexey İvanovitch, Alexey İvanovitch karar vermeden önce biraz durun! Belki de beni yanlış anladınız. Ne siz bana ne de ben size dost olabilirim, bunu biliyorum, bunu anlamayacak kadar akılsız değilim. Sizden rica ettiğim iyilik, ileride hiçbir şeyin güvencesi falan olmayacak. Hem zaten yarından sonraki gün hiçbir şey olmamış gibi gidiyorum ben. Bugün bir istisna olsun. Bugün yüreğinizin son zamanlarda uyanan yüce duygularına ümit bağlayarak geldim. Alexey İvanovitch... Sanırım oldukça açık konuşuyorum, değil mi?"</p>

  <p>Pavel Pavlovitch'in heyecanı doruk noktasına ulaştı. Velchaninov ona garip garip bakıyordu.</p>

  <p>"Benden bir hizmet bekliyorsunuz ha?" diye sordu tereddütle. "Bu konuda da ısrarlısınız. Bu beni kuşkulandırıyor. Daha fazlasını bilmem gerek."</p>

  <p>"Tek yapacağınız şey benimle gelmek. Sonra dönerken size her şeyi itiraf edeceğim. Bana inanın Alexey İvanovitch!"</p>

  <p>Ama Velchaninov hâlâ inatla reddediyordu. Ağır ve ezici bir duygunun etkisindeydi. Bu duygu Pavel Pavlovitch'in gelecekteki karısından ilk söz ettiği anda içinde hafif hafif kıpırdanmaya başlamıştı. Ya sırf meraktan ya da belli belirsiz kışkırtıcı bir şeylerden dolayı gitmeye razı olmak üzereydi. Gitme eğilimi arttıkça da direniyordu. Dirseğini eline koymuş tereddüt ediyordu. Pavel Pavlovitch dil döküp iknaya uğraşıyordu.</p>

  <p>"Peki geleceğim" dedi birden, huzursuz ve endişeli bir halde, sandalyesinden kalkarak.</p>

  <p>Pavel Pavlovitch son derece memnun oldu.</p>

  <p>"Ama Alexey İvanovitch üzerinizi değiştirmelisiniz" dedi tatlı tatlı, neşeyle etrafında dolanarak. "En iyi kıyafetinizi giyin."</p>

  <p>'Buna bile karışıyor, ne garip adam' diye düşündü kendi kendine.</p>

  <p>"Sizden beklediğim tek şey bu değil Alexey İvanovitch. Rıza gösterdiğinize göre lütfen yol da gösterin."</p>

  <p>"Ne konuda?"</p>

  <p>"Şu tül meselesinde. Çıkarmak mı, yoksa takmak mı daha doğru olur?"</p>

  <p>"Nasıl isterseniz."</p>

  <p>"Hayır, ben sizin karar vermenizi istiyorum. Benim yerimde siz olsanız, sizin şapkanızda tül olsa ne yapardınız? Bana kalırsa, tülü çıkarmamak duygularımdaki vefayı gösterir ve iyi bir izlenim bırakır."</p>

  <p>"Bence kesinlikle çıkarmalısınız."</p>

  <p>"Kesinlikle öyle mi?" diye tereddüt geçirdi. "Yo, bence çıkarmayayım..."</p>

  <p>"Nasıl isterseniz." 'Bana güvenmiyor, bu iyi' diye düşündü Velchaninov.</p>

  <p>Çıktılar. Pavel Pavlovitch, Velchaninov'un şıklığına memnuniyetle bakıyordu. Yüz ifadesi büyük bir saygı ve asaleti açığa vuruyordu! Velchaninov hem ona hem de da kendisine şaştı kaldı. Kapıda çok güzel bir araba onları bekliyordu.</p>

  <p>"Demek arabayı da hazırlattınız? Geleceğimden emindiniz yani."</p>

  <p>"Arabayı kendim için hazırlattım, ama bana eşlik etmeye razı olacağınıza inanıyordum" dedi Pavel Pavlovitch son derece mutlu bir adam ifadesiyle.</p>

  <p>"Ah Pavel Pavlovitch" dedi Velchaninov sinirle gülerek. Tam arabaya binmiş yola çıkıyorlardı. "Benden biraz fazla emin değil misiniz?"</p>

  <p>"Bunun için aptal olduğumu söylemenize gerek yok Alexey İvanovitch" dedi Pavel Pavlovitch duygu dolu bir sesle.</p>

  <p>"Ah Liza" diye düşündü Velchaninov ve sanki kutsal bir şeye küfür ediyormuş gibi hemen o düşünceyi kafasından attı. Bir anda kendisinin çok önemsiz, çok küçük olduğunu hissetti, aklına gelen düşünce öyle küçük, öyle pisti ki... Ne pahasına olursa olsun, Pavel Pavlovitch'i dövmek zorunda kalsa bile her şeyi bir tarafa atıp arabadan hemen inmek istedi. Ama Pavel Pavlovitch konuşmaya başlayarak yine onu ayarttı.</p>

  <p>"Alexey İvanovitch mücevherden anlar mısınız?"</p>

  <p>"Ne mücevheri?"</p>

  <p>"Elmas."</p>

  <p>"Evet."</p>

  <p>"Küçük bir hediye almak istiyorum. Bana bir fikir verin, alayım mı?</p>

  <p>"Bence almayın."</p>

  <p>"Ama bunu çok istiyorum" dedi Pavel Pavlovitch. "Bütün mesele ne alacağım. Tam bir set mi, yani broş, küpe ve bilezik mi, yoksa tek bir tanesini mi alayım?"</p>

  <p>"Ne kadar harcayabilirsiniz?"</p>

  <p>"Dört beş bin ruble."</p>

  <p>"Of!"</p>

  <p>"Çok mu yoksa?" diye sordu Pavel Pavlovitch telaşla.</p>

  <p>"Yüz rubleye bir bilezik alın."</p>

  <p>Pavel Pavlovitch'in hevesi kırıldı. Daha fazla harcayıp 'tam bir set' almak istiyordu. Üsteleyip duruyordu. Bir mağazaya girdiler. Sonuçta bir bilezik alarak bu işi bitirdi. Hem de kendisinin istediğini değil Velchaninov'un seçtiğini. Pavel Pavlovitch ikisini de almak istedi. Kuyumcu bir bilezik için yüz yetmiş beş ruble isteyip yüz elliye razı olunca Pavel Pavlovitch neredeyse üzüldü, isteseler iki yüz bile verirdi, daha fazlasını harcamaya hazırdı.</p>

  <p>"Hediye konusunda aceleci davranmam pek önemli değil" dedi mutlulukla, tekrar arabaya oturduklarında. "Öyle sosyetik insanlar değil onlar, sadeler, Gençler küçük hediyelerden hoşlanır" dedi şeytani ve neşeli bir gülümsemeyle. "On beş yaşında olduğunu duyunca güldünüz Alexey İvanovitch ama beni çeken şey buydu. Kitap kalem dolu çantayı koluna takıp okula gidiyor. Hah, hah! O çanta beni büyüledi. Beni çeken o saflık Alexey îvanovitch. Yüzünün güzelliği değil. Köşelerde okul arkadaşlarıyla kıkırdıyor, nasıl da gülüyor Tanrım! Neye gülüyor peki? Kedi yavrusu dolabın üstünden yatağa atlayıp küçük bir top gibi kıvrıldı diye... Ah o taze elma kokusu! Tülü çıkarayım mı?"</p>

  <p>"Nasıl isterseniz."</p>

  <p>"Çıkarayım."</p>

  <p>Şapkasını çıkarıp tülü söktü ve yere fırlattı. Velchaninov şapkayı tekrar çıplak kafasına koyarken yüzünün ümitle parladığını gördü.</p>

  <p>"Gerçekten böyle mi bu adam?" diye düşündü içten içe sinirlenerek. "Beni çağırışında bir dümen yok mu? Gerçekten benim yüce gönüllülüğüme mi güveniyor?" Son tahminine biraz gücendi. "Nedir bu adam? Maskara mı, aptal mı, yoksa 'ebedi koca' mı? Ama bu kadarı da olamaz artık!"</p>
</body>
</html>
