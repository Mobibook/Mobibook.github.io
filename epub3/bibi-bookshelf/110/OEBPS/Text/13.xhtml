<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>EN ÇOK KİMİN TARAFI?</h3>

  <p>Ruhu acılar ve pişmanlıklarla dolu olmasaydı kırmızı saçlı kızı düşünebilirdi. Görünüşte gayet eğlenceli geçen o gün boyunca bile şiddetli bir sıkıntı yakasını hiç bırakmamıştı. Şarkıyı söylemeden önce bu sıkıntıdan nasıl kurtulacağını bilemiyordu, belki de bu yüzden öylesine aşkla söylemişti.</p>

  <p>"Kendimi nasıl böyle küçültebildim... nasıl her şeyi unuttum" diye ayıpladı kendini, ama hemen bu düşünceden vazgeçti. Aslında sızlanmak ona hiç yakışmıyordu. Birine kızmak çok daha iyi bir şeydi.</p>

  <p>"Aptal!" diye fısıldadı öfkeyle, arabada yanında sessiz sessiz oturan Pavel Pavlovitch'e yan gözle bakarak.</p>

  <p>Pavel Pavlovitch inatla sessiz duruyordu, belki de söyleyeceklerine konsantre oluyordu. Bazen sabırsızlıkla şapkasını çıkarıp mendiliyle alnını siliyordu.</p>

  <p>"Terliyor!" diye düşündü Velchaninov kinle.</p>

  <p>Pavel Pavlovitch yalnızca bir kez konuşarak arabacıya bir soru sordu: "Fırtına mı geliyor?"</p>

  <p>"Evet ya, fırtına kopacak! Hiç kuşku yok. Bütün gün boyu topladı durdu!"</p>

  <p>Gerçekten de gökyüzü kararıyordu. Uzaklarda şimşekler çakıyordu.</p>

  <p>Saat on buçuk civarında kasabaya geldiler.</p>

  <p>"Sizinle geliyorum" diye uyardı Pavel Pavlovitch, eve yaklaşırlarken.</p>

  <p>"Anlıyorum, ama kendimi pek iyi hissetmediğimi söylemeliyim."</p>

  <p>"Fazla uzun kalmayacağım."</p>

  <p>Kapıdan girdiklerinde Pavel Pavlovitch hemen Mavra'yı bulmak için uşak odasına koştu.</p>

  <p>"Ne yapacaksınız orada?" diye sordu Velchaninov sert sert, Pavel Pavlovitch yanından geçerken. Sonra odaya girdiler.</p>

  <p>"Yok bir şey... arabacı..."</p>

  <p>"Size içki falan içirmem!"</p>

  <p>Cevap gelmedi. Velchaninov mumu yaktı, Pavel Pavlovitch de sandalyeye oturdu. Velchaninov kaşlarını çatmış önünde duruyordu.</p>

  <p>"Ben de son sözümü söyleyeceğim" diye başladı, içten gelen, bastırılmış bir rahatsızlıkla. "Aramızdaki her şeyin bittiğini düşünüyorum. Hatta artık konuşacak bir şeyimiz bile kalmadı. Duyuyor musunuz? Hiçbir şey. Şimdi hemen gitmeniz daha iyi olmaz mı? Arkanızdan kapıyı kapatayım!"</p>

  <p>"Hesaplaşalım Alexey İvanovitch" dedi Pavel Pavlovitch, garip bir yumuşaklıkla, yüzüne bakarak.</p>

  <p>"Hesaplaşmak mı?" diye tekrarladı Velchaninov şaşkınlıkla. "Bu çok garip! Ne hesabı? Hıh! Bana söyleyeceğiniz son sözünüz... bu muydu yoksa?"</p>

  <p>"Evet."</p>

  <p>"Bizim görülecek hesabımız yok. Çok önceleri hesaplaştık!" dedi Velchaninov gururla. "Gerçekten böyle mi düşünüyorsunuz?" dedi Pavel Pavlovitch duygu dolu bir sesle. Sonra da ellerini göğüs hizasında kenetledi.</p>

  <p>Velchaninov cevap vermedi. Odada dolaşmaya başladı. "Liza! Liza!" diye inliyordu kalbi.</p>

  <p>"Hem neyin hesabını görmek istiyorsunuz?" diye sordu, uzun bir sessizliğin ardından, kaşlarını çatarak.</p>

  <p>Pavel Pavlovitch gözleriyle onu izliyordu, elleri hâlâ kenetliydi.</p>

  <p>"Oraya bir daha gitmeyin" diye fısıldadı yalvaran bir sesle. Sonra birden sandalyesinde nkalktı.</p>

  <p>"Ne! Tek düşündüğünüz bu mu?" diye güldü Velchaninov hınçla. "Zaten beni bütün gün boyunca çok şaşırttınız!" diye başladı kötü bir şekilde. Sonra yüzü birden değişti. "Dinleyin" dedi kederli, derin ve içten duygularla, "kendimi hiç bugünkü kadar alçalmış hissetmemiştim, öncelikle sizinle oraya gitmekle, sonra da orada olanlarla... Saçma ve bayağıydı... Bu işe karışarak... ve her şeyi unutarak kendimi lekeledim ve küçülttüm... Ama bakın!" diye bağırdı. "Siz beni savunmasız bir anımda sinirli ve hastayken yakaladınız... neyse kendimi savunmama hiç gerek yok! Oraya tekrar gidecek değilim. Emin olun onlarla hiç ilgilenmiyorum" dedi azimle.</p>

  <p>"Gerçekten mi? Gerçekten mi?" diye bağırdı Pavel Pavlovitch heyecanını ve rahatlamasını gizlemeyerek.</p>

  <p>Velchaninov ona küçümsemeyle bakıp yine odada dolaşmaya devam etti.</p>

  <p>"Mutlu olmaya kararlı görünüyorsunuz" dedi kendini tutamayarak.</p>

  <p>"Evet!" dedi Pavel Pavlovitch alçak sesle, saf saf.</p>

  <p>'O benim için soytarıdan başka bir şey değil, hıncı da aptallığından geliyor. Ondan nefret etmemek elimde değil, ama buna bile değmez o!' diye düşündü Velchaninov.</p>

  <p>"Ben 'ebedi koca'yım!" dedi Pavel Pavlovitch aşağılık bir gülümsemeyle. "Bu ifadeyi çok önce sizden duydum Alexey İvanovitch, bizimle oturduğunuz zamanlarda. O yıl söylediğiniz pek çok şeyi hatırlıyorum. Geçen sefer yine bana 'ebedi koca' dediğinizde düşündüm."</p>

  <p>Mavra bir şişe şampanya ve iki bardakla içeri girdi.</p>

  <p>"Bağışlayın Alexey îvanovitch, onsuz yapamıyorum! Yüzsüzlük olduğunu düşünmeyin! Bana kendi düzeyinizde olmayan bir yabancı gözüyle bakın."</p>

  <p>"Evet ya..." dedi Velchaninov nefretle, "ama inanın pek iyi değilim ben..."</p>

  <p>"Tamam... tamam... bir dakika!" dedi Pavel Pavlovitch telaşla. "Boğazım kurudu, yalnızca bir bardak..."</p>

  <p>Açgözlülükle bardağı kafasına dikip bir yudumda bitirdi ve şefkatle Velchaninov'a bakarak oturdu.</p>

  <p>Mavra dışarı çıktı.</p>

  <p>"Ne iğrenç!" diye mırıldandı Velchaninov.</p>

  <p>"Hep o kız arkadaşları" dedi Pavel Pavlovitch güvenle. Birdenbire canlanmıştı.</p>

  <p>"Ne? Ah evet, siz hâlâ oradasınız..."</p>

  <p>"Hep o kız arkadaşları! Öyle genç ki. Hepimizin küçük yapmacıklıkları oluyor! Aslında çok hoşlar. Onun kulu kölesi olurum. Ona karşı saygı gösterilirse, toplum içine girerse... değişecek."</p>

  <p>"Şu bileziği ona geri vermeliyim" diye düşündü Velchaninov suratını asarak. Eli cebindeki kutuya değmişti.</p>

  <p>"Mutlu olmaya kararlı olduğumu söylediniz. Evlenmeliyim ben Alexey İvanovitch" diye devam etti Pavel Pavlovitch dokunaklı bir sesle, sır verir gibi. "Yoksa halim ne olur? Kendiniz de görüyorsunuz!" diyerek şişeyi gösterdi. "Bu kusurlarımın yalnızca yüzde biri. Evlenmeden, yeni bir sığınak bulmadan düzelemem. Bir sığınak bulup tekrar ayağa kalkacağım."</p>

  <p>"Bana bunları neden söylüyorsunuz?" diye sordu Velchaninov kahkahasını güç tutarak. Bu onu deli etmişti. "Söylesenize" diye bağırdı. "Beni oraya götürmekteki amacınız neydi? Neden beni orada istediniz?"</p>

  <p>"Sınamak için..." dedi Pavel Pavlovitch birden bozularak.</p>

  <p>"Neyi sınamak için?"</p>

  <p>"Etkinizi... Topu topu bir hafta oldu Alexey İvanovitch... Kafam çok karıştı..." Pavel Pavlovitch'in kafası gittikçe daha da karışıyordu. "Dün size rastlayınca düşündüm: 'Onu dışarda, yani toplum içinde, yani benden başka erkeklerle hiç görmedim' dedim. Ne aptalca bir fikir. Şimdi ben de bunun farkındayım, ne gereksiz. Çok şey beklemiştim... bu benim berbat huyum işte..."</p>

  <p>Birden kafasını kaldırdı. Kıpkırmızıydı.</p>

  <p>"Gerçekleri mi söylüyor acaba?" Velchaninov hayretten donup kalmıştı.</p>

  <p>"Evet, sonra?" diye sordu.</p>

  <p>Pavel Pavlovitch tatlı tatlı ve kurnazca gülümsedi.</p>

  <p>"Çocukluk işte! Hep o kız arkadaşları! Bugünkü aptalca davranışımdan dolayı beni bağışlayın Alexey İvanovitch. Bir daha asla yapmam. Gerçekten bir daha olmayacak."</p>

  <p>"Bir daha oraya gitmem" dedi Velchaninov gülerek.</p>

  <p>"Ben de kısmen bunu kastettim."</p>

  <p>Velchaninov biraz gücendi.</p>

  <p>"Dünyadaki tek erkek ben değilim, biliyorsunuz" dedi huzursuzlukla.</p>

  <p>Pavel Pavlovitch yine kızardı.</p>

  <p>"Bunu duymak çok üzücü Alexey İvanovitch. İnanın bana Nadyezhda Fedosyevna'ya çok saygım var..."</p>

  <p>"Özür dilerim, bunu demek istemedim, benim cazibemden bu kadar abartılı bir sonuç çıkarmanız... ve... böylesine bana güvenmeniz...çok garip."</p>

  <p>"Geçmişte olanlardan dolayı... böyle bir güvenim var."</p>

  <p>"Öyleyse, şimdi bile bana en dürüst adam gözüyle bakıyorsunuz?" dedi Velchaninov duraklayarak.</p>

  <p>Başka zaman olsa kendi sorusunun saflığından dehşete düşerdi.</p>

  <p>"Sizi hep öyle değerlendirdim" dedi Pavel Pavlovitch gözlerini kaçırarak.</p>

  <p>"Tabii, böyle demek istemedim, bu anlamda söylemedim. Demek istediğim... bütün önyargılara rağmen..."</p>

  <p>"Evet, bütün önyargılara rağmen."</p>

  <p>"Petersburg'a geldiğiniz zaman da mı?" diye sormadan duramadı Velchaninov ve merakının ne kadar inanılmaz olduğunu hissetti.</p>

  <p>"Evet, Petersburg'a geldiğimde de sizin en dürüst adam olduğunuzu düşünüyordum. Size hep saygı duydum Alexey İvanovitch."</p>

  <p>Pavel Pavlovitch gözlerini kaldırdı, hiç sıkılma izi taşımadan düşmanına saf saf baktı. Velchaninov birden paniğe kapıldı. Özellikle kışkırtmaya kalkıştığında bir şeyler olacağından ya da belli bir çizginin geçileceğinden hiç endişelenmemişti.</p>

  <p>"Ben sizi sevdim Alexey İvanovitch" dedi Pavel Pavlovitch tane tane, sanki birden konuşmaya karar vermiş gibi. "T—'de kaldığınız bir yıl boyunca sizi sevdim. Siz bunu fark etmediniz." Sesi titriyordu, Velchaninov bundan biraz korktu. "Sizinle karşılaştırılınca ben öyle önemsizdim ki size bunu fark ettirmemeye çalıştım. Belki de buna hiç gerek yoktu. Dokuz yıl boyunca sizi düşündüm. Çünkü hayatımda böyle bir yıl daha olmadı." Pavel Pavlovitch'in gözleri parlamaya başlamıştı. "Sizin kelimelerinizi, sözlerinizi, düşüncelerinizi ezberlemiştim. Sizi her türlü soylu duyguya tutkun, eğitimli, yüce fikirli biri olarak gördüm hep. 'Büyük fikirler daha çok soylu duygulardan doğar, büyük zekalardan değil.' Bunu siz söylerdiniz. Belki de unuttunuz, ama ben hatırlıyorum. Bu yüzden sizi her zaman soylu duyguları olan biri olarak gördüm... Bu yüzden size inandım, her şeye rağmen..."</p>

  <p>Çenesi titremeye başladı birden. Velchaninov korku içindeydi. Bu beklenmedik durum ne pahasına olursa olsun kısa kesilmeliydi.</p>

  <p>"Yeter Pavel Pavlovitch lütfen!" dedi sabırsızlanıp kızararak. "Peki neden?" diye bağırdı birden. "Neden tam hasta ve sinirli olduğu bir anda, neredeyse deli gibiyken bir adama bağlanıp onu karanlıklara sürüklediniz? Hem de ortada... ortada... hayal, serap, yanlışlık, utanç ve abartı, en kötüsü, en utanç verici olanı da abartıdan başka bir şey yokken! Hepsi saçmalık, ikimiz de kötü, pislik, iğrenç insanlarız... Eğer isterseniz, sizin aslında beni hiç sevmediğinizi, bütün gücünüzle benden nefret ettiğinizi, nedenini bile bilmeden yalan söylediğinizi size kanıtlarım. Siz beni gelecekteki karınızı sınamak gibi garip bir amaçla oraya götürmediniz. (Aman ne fikir!) Dün beni gördünüz ve intikam almak istediniz. 'Şuna bak! O benim olacak, elinden geleni yap bakalım' demek için beni oraya götürdünüz. Bana meydan okudunuz, belki bunun farkında bile değilsiniz. Böyle oldu, bunları hissediyordunuz işte... nefret etmeseniz bana böyle meydan okuyamazdınız, demek ki benden nefret ediyorsunuz!"</p>

  <p>Bunları bağıra bağıra söylerken odada koşuşturup duruyordu. Onu en çok tedirgin eden ve inciten, kendisini Pavel Pavlovitch'in düzeyine kadar indirmiş olmanın verdiği küçülmüşlük duygusuydu.</p>

  <p>"Sizinle barışmak istedim Alexey İvanovitch!" dedi öteki birden, fısıltıyla. Yine çenesi titremeye başladı.</p>

  <p>Velchaninov hayatında hiç bu kadar hakarete uğramadığını hissedip öfkeden köpürüyordu.</p>

  <p>"Yine söylüyorum" diye bağırdı, "hasta ve sinirli bir adama yükleniyorsunuz, hastalığından yararlanıp ağzından inanılmaz şeyler almaya çalışıyorsunuz! Biz... başka başka dünyaların insanlarıyız, bunu anlayın ve... ve... aramızda bir mezar var!" dedi öfkeli bir fısıltıyla. Birden ne yaptığını fark etti...</p>

  <p>"Siz nereden bileceksiniz" -Pavel Pavlovitch'in yüzü birden sarardı ve çarpıldı- "siz şuramdaki küçücük mezarın ne demek olduğunu nereden bileceksiniz!" diye bağırdı, yumruğunu kalbine bastırıp garip bir hareketle Velchaninov'a doğru giderek. "Buradaki küçücük mezarı biliyorum, birimiz bir tarafında birimiz öbür tarafındayız, ama benim tarafım sizinkinden çok daha ağırdı, çok..." diye fısıldadı sayıklar gibi, hâlâ yumruğuyla kalbine vuruyordu, "çok, çok, çok..."</p>

  <p>Birden kapının şiddetle çalınması ikisini de kendilerine getirdi. Biri zili öyle şiddetli çalıyordu ki, sanki tek çekişte koparmaya yemin etmiş gibiydi.</p>

  <p>"Beni görmeye gelen insanlar kapıyı böyle çalmazlar" dedi Velchaninov hayretle.</p>

  <p>"Herhalde bana gelmediler" diye fısıldadı Pavel Pavlovitch ürkekçe. Yine kendine gelmiş eski Pavel Pavlovitch olmuştu.</p>

  <p>Velchaninov suratını asıp kapıyı açmaya gitti.</p>

  <p>"Yanılmıyorsam Bay Velchaninov?" kelimeleri duyuldu, genç, kendine güvenli bir sesten. "Evet, ne vardı?"</p>

  <p>"Güvenilir bir kaynaktan öğrendiğime göre" dedi ses, "Trusotsky sizin yanınızdaymış şu anda. Onu hemen görmeliyim."</p>

  <p>O anda bu kendine güvenen, genç beyefendiye şöyle bir tekme atıp, merdivenlerden yuvarlamak Velchaninov'a büyük bir zevk verirdi, ama bir an düşünüp kenara çekildi ve adamı içeri aldı.</p>

  <p>"Bay Trusotsky burada, girin..."</p>
</body>
</html>
