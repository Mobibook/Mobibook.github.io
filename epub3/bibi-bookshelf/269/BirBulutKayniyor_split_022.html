<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>BirBulutKayniyor</title>
  <link href="stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <div class="chapter">

    <p class="ortabaslik1">Her Balıkçının Issız Denizde </p>

    <p class="ortabaslik1">Mutlaka Martı Dostu Olmuştur!</p>

    <p class="normal">En güzeli mercandır. Deniz dibinde akıp giden mercanın seyrine doyum olmaz. Sığ sularda kırmızı bir şimşek gibi bir uçtan bir uca sağılır giderler. Bir zamanlar denizin dibi mercanla doluydu. Şimdi balıkhanede bile mercana kolay kolay rastlayamazsın. O balıkhane ki, binbir balıkçının yedi denizden balık taşıdığı yerdir. Bunca zamandır giderim balıkhaneye, öyle ahım şahım mercanlara rastlamadım. Ve yeşil, koyu mavi, mavisi biraz karanlıkça, hepsinin üstünden akan ince kızıltılar, şimşekçesine. Sonra barbunya gelir.</p>

    <p class="normal">Barbunya ne öyle denizin dibinden şimşek gibi akar, ne de görülür öyle. Bir yalım gibi kıvrılmaz denizin dibinde. Belki mercan gibidir, belki de şimşeklenir ama ben görmedim. Lapinaları, lipsosları, deniz diplerinin güzelliklerini, deniz diplerinin baharını, kışını, her mevsimdeki, değişimdeki süslerini, türlü hallerini bilirim de, kayalıkların morunu, yeşilini, kırmızı damarını, lapinaların yedi rengini, gökkuşağına benzeyenlerini, suyun dibinde, kayalıkların karanlığında, kuytusunda balkıyanını bilirim de, kırmızı barbunyaların akmasını, balkımasını, deniz dibi oyunlarını görmedim. Barbunyaların şimşeklenişini görmedim. Daha deniz beyazken, yani dört sularını, dört sularından az sonrayı, az sonrasının deniz altını, aydınlığını bilirim de, en aydınlıkta, balıklar öterken, denizin dibine akıp gidip biribirinin ardına tirkenmiş, gölgelerini bir çizgi gibi, kıvrılan, denizin dibine düşürmüş, ışık çalkantıları içinde, kumların üstünde dönerken bir sürü, renkli, ışıklı balık gördüm de barbunyaları görmedim. Eeeeh, diyeceksiniz, görmediysen görmedin, ne var bunda bu kadar, ne var bunun üstünde bu kadar duracak? Ben de biliyorum, denizin içi, denizin dibi bunca güzellikle, canlıyla, binbir çeşit balıkla doluyken ne var bu barbunyalardan böylesine söz etmekte? Biliyorum, ben de söz etmezdim ama işin içinde Topal Hasan var. Barbunyaya çok önem veriyor. Varsa da barbunya, yoksa da barbunya…</p>

    <p class="normal">Alabalık… Tatlı su balığıdır. Bin beş yüz metre yukarda yaşayanları dünyanın en iyi balıkları sayılıyor. Kırmızı beneklileri. Buna da mercan balığı deniliyor. Mavi benekliler ikinci kalite balıklar. Alabalığın eti bembeyazdır. Sert, akıntılı sularda yetiştiği için eti serttir. Öyle balık etleri gibi yumuşak olmaz. Mavi beneklisini o kadar makbul saymıyorlar. En iyi alabalık, büyüklüğü on sekiz santim olanı, bu uzunluğa yakın bulunanıdır. Mavi beneklilerin içinde bir kilodan fazla olanı da oluyor. Alabalık büyüdükçe tadı da azalıyor ama, alabalık gene ne cins olursa olsun alabalıktır. Bir de Süphan dağının üç bin metre yüksekliğindeki yamacında bulunan Nazuk gölünde bir alabalık cinsi var. Bunun benekleri hem kırmızı, hem de mavidir, karışıktır. Bana göre, daha birçoklarınca da en lezzetli balık bu mavi ve kırmızı balıklardır. Bir de Van gölündeki tatlı sularda, tatlı suların döküldüğü üç dört mil kadar açıklarında inci kefali diye on, on beş santim uzunluğunda olan bir balık daha vardır. Bu balık da hemen hemen alabalığa yakın bir tattadır. Sonra efendim barbunya gelir.</p>

    <p class="normal">Barbunya deniz balıklarının birincisi sayılır. Barbunya her mevsimde, ne kadar çok çıkarsa çıksın, ucuz balık olamaz. Bir düzeyden aşağı, ne kendisi, ne pahası inemez. Örneğin palamut, çingene çağında bir pahalılanır, ateş pahası olur, sonra bir ucuzlar kimse beş paraya almaz. Barbunya hiçbir devirde, hiçbir çağda, isterse denizler dolusu olsun bu hale hiçbir zaman düşemez. Yere düşmekle altın sakıt olmaz kadrü kıymetten. Barbunya barbunya oldu olalı hiçbir zaman yere düşmemiştir ki. Belki de hiçbir zaman yere düşecek kadar barbunya çok çıkmamıştır. Çünkü deniz dibi balığıdır. Öyle çok gün yüzü görenlerden değildir. Belki yakalanması usta işidir. Büyük balıkçıların işidir. Öyle çurçur balıkçıların işi değildir. Güzel, iri, nazlı, taze barbunya avlamak için Topal Hasan gerek. Topal Hasan gibi bir ömrü, bir gönlü toptan barbunya yoluna koymak gerek. Barbunya uyumak, barbunya düşü görmek gerek. Topal Hasanın gecelerinde belki bir ömür barbunya kızılı balkımıştır, düşlerinde. Topal Hasan gibi aklı, feraseti güçlü bir er kişi gerek… Topal Hasan tam altmış iki yıldır balıkçıdır. Tam altmış iki yıldır barbunya tutar. Öyle kalleşçe değil, öyle tırollarla, dinamitlerle, öyle bin kulaç ağlarla değil, yemli oltasıyla ve kısacık küçücük ağlarıyla tutar. Menekşede, Kumkapıda Topal Hasanın efsanesi mevcuttur. Topal Hasan ve Barbunyalar Efsanesi. Dillerde söylenir. Balıkçıların piri bir İflahsız Dededir, bir de Topal Hasan. İflahsız Dede iflah olmamıştır ama, Topal Hasan iflah olmuştur. Evi vardır barkı vardır, bankada parası bile vardır. Kendisi söyledi, bankada parası bile vardır. Bir balıkçının bankada parası olur mu? Bir balıkçı eğer Topal Hasansa olur. Pirse olur. Kumkapıda, Menekşede Topal Hasana kimse saygıda kusur etmez. Topal Hasan Kumkapıdan Silivriye kadar, Adalara, Mudanyaya kadar tekmil Marmara denizinde ne kadar barbunya nişanı, taşı varsa bulur. Taşları nişanları balıklar değiştirmişse, onu da bilir. Daha daha da bilir, balıklar ne zaman, ne için taşlarını, nişanlarını değiştirecekler onu da bilir. Altmış iki yıllık deneyleri onun avucunun içine barbunyaların haritasını çizmiştir. Ben uydurmuyorum, Topal Hasan da bana böylesine övünmedi. Bunu balıkçılar söylüyorlar. Topal Hasan barbunyaların yirmi üç santimini tutar. Yirmi üç santimden aşağı barbunyayı gerisin geri denize atar. Yirmi üç santimden yukarıyı da makbul saymaz. Büyüdükçe balık lezzeti, deniz kokan kokusu azalır. Bunu da ben uydurmadım. Balıkçılar söylüyorlar. Topal Hasana bunun doğru olup olmadığını sordum, güldü, bir süre durdu, bana baktı, gene güldü, candan, içten, mutlu, sarsıla sarsıla güldü. Hiçbir karşılık vermedi sonra da. “Yahu Hasan Ağa, ben uydurmuyorum. Yirmi üç santimden aşağısını geri denize… Yukarısını…” Hasan karşılık vermiyor, kurnaz, çok görmüş geçirmiş ve hem de çok bilmiş kısık Tatar gözleri, bir çocuk utangaçlığıyla, suç üstünde yakalanmış bir çocuk büzülmesiyle, seksen dört yaşında bir anda çocuklaşarak, yedi yaşına inerek, mutlulaşarak gülüyor. Kısık gözlerinde ışık halkaları mutlulaşarak dolaşıyor.</p>

    <p class="normal">Bizim Menekşede yıllar yılı iki kişinin martısı var, denizde. Birisi Hasan Ağanın, birisi de Pehlivanın. Onlar denize çıkınca, Menekşe açıklarına, Florya, Yeşilköy, daha öteye Ambarlı, Sinanköy, Kumburgaz açıklarına varınca martıları neredeyse, gelir onları bulur. Martılarla balıkçıların dostlukları kadimdir. Her balıkçının mutlaka denizin ıssızlığında, yalnızlığında bir martı dostu olmuştur. Balıkçı tek başına bir teknenin içinde gün akşama kadar sıkılır. Belki martı da sıkılır. Balıkçı yalnız, martı yalnızdır. Belki martılar kayıklara bir lokma atılacak balık için yanaşır. Belki de kaçan, dökülen balıkları toplamak için… Her balıkçının dostu olmuştur ama martılardan, bir yıl, iki yıl sürmüştür bu dostluk. Sonunda ya biribirlerinden bıkmışlar, ya biribirlerine türlü sebeplerden dolayı küsmüşlerdir. Sonunda yolları ayrı düşmüştür. İki kişi vardır ki balıkçılar arasında martılarıyla dostlukları bitmemiş, azalmamıştır. Birisi Pehlivan, birisi de Hasan Ağadır.</p>

    <p class="normal">Pehlivan iri, biçimli, yaşlı bedeniyle düşünendir. Bizim Menekşenin en çalışkan balıkçısıdır. Kış demez, yaz demez hep balığa çıkar, çalışır didinir. Az konuşan, gönül kırmayan kibar bir kişidir bizim Pehlivan. Martısından söz edilince mutluluk içinde kalır, güler. Pehlivanın martısını sevdiğini, hem de bir insan gibi, dost gibi sevdiğini Menekşede bilmeyen yoktur.</p>

    <p class="normal">“Bugün Pehlivanın martısı gene geldi benim teknenin yanına kondu. Baktım Pehlivanın martısı.”</p>

    <p class="normal">“Hangi martı?”</p>

    <p class="normal">“Beneklisi, yaşlısı. On metre uzağa kondu bekledi.”</p>

    <p class="normal">“Uğurdur benekli.”</p>

    <p class="normal">“İlk tuttuğum balıktan ona bir tane attım. Açmış hayvancağız, havada kaptı.”</p>

    <p class="normal">“Pehlivan, bugün balıkta senin küçük geldi yanıma. Hemen bir balık attım, cambaz o cambaz. Havada dönerek yakaladı.”</p>

    <p class="normal">Arkadaşların martısıyla ilgilenmeleri sevindirir Pehlivanı, mutluluk içinde kıvandırır onu. Elbette martısına kendisini sevdikleri için bakıyorlardır. Yoksa nelerine gerek martılar. Balıkçılar genellikle yakınlarına gelen martılara balık atarlar. Bir kısım balıkçılar martılarla dost olmasalar da onlara yem vermeyi uğur sayarlar.</p>

    <p class="normal">Ben, Tatar Ali, bir de Nuri, Hasan Ağa kahvede oturuyoruz.</p>

    <p class="normal">Tavşankanı çaylar geldi.</p>

    <p class="normal">“Hasan Ağa, Hasan Ağa senin denizde bir martın varmış.”</p>

    <p class="normal">“Eeeee, var. Ne olacak?”</p>

    <p class="normal">“Yani martın varmış da… Yani sen martını çok severmişsin de… Yani sen martıyla arkadaş olmuşsun da…”</p>

    <p class="normal">“Eeeeee, ne var?”</p>

    <p class="normal">“Yani, yani…” Hasan Ağanın yüzünden hiçbir şey belli değil. Soruma kızıyor mu, olağan mı karşılıyor belli değil.</p>

    <p class="normal">“Yani Hasan Ağa bizim Pehlivanın iki tane martısı var da. Yani Hasan Ağa… Yani… Benim gibi bir yazıcı vardı, belki adını duymuşsundur. Deniz üstüne yazı yazan. Hani Kumkapıda şimdi horoz dövüşleri yapan Kör Agop var ya, onun bir arkadaşı, adı Sait Bey, hiç duydun mu?”</p>

    <p class="normal">“Belkim duymuşumdur Kör Agoptan. Onun öyle arkadaşları vardır.”</p>

    <p class="normal">“İşte o Kör Agobun arkadaşı, şimdi öldü o, yani eskiden öldü.”</p>

    <p class="normal">“Allah rahmet eylesin.”</p>

    <p class="normal">“İşte o bir balıkçıyla bir martının hikayesini yazdı. Bir Rum balıkçının.”</p>

    <p class="normal">“Rum balıkçılar çoktur.”</p>

    <p class="normal">“İşte senin gibi o Rum balıkçının da bir martısı varmış. Bir gün taşına varmış ki ne görsün, martısı ölü, denizde yüzüp duruyor. Balıkçı ne yapmış?”</p>

    <p class="normal">“Ne yapmış?” diye sordu Hasan Ağa.</p>

    <p class="normal">“Hani Rumlar yakınlarından birisi ölünce yakalarına kara kordela bağlarlar ya…”</p>

    <p class="normal">“Bağlarlar. Eeeee, ne olmuş.”</p>

    <p class="normal">“Ne olacak, Rum balıkçı da martısının ölüsünü denizde yüzer görünce yakasına kara kordela takmış.”</p>

    <p class="normal">“Olmaz öyle şey. Yalandır.”</p>

    <p class="normal">“Canım Hasan olur mu? Neden yalan olsun. Bir martı ölmüş, martının balıkçı arkadaşı da kara kordela bağlamış. Bu neden yalan olsun, değil mi? Yalan söylemekte bir karı var mı? Altı üstü bir kordela.”</p>

    <p class="normal">Gösterdiğim sebepler karşısında akan sular durur. Bir Rum balıkçının ölen martısı için yas tutmasını Kör Agobun arkadaşı Sait Efendi niye uydursun? Hasan Ağa bir süre derin düşünüp, ölçüp biçtikten sonra:</p>

    <p class="normal">“O Rum balıkçı belkim kaçıktır,” dedi. “Kör Agobun arkadaşı Efendi neden yalan yazsın?”</p>

    <p class="normal">“Doğru, neden uydursun?”</p>

    <p class="normal">“Martın ölse, sen yas tutmaz, üzülmez misin?”</p>

    <p class="normal">“Eeeee, ne olacak? Üzülürüm tabii. Niye üzülmeyeyim. Bunca yıl…”</p>

    <p class="normal">“Eh işte bu da Rum balıkçının yası gibi bir yas.”</p>

    <p class="normal">“Hayır olmaz. Martıya üzülürüm ama, yas yalnız insana tutulur. Martı için yas tutacaksın da, insan ölünce ne yapacaksın?”</p>

    <p class="normal">“İkisi için de…”</p>

    <p class="normal">“Olmaaaz.”</p>

    <p class="normal">Hasan Ağa yoruluyor, derin derin soluk alıyor. Çok koyu esmer yüzü, düşünmeye çalışmaktan, zorlanmaktan terliyor.</p>

    <p class="normal">“Kaç yıldır bu martıyla arkadaşsınız?”</p>

    <p class="normal">Gene gülüyor. Bu adam deli midir nedir, diye gülüyor belki de. Bunca dert dururken martıya takmış, diye.</p>

    <p class="normal">“Eeeee, ne olacak? Var bir yirmi yıl.”</p>

    <p class="normal">Nuri söze karışıyor.</p>

    <p class="normal">“Bu tırolcular yok mu bu tırolcular. Hiçbir canlı bırakmaz geçtiği deniz dibinde. İki kilo balık, böcek alırsan, iki bin, beş bin kilo canlıyı, balığı, balık yavrularını, böceği öldürürsün. Bu tırolculuk kalkmadan…”</p>

    <p class="normal">“Yoooooooo,” diyor Hasan Ağa. “Yunusları öldürdüler… Yunusları… Yunuslar ölünce balıklar da Karadenizden giriyorlar, doğru kanaldan aşağı, hiçbir yere sapmadan Çanakkale boğazından çıkıyorlar…”</p>

    <p class="normal">“Yirmi yıl yaşar mı martılar?”</p>

    <p class="normal">“Ne yirmi ne otuz yıl. Bizim martı bana geldiğinde yaşlıydı zaten.”</p>

    <p class="normal">Tatar Ali:</p>

    <p class="normal">“Şu Nuri yok mu, şu Nuri, şimdi böyle bağıran, böyle dizlerini döven. İşte bu Nuri bir günde kırk tane kılıç zıpkınladı.”</p>

    <p class="normal">“Yunuslar sürü halinde dolaşırlar. Yunuslar insan gibidirler. Tertemizdirler. Hilesiz, biraz da budala denecek kadar… Eeeee, yumuşak huyludurlar. Yunuslar akına geçmiş balıklara saldırırlar, kanaldan, bir yoldan giden balıkları kıyılara sürerler, bizler de… Martı sonra ikinci yıl iki yavrusunu da getirdi. Üçüncü yıl da dört yavru.”</p>

    <p class="normal">“Bilemezsin ki… Balık bitmez sanırdık denizde… Bir günde kırk tane zıpkınladık. Şimdi üç yıldır bir tane bile kılıç yok. Açıklara pareketalar atardık, iki gün sonra pareketalara gider bakardık ki koca koca kılıçlar yakalanmışlar.”</p>

    <p class="normal">Kılıç balıkları denizin yüzünde yüzerler, mavi sırtları, azıcık laciverde kaçan, ışıklanarak, pırıltılı, yaldızlı bir lacivert içinde yalazlanarak denizin yüzünde, bir karış kadar suyun altında kıvrılarak, ağır, güzelim yüzerek dünyanın en güzel mavisinde yıldırdayarak durgun suda sallanırlardı. Uyuklayan, tattan gerinen balığı, birden bir zıpkın gelir deler, maviler kırmızıya bulanır, deniz alaboz duman olur, fışkırır, ortalık delirirdi.</p>

    <p class="normal">“Yunuslar olunca denizde, başka yırtıcı balıklar giremezdi Marmaraya. Yunuslar hem balıkları yerler, korkutup derin sulardan kıyılara düşürürler, hem de öteki canavarlardan Marmaranın balıklarını korurlardı. Hükümet bilmedi, yunusları öldürsünler diye mavzer verdi her isteyene. Onlar da sıktılar sıktılar.</p>

    <p class="normal">“Marmarayı kana buladılar. Çığlıklarla, ölümle, dumanla doldu Marmara denizi. Bir günde binlerce, on binlerce Yunus öldürdüler. Yunuslar birkaç yıl içinde tükendi.”</p>

    <p class="normal">“Yunuslar aldılar götürdüler balıkları. Marmarada canlı kalmayacak.”</p>

    <p class="normal">“Lambalar, dinamit…”</p>

    <p class="normal">“Yunuslar…”</p>

    <p class="normal">“Demek Hasan şimdi senin bir martı familyan var ki…”</p>

    <p class="normal">Hasan Ağa gene kahkahalarla uzun uzun güldü.</p>

    <p class="normal">“Var, olmaz olur mu? Ben denize çıkınca… Her birisi bir yönden geliyorlar çığlık çığlığa. Gelip sandalı sarıyorlar. Karınlarını doyuramıyorum. Ne kadar balık atarsan at, on tanesi birden havada saldırıyor, yakalıyorlar. Yunuslar olsaydı. Köpekbalıkları, öteki canavarlar giremezlerdi Marmaraya, girip de balıkları…”</p>

    <p class="normal">Nuri kızdı mı, içinden mi geldi, bana mı açıklamak istedi, birden öfkeden gülmeye geçerek…</p>

    <p class="normal">“Bu Hasan Ağanın çoluğu çocuğu yok. Kardeşi Kara Hüseyin de birkaç yıl önce öldü, o da martılardan bir familya edindi, onlarla uğraşıyor fıkara. Ben dizlerimi dövüyorum. Ulan kırk tane kılıcı bir günde avlayıp da ne yapacaksın. Üstelik de çoğu küçük. Cahillik, insaniyetsizlik. Bu zıpkını da kaldırmalıyız. Bir daha kılıç gelirse…”</p>

    <p class="normal">“Yunus gelmeyince kılıç gelmez. Ben bu yıl dokuz tane, dokuz tek tane barbunya yakaladım. Tam bir yazda..<span> <span>Benim gibi bir balıkçı… Dokuz tekne dolusu yakalamaz mıydı? Haa, söyle. Yunuslar gelmeyince mercan gelmez, kolyos gelmez, çipura gelmez, orfos gelmez, böcek gelmez, uskumru gelmez, tekir gelmez. Yunuslar gelmeyince izmarit gelmez, lüfer gelmez, kefal gelmez, levrek gelmez levrek. Git Fenerdeki dalyana, bir tek levrek takılıyor mu? Ne oldu bizim Çekmece koyundaki dalyana? Haaaa, ne oldu? Yunuslar gidince… Yunuslar insan gibidirler. Kurşunlar sıktılar, sürülerce dolaşanlara, gülenlere ağlayanlara kurşun sıktılar. Bütün yunusları öldüremediler tabii. Açıklardakileri hiç öldüremediler. Yunuslar insan gibidir. Onlar da siz bize bunu mu yapıyorsunuz, dediler, başlarını aldılar gittiler. Bir daha gelmezler. Ahmak insanlar.”</span></span></p>

    <p class="normal">“Yunuslar, yunuslar, iyi ya lambacılar…”</p>

    <p class="normal">“Yunuslar…”</p>

    <p class="normal">“Bu Nuriler yok mu bu Nuriler… Bir günde kırk tane…”</p>

    <p class="normal">“Tırolcular…”</p>

    <p class="normal">“Yunuslar…”</p>

    <p class="normal">“Martılar… Martı familyasında, hiç saydın mı, kaç martı var, senin martı familyasında.”</p>

    <p class="normal">“Yunuslar…”</p>

    <p class="normal">“Şu Arap Yusuf var ya… Günde… Bir günde… Kılıç… Bir balıkçı bir günde on beş, yirmi, otuz, elli kılıç yavrusu yakalıyor, onu da balıkhanede satamıyor, kilosunu on kuruşa, ya da beleş, dağıtıyorlardı. Halbuki bir yıl, iki yıl daha bekleselerdi de kılıç büyüyünce yakalasalardı, üç misli, beş misli daha karlı olurlardı. Aaaah, bu Nuriler…”</p>

    <p class="normal">“Tırol kurutuyor, yangın gibi geçiyor denizin dibinden, yangın gibi. Bir ölüm gibi. Denizin dibini bir ölüm rüzgarı gibi savurarak, çamuru kumu, böcekleri kurtları, tekmil yaratığı, balıkları, biribirine katarak, bir çamur yığını halinde yukarıya çekerek… Ölmüş, ezilmiş, parçalanmış bin ölü canlıdan bir ikisi işe yarayarak… Gerisini bir kıyım cehenneminde yoğurarak…”</p>

    <p class="normal">“Yunuslar, ben yunuslardan şaşmam.”</p>

    <p class="normal">Tırollar, yunuslar, lambacılar, dinamitçiler, gırgırcılar, martılar, Nuriler, reisler, aaaah, reisler, hükümetler, yunuslar, martılar, kaç yaşında, martılara yas tutulur mu? İnsanlara yas tutulur insanlara. İnsanlara, balıklara yas tutmayanlar… Denizlere, kızıl kana batmış, en az üç yıl yunus kanıyla kıpkızıl kesilmiş, kan dalgalanmış, kan köpürmüş denizlere, yunuslara yas tutmayanlar, martılara, kordela bağlamışlar… Kaçık, kaçık o balıkçı kaçık… Kör Agobun arkadaşı Sait Efendi yalan söyleyecek değil ya, mademki görmüş, mademki yazmış…</p>

    <p class="normal">Hasan Ağa yunuslara yas tutacak yunuslara… Yunuslar insan gibidirler. İnsan gibi konuşurlar, ağlarlar gülerler. İnsan gibi kıvranarak, bağırarak ölürler, çığlık çığlığa. Bir yunus vurulunca, o yörede ne kadar yunus varsa, vurulan yunusun yöresine birikirler, ona yardım etmeye çalışırlar. Onlar biriktikçe, elleri kırılsın, kurşunu sıkarlar da sıkarlar kurşunu. Sıkarlar kurşunu. Birikenlerin bir teki kalmayıncaya kadar. Yunuslar kaçmazlar. Ölümden korkmazlar. Yunuslar insanoğlunun çocuk kısmına benzerler. Saf, yiğit, yüreği temiz hayvanlardır.</p>

    <p class="normal">“Yunuslar.”</p>

    <p class="normal">“Nuriler.”</p>

    <p class="normal">“Tırollar, lambalar, bombalar, dinamitler…”</p>

    <p class="normal">“Martılar… Senin martın ölünce ne yapacaksın Hasan Ağa, ne yapacaksın?”</p>

    <p class="normal">Ölünüzün körünü yapacak Hasan Ağa, ölünüzün körünü mendeburlar.</p>

    <p class="normal">“Yunuslar.”</p>

  </div>

  <div class="calibre1" id="calibre_pb_23"/>

</body>

</html>