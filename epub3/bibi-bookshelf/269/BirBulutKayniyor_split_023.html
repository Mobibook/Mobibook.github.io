<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>BirBulutKayniyor</title>
  <link href="stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <div class="chapter">

    <p class="ortabaslik1">Yunuslar Öldürülünce Marmara Balıksız Kaldı!</p>

    <p class="normal">Bir tuhaf ilişkidir balıkçılarla martılar ilişkisi. Kimi balıkçılar martılarını seslerinden tanırlar. Kimi balıkçılar uçuşlarından. Martıların balıkçılarca türlü halleri vardır. Her balıkçı martısına bir ad koymuştur. En sevdiğinin adını, bir arkadaşının, eski, otuz yıl önceki sevgilisinin adını koymuştur. Sait Efendinin dediği gibi balıkçılar martılarla konuşurlar. Sait Efendinin hikayesinde martılar karşılık vermez balıkçıya. Halbuki bizim Hocaya göre martılar bal gibi konuşurlar. Denizlerde iki akıllı yaratık vardır Hocaya göre, birisi martılar, birisi de yunuslar. Yunuslar işe yaradığından birkaç yıl içinde bitirildiler. Martılar hiç işe yaramaz, yumurtaları bile. Martıların yumurtası yele, biltekmil sızılara iyi gelir, diyorlar ama, yalandır yalan. Aman diyordu Hoca, aman ha aman! Martıların yumurtalarının sızıya iyi geldiğini bir duyarlarsa insanlar, martı soyunu yunus soyundan beter ederler, aman ha aman duymasınlar.</p>

    <p class="normal">Duymasınlar kardeşim, duymasınlar. Benim bu insanlardan sıdkım sıyrıldı, gözüm korktu. Alimallah bir yüklenmeye görsünler, birkaç yıl içinde ne martı yumurtası kalır, ne de martı. Yalandır be… Martı yumurtasının, etinin bir işe yaradığı yalandır. Vallahi de billahi de yalandır. Amanın ha! Martının tüyleri bile işe yaramaz. Amanın ha! Çaparilerde kaz tüyü kullanmak martı tüyü kullanmaktan daha iyidir. Martı işe yaramaz, sadece, öylecene dost olunacak boynu bükük, sarı ayakları, sapsarı kanatlarıyla, apak tertemiz, uçuşuna, çığlık çığlığa o bed sesiyle bağırmadığı sürece seyrine doyum olmayan güzelim bir yaratıktır. Martı denizde her zaman güzel, çöplüklerde her zaman çirkindir. Yüzlerce, bir su hortumu, bir yel hortumu gibi, kanatları saçılarak çöp tepelerinin üstüne inseler de martılar çöplüklerde çirkindirler. Her şey doğal yerinde güzeldir, diye bir söz vardır. Belki de doğrudur. İşe yaramaz, yumurtası bile işe yaramaz martı, denizde güzeldir. Belki şu yeryüzünde bütün oburluğuyla balıkları yutmasına karşın martıların da bir işi vardır. Şu doğada bir işe yaramayan ne var ki… Ama biz doğayla, insanla, doğanın güzellikleriyle o kadar uğraşmamışızdır ki… Biribirimizin gözlerini oymaktan, biribirimizi aşağılamaktan, kötülemekten, biribirimizi horlamaktan, öldürmekten fırsat bulup.</p>

    <p class="normal">“Martılar da gidecekler,” dedi Kumkapılı reis. “Martılar da gidecekler. Çöplükler doyurmaz martıları, martılara deniz mahlukatı gerek, yemek için… Martılar, deniz mahlukatını yiyip doyduktan sonra, çaresiz olaraktan inerler şehirlerin çöplüklerine. Denizde mahlukat bitince, ölenleri ölecek martıların, kalanları da kaçacaklar. Başlarını alacaklar başka denizlere uçacaklar.”</p>

    <p class="normal">“Uçsunlar ulan, gitsinler ulan.”</p>

    <p class="normal">“Yelkovan kuşları da gidecekler. Balıkçıllar da gelmeyecekler.”</p>

    <p class="normal">“Canlı geçmeyecek Marmaranın yüzünden canlı.”</p>

    <p class="normal">“Nah işte şu reisin yüzünden, işte bu koca bıyıklının, işte bu göbeklinin. Bin baltayla girer gibi Marmaranın denizine. Yüz bin baltayla girdi. Üç yıl daha beklesin, üç yıl daha… Bir tek, parmak kadar balık tutabilecek mi bakalım.”</p>

    <p class="normal">“Ben mi bu hale getirdim denizi, ben mi?”</p>

    <p class="normal">“Ya kim, ya kim?”</p>

    <p class="normal">“Hepimiz. Bilcümle milletimiz. İlime fene bizim hiç aklımız ermez. İlim fen ne diyor? Ha, söyle söyle, gevezelik yapacağına söyle. İlim fen ne diyor?”</p>

    <p class="normal">“Sen söyle reis ne diyormuş bakalım?”</p>

    <p class="normal">“Haaa diyor ki ilim fen… Diyor ki… haaaa… işte orası… diyor ki…”</p>

    <p class="normal">“Çatlatma be adamı. İlim ve fen ne diyormuş. İlim fen… ilim fen?”</p>

    <p class="normal">“İlim fen diyormuş ki… Denizleri zehirlemeyeceksin. Havayı zehirlemeyeceksin. İlim fen diyormuş ki, eğer fabrikaların kirli sularını, zehirlerini küçücük, bir göl kadar bir denize akıtırsan, hem de yıl on iki ay, o denizde hiç balık yaşamaz. Git de baksana İzmit koyuna hırbo. Ne bize çatıyorsun. Bulmuşlar bizi, yok tırol de, yok gırgırmış da, yok radar, yok lambaymış da, yok zıpkınmış da. Balıkları öldüren, denizi kurutan fabrikalardır, fabrikalar. Marmara gibi bir denizin kıyısına bu kadar çok fabrika yapılır mı? Denizi zehirlediler denizi. Mahsus yapıyorlar ki ecnebiler, mahsus denizi kurutuyorlar ki… Türk milleti aç yoksul kala. Aç yoksul kala ki, toptan Alamanyaya işçi olaraktan gide. Bizim öğretmen ne dedi. Toprağı da deniz gibi zehirlemişler. Onu da kör etmişler. Yaaaa, hırbo, ilim fen ne diyor ilim fen?”</p>

    <p class="normal">“Ne diyor kaptan?”</p>

    <p class="normal">“Ölünün körünü diyor hırbo…”</p>

    <p class="normal">“İlim fen diyor ki, bizim reisler diyor, ecnebiyle, denizi zehirleyenlerle bir olmuşlar, Türk milletini aç koymak için birisi denizi zehirliyor, birisi de denizde, zehirden kaçıp da kuytulara sığınmış mahlukatçıkları kırıyor. Biri ecnebi aklı, feraseti, birisi de reis aklı feraseti.”</p>

    <p class="normal">“Sus ulan hırbo. Ben, ben, ben…”</p>

    <p class="normal">“1968 yılında… Baharında… Hem de nah işte şu açıkta, sen değil miydin yüz kırk ton balığı tutan. Balığı tutan da, bulama gibi olmuş balığı üç gün balıkhane önünde bekleterekten, sonra alıcı bulamayınca da denize döken. Ağzını bozma reis, ben haksız konuşmam.”</p>

    <p class="normal">“Ben balıkçıyım. Balık bulursam istediğim kadar tutarım, bulduğum kadar tutarım. Bir balıkçının akına rastlayıp da, doyduğu, durduğu olamaz. Bu kadarı yeter, bundan sonrakileri de gelecek yıl tutarım, hem de büyürler, diyen bir tek balıkçı gördün mü? Balıkçı hırslı adamdır.”</p>

    <p class="normal">Balıkçı hırslı adamdır. Her balıkçı değil ama reis. Bizim Topal Hasan, yeterinden fazlasını tutar mı? Muhtar Süleyman balığın kökünü kurutur mu? Hasan Reis balığa böylesine gaddarca dokunur mu reis, dokunurlar mı onlar? Deniz onların tarlasıdır. Onlar denizi ellerinden gelse evleri gibi, gözlerinin bebekleri gibi kullanırlar. Ne zaman, ne kadar balık alınacağını bilirler onlar. Denizden alabileceklerinden başka bir tane, fazla bir tane almazlar. Alsalar böyle öfke içinde konuşurlar mıydı? Balıkları bitirenlere, bu düzensiz gidişe. Bu balık tükenişine böylesine yanarlar mıydı? Hırslı olan sizlersiniz… Yarım milyonu, bir milyonu motorlara radarlara sıvayanlarsınız. Bu parayı da bir gün önce çıkarabilmek için, canını dişine takıp denizin altını üstüne getirerekten, talan eden sizlersiniz. Yoksa bu gidişle üç beş yıl içinde Marmarada balık kalmayacağını siz herkesten iyi bilirsiniz.</p>

    <p class="normal">Türk milletini aç yoksul bırakmak, hepsini işçi olarak, şimdiki gibi değil, daha ucuza, çünkü balık çoğaldıkça ucuzlar, bunu deneylerle bilerek, diyarı küffara tekmil Türk milletini işçi olaraktan salmak isteyen sizlersiniz.</p>

    <p class="normal">“Ağzını bozma kaptan.”</p>

    <p class="normal">“Bozarım ne olacak ulan.”</p>

    <p class="normal">“Ulan sensin, ağzını bozma. Sen değil misin Yunanistanın halini yıllar yılı bize destan eden.”</p>

    <p class="normal">Tatar Ali ne diyor, Tatar Ali?</p>

    <p class="normal">“Önce tırolu İtalyanlar buldu. Ben ilk tırolları gördüm. Akdenizi bu sebepten kuruttular. Akdenizde balık denecek balık kalmadı. O koskocaman denizde bile. Sonra tırol Yunanlılara geçti. Daldılar Ege denizine. İlk yıllarda motor azdı. Tırolları yelkenle çekiyorlardı. Yelken ne kadar çekecek, o kadar zararlı olmuyordu. Sonra 1928’lere doğru Yunanlı tekneler motorlandılar, başladılar Ege denizinin altını üstüne getirmeye, başladılar Ege denizini sürmeye, başladılar, bin ton balık almak için yüz bin ton balık imha etmeye. Sonra, hiç balık kalmadı Egede. Yunan Hükümeti bunun farkına varınca ne yaptı?”</p>

    <p class="normal">“Ne yaptı Ali kardeş?”</p>

    <p class="normal">“Yalan doğru, ben duyduğumu söylüyorum. Yunanlılar tırol, lamba teknelerini denizde işbaşında yakalayınca adamları alıyorlar, bütün tekneyi denizin ortasında ateşe veriyorlar. Ellerinde silah, tekne tamamen yanıp kül oluncaya kadar başında bekliyorlar, adamları alıp götürüp doğru hapishaneye sokuyorlar. Dinamitçilere gelince, onlara hiç insaf yok. Ne oldu şimdi, ne oldu? Bir tek balık kalmamış Egede şimdi uskumrudan geçilmiyor. Uskumru avlamak için bizim balıkçılar şimdi Egeye çıkıyorlar. Yunan kıyıları şimdi balık kaynıyor. Belki on yıldır sıkı bir yasak. Tekmil Marmaranın balıkları Egede şimdi.”</p>

    <p class="normal">“Ne tırol, ne bir şey. Yunuslar…”</p>

    <p class="normal">“Yapma Hasan Ağa.”</p>

    <p class="normal">“Yunuslar… Yunuslar olsalardı, Karadenizden gelen balıklar böyle mi olurdu?”</p>

    <p class="normal">“Ya nasıl olurdu?”</p>

    <p class="normal">“Yunuslar Karadenizden gelen balıkların yolunu keserlerdi. Boğazdaki kanaldan doğru gelen, doğru gelerekten Egeye geçmek isteyen balıkların yolunu yunuslar kesince, balıklar da Marmaraya dağılırlardı. Halbuki yunuslar öldürülünce Karadenizden gelen balıkların yolunu kesen kimsecikler kalmadı, bu göçmen balıklar da bir vurdular, dosdoğru Boğazdan aşağı, Çanakkale boğazından çıktılar, soluğu Yunan kıyılarında aldılar. Yunuslar…”</p>

    <p class="normal">Yunusları da siz öldürmediniz mi reis, yunusları da?</p>

    <p class="normal">“Çok para ediyordu. Sonra o canavarlar denizde ne kadar mahlukat varsa yiyorlardı. Biz dedik ki… Yunusları öldürünce yedikleri balıklar bize kalacak, onlar ortadan çekilince Marmara denizi balıklarla dolacak. Düşünün bir kere yunuslar ortadan kalkınca… Ne kadar yunus vardı Marmarada? Ne kadar vardı? Milyonlarca, değil mi? Milyonlarca yunus, milyarlarca küçük balık yiyordu. Yunus ortadan kalkınca ne olacaktı?”</p>

    <p class="normal">“Ne olacaktı?”</p>

    <p class="normal">“Onun yediği balıklar bize kalacaktı. Milyarlarca…”</p>

    <p class="normal">“Tuzlayım da kokma reis.”</p>

    <p class="normal">“Sus cahil köpek, sen de… Ukala dümbeleği… Dümbelek oğlu dümbelek…”</p>

    <p class="normal">Kara gözlüklerinin altındaki gözleri bir sonsuz öfkeye kesiyor, bir acımaklı yumuşuyordu. Bir suçlu iri ellerini bastonunun üstüne koymuş oturup susuyor, bir kuduruyordu.</p>

    <p class="normal">“Bak reis ağzını bozma.”</p>

    <p class="normal">“Bozarsam ne olurmuş ulan,” diye ayağa fırladı reis. Kıpkırmızı kesilmiş, iri gövdesi bir heybet olmuştu.</p>

    <p class="normal">“Ulan öldürdük denizleri, imha ettik. Size ne… Size ne ulan. Bir günde yüz altmış tane yunus vurdum ki, her birisi beş ton gelirdi. Üç ton gelirdi. En küçüğü üç yüz okkaydı. Aldın mı ulan. Öldürdüm işte. Öldürdüm. Bir günde üç yüz ton balığı denize döktüm. Gübre olaraktan, yem olaraktan bile almadılar. Kurusun deniz. Kurudu işte. Sizin gibi adamlara bu bile az. Bu, bu, bu bile az size.”</p>

    <p class="normal">Öfkeden bastonunu sallıyor, fır döndürüyor, ayaklarını yere vuruyor, alın damarları oklava gibi şişmiş bağırıyordu.</p>

    <p class="normal">“Şimdi denize çıkıyorum, takacağım tırolu, Marmaranın dibinde ne kadar canlı varsa çamura bulayıp atacağım, çamura bulayıp atacağım, ta ki sizin gibi deyyuslar, akılsızlar aç kala.”</p>

    <p class="normal">“Ağzını bozma reis, ağzını bozma.”</p>

    <p class="normal">Yanıma geldi soluyarak, öfkesi azıcık kesildi.</p>

    <p class="normal">“Sen de benimle konuşacak yeri buldun be gazeteci arkadaş,” dedi. “Bunların içinde insan konuşabilir mi? Bak, bana nasıl saldırıyorlar? Sanki bütün denizleri ben kurutmuşum gibi. Eve gel de konuşalım uzun uzun. Sana her şeyin iç yüzünü anlatacağım. Bu hergelelerin suçunu da. Onlar bizden daha suçlu, bu bağıran hergeleler.”</p>

    <p class="normal">Bastonunu sallayarak, o iri gövdesinden hiç umulmaz bir hızla dükkanların arasında yitti.</p>

    <p class="normal">“İyi adamdır reis,” dediler.</p>

    <p class="normal">“Adı nedir onun?”</p>

    <p class="normal">“Yazma adını kendinden sormadan,” dediler. “Sonra konuş onunla da isterse adını yaz.”</p>

    <p class="normal">“Böyle iyi adam mı olur? Öfkeden deliriyordu.”</p>

    <p class="normal">“O hıncındandır.”</p>

    <p class="normal">“Ne hıncı?”</p>

    <p class="normal">“O balıklara ağlar. En çok balıkların yitişine o ağlar. O kadar üzülüyor ki Marmaranın kurumasına, delleniyor.”</p>

    <p class="normal">“Bakma sen onun denizi iyice kurutacağım dediğine.”</p>

    <p class="normal">“İki yıldır öfkesinden denize çıkamıyor. Denize bakamıyor bile.”</p>

    <p class="normal">“Biz kendi elimizle, kendi kolumuzu bağladık diyor.”</p>

    <p class="normal">“Biz eşşekliğimizden ocağımızı söndürdük, Marmarayı öldürdük, diyor.”</p>

    <p class="normal">“Sen bakma onun öfkesine.”</p>

    <p class="normal">“İçi kan ağlıyor onun.”</p>

    <p class="normal">“Elinden gelse balıklara yaptığı bu kötülüklerden dolayı kendisini öldürür.”</p>

    <p class="normal">“Kendine yediremiyor, yakınmayı da… tam aksini yapıyor… kuduruyor. Balıklara, balıkçılara sövüyor, Marmarayı kurutacağım, diyor.”</p>

    <p class="normal">“Yunuslar… Yunuslar türemeli… Topal Hasan her şeyi bilir. Mademki yunuslar, diyor. Suları, balık yollarını, suların, balıkların kurulu düzenini bozduk da, ondandır bu balıksızlık, balıkların başını alıp gitmeleri diyorsa doğrudur. Martılar yüzünden balıklar burada kalamazlar, martıları kaldırın, martıların yemekten başka balıkla ne ilgisi var, martıları kaldırın, balık kaçar Marmaradan diyorsa, doğrudur. Topal deniz üstüne her her bir şeyi bilir.”</p>

    <p class="normal">“Yunuslar bütün bu olanları bitenleri unutup insanlarla barış yapıp bir gün gene Marmaraya gelecekler mi?”</p>

    <p class="normal">“Onu Topal Hasana sor, belkim gelirler.”</p>

    <p class="normal">Onu yarın öbür gün Topal Hasana soracağım.</p>

    <p class="normal">Topal Hasan her şeyi bilir. Onun bilmediği yoktur şu dünyada. Martıları, böcekleri, kuşları, dalgaları, kayıkları, güzel kadınları, her şeyi, her şeyi bilir.</p>

    <p class="normal">“Şimdiye kadar kaç kayık eskittin Hasan Ağa?”</p>

    <p class="normal">“Var bir otuz tane.”</p>

    <p class="normal">“İlk kayığın nasıldı, nereden almıştın?”</p>

    <p class="normal">“İlk kayığımı ben yapmıştım. Baharda, yazda çalıştım, o kış sattım. Sonra gene yaptım, gene sattım…”</p>

    <p class="normal">“Bu Menekşede ilk motoru Hasan takmıştır teknesine.”</p>

    <p class="normal">“Doğrudur. Yüz seksen liraya almıştım. Dört beygirlikti.”</p>

    <p class="normal">“Hasan Ağa bir şey daha sorayım mı?”</p>

    <p class="normal">“Sor, sora sora bir şey bırakmadın ki…”</p>

    <p class="normal">“Diyorlar ki sen İstanbulun en iyi arayıcısı imişsin.”</p>

    <p class="normal">“Vardı daha iyileri.”</p>

    <p class="normal">“Nedir bu arayıcılık, nasıldır?”</p>

    <p class="normal">“Kışın yapılır, bir de bahara karşı. Çöp dökülen yerlerin kıyılarında yapılır. Deniz kıyılara atar öteberiyi. Bir de daha deniz beyazken, kalkarız, deniz apaydınlıktır. Bakarız üstten. Parlar kumların üstünde.”</p>

    <p class="normal">“Balıkçılıktan iflah olan yoktur. Hasan Ağanın parası arayıcılığındandır.”</p>

    <p class="normal">“Bütün hayatında denizden çıkardığın değerli şey…”</p>

    <p class="normal">“Bir beşi bir yerde. Bir de Bizans altını… Sonra kurşun, üstü yazılı kurşun heykelcikler. Paralar…”</p>

    <p class="normal">“Öteki arkadaşlar.”</p>

    <p class="normal">“Çok şey bulurlar…”</p>

    <p class="normal">“Buldukları en kıymetli?”</p>

    <p class="normal">“Söylemezler.”</p>

    <p class="normal">İstanbulda, Kumkapıda, Samatyada, Sarayburnunda yüzyıllardan bu yana, arayıcılar vardır. Bunlar atılmış, yitmiş değerli öteberileri bulurlar. Batan gemilerden suların kıyıya getirdiklerini… Deniz altüst olduğunda suların bin yıl sonra söküp getirdiklerini… deniz hazinelerini…</p>

    <p class="normal">“Yunuslar… Akıllı hayvanlardır, şaşmayacaksın!”</p>

    <p class="normal">Küsmüş, bir kıyımdan kurtulup başını almış gitmişler, insanları bağışlayıp gelecekler. Yunuslar dünyanın en iyi huylu yaratıklarındandır. İnsanoğlunun çocuk kısmına benzerler.</p>

    <p class="normal">Denizden ekmeğini çıkaranlar, her yeriyle denizden faydalanıyorlar.</p>

    <p class="normal">“Benim için hiç. Balık avcılığı olmazsa, benim zanaatım arayıcılık zaten. Ama balıkçılık başka, onun tadına doyum olmaz. Bir balıkçı balıkçılıktan başka bir şey yapamaz. Yunuslar…”</p>

    <p class="normal">Yunuslar iyi huyludurlar, kin gütmezler, gelecekler.</p>

    <p class="normal">Zaten geçen yıl beş tane kocaman yunusu Florya açıklarında görmüştük. Denizden fırlayarak, suyun yüzünde yaylar çizerek, ince bir ahenkle ağır ağır İstanbula akıyorlardı. Keşke Hasan Ağa görseydi yunusları. Kim bilir nasıl sevinirdi. Söyledim, çok sevindi. Düşündü inanmazcana ama gene de sevindi.</p>

    <p class="ortabaslik1">Balık Bitmeseydi Hiç Fehmi Gider miydi? </p>

    <p class="normal">“Kurban verdik biz bu bozuk düzene.”</p>

    <p class="normal">“Kurban verdik en iyi, en dost balıkçımızı.”</p>

    <p class="normal">“Eğer böyle olmasaydı, denizler kurumasaydı…”</p>

    <p class="normal">“Bu iş Fehminin başına gelmezdi.”</p>

    <p class="normal">“Sen Fehmiyi tanır mısın Yaşar Ağabey?”</p>

    <p class="normal">“Tanımaz olur muyum hiç, en iyi arkadaşımdı.”</p>

    <p class="normal">“Gençti ama iyi balıkçıydı.”</p>

    <p class="normal">“Şu genç balıkçıların içinde en iyisiydi.”</p>

    <p class="normal">“Babası onun ölümüne çok yandı.”</p>

    <p class="normal">“Yeni yeni geliyor daha kendine.”</p>

    <p class="normal">“Lanet olsun. Burada, Menekşede, Floryada, Marmara Ereğlisinde deniz kurumasaydı, Fehmiye bir şey olmazdı.”</p>

    <p class="normal">“İnce çocuktu Fehmi. Ölümü beter. Allah kimsenin başına vermesin böyle bir ölümü.”</p>

    <p class="normal">“Babasının yaptığı da, o öldükten sonra…”</p>

    <p class="normal">“İnsan adam babası.”</p>

    <p class="normal">“Oğlunun ölümünden sonra başka türlüsünü yapamazdı.”</p>

    <p class="normal">“Öyle bir adama da böyle bir davranış yaraşır.”</p>

    <p class="normal">“Denizler kuruyunca kahretti Fehmi. Kahretti de başını alıp Çanakkaleye gitti. İşte orada da olanlar oldu.”</p>

    <p class="normal">Bir zamanlar Menekşede balıkçılığın her türlüsü yapılırdı. Ben de biliyorum, yetiştim. Menekşenin altın günlerine, altın çağına. Açıklara pareketa atılırdı. Menekşe balıkçıları iki güne bir pareketalardan kılıçlar toplarlardı, on beşer, yirmişer kiloluk. Pareketa nedir derseniz söylemek gerek. Ben merak ettim de Nuriye hemen sordum. Nuri de eskiden pareketacıydı. Arap Yusuf da… Arap Yusuf üç yıl öncesine kadar bana kılıçlar getirirdi, canlı canlı. Hemşeri değil mi? Biz Adanalı, Arap Yusuf Mardinli. Getirir kılıcı, biz evde olalım olmayalım, kapıdaki çiviye asar giderdi. Ya da bir komşuya verirdi güzelim kılıçları. Üç yıldır kılıç yüzü gördüğümüz yok. Menekşede, Basınköyde oturduğumuz neye yaradı, hiç…</p>

    <p class="normal">“Pareketa demek… Pareketa demektir ki… Bir çeşit oltadır. Büyük oltalardır. Bu oltalar kalın urganlara bağlanır. Kalın urganlar büyük, yerinden dalgaların kıpırdatamayacağı, iri balıkların sürükleyip götüremeyeceği taşlara bağlanır. Uçlarına da yem takılır. Bazıları da yemsiz olabilir, balığına göre. Pareketa, yani taşa bağlı olta götürülür denizin açığına bırakılır, dönülür. Bir gün, iki gün, üç gün sonra gidilir pareketalara bakılır. Balık yakalanmışsa balık alınır, yakalanmamışsa yem takılır geriye dönülür.”</p>

    <p class="normal">“Kılıç bir, zıpkınla, iki, pareketayla yakalanırdı değil mi?”</p>

    <p class="normal">“Öyle. Ama en insancası pareketadır. Zıpkın kötüdür kötü. Biz kılıçları zıpkınla yok ettik. Suyun yüzüne serilmiş uyuyan balıkları, bir günde yüzünü yüz ellisini zıpkınladık. Yavrularını zıpkınladık.”</p>

    <p class="normal">“Ama pareketanın da zararı yok mu?”</p>

    <p class="normal">“Pareketa zıpkından daha iyidir.”</p>

    <p class="normal">“İyidir, iyidir ama… Bir keresinde…”</p>

    <p class="normal">“Eeeeee, bir keresinde?”</p>

    <p class="normal">“Bir keresinde…”</p>

    <p class="normal">Konuşan Ahmetti. Ahmet ortaokulu bitirmiştir, elli iki yaşındadır. Yıllardır Menekşede balıkçılık yapar. Saçları vaktinden önce ağarmış, teni yanmış, buruşmuştur. Denizi balığı seviyor. Bizim burada böyle denizi seven, denize tutulup da bir daha oradan ayrılmayan çok kişi vardır. Okumuş yazmış, akademiler bitirmiş, kitaplar devirmiş.</p>

    <p class="normal">“Ya üç yıl önceydi ya dört. Bir keresinde pareketaya gittim, gittim baktım ki ne göreyim… Yüreğim ağzıma geldi. Pareketaya bir kocaman balık yakalanmış ki sormayın. Koskocaman, bir buçuk kayık uzunluğunda var Allah sizi inandırsın. Ama ne olmuş?”</p>

    <p class="normal">“Ne olmuş?”</p>

    <p class="normal">“Canavarlar bu kocaman kılıcı yemiş bitirmişler. Bana da iskeleti kalmış. Ben ne yaptım?”</p>

    <p class="normal">“Ne yaptın?”</p>

    <p class="normal">“Aldım iskeleti getirdim, şu alana, köprünün ucuna koydum. Gören acıdı, gören acıdı.”</p>

    <p class="normal">“Keşke getirmeseydin. Balıkçı boşa gitmiş balığa çok yanar.”</p>

    <p class="normal">“Boşa gitmiş balık, balıkçının canıdır.”</p>

    <p class="normal">“Ölmüş, insan gırtlağına girmemiş balıkla birlikte balıkçı da ölür.”</p>

    <p class="normal">“Atma atma balıkçı parasını bilir.”</p>

    <p class="normal">“Ne atması be. Ne atması… Ne atması… Balıkçı zayi olmuş balığa acımaz mı?”</p>

    <p class="normal">“Acımaz. O yalnız parasına acır.”</p>

    <p class="normal">“Tuzlayım da kokma sen.”</p>

    <p class="normal">“Sen kokma.”</p>

    <p class="normal">“Ahmet kılıcına daha acır.”</p>

    <p class="normal">“Para alamadı da ondan acır.”</p>

    <p class="normal">“Bana bak sen de o kadar atma. Ahmede bin lira verseler de tuttuğu balığı iskelet etselerdi Ahmet gene acırdı.”</p>

    <p class="normal">“Acırdı ama bu kadar, yıllar yılı konuşacak kadar acımazdı.”</p>

    <p class="normal">“Doğru, parasını alsaydı bu kadar acımazdı.”</p>

    <p class="normal">Pareketacılık da bitti. İstersen götür binlerce pareketayı Marmaranın açığına dök, oltaların ucuna da yedi denizi kokutacak kadar yem tak, bir tek kılıç dönüp bakmıyor bile.</p>

    <p class="normal">Arap Yusuf:</p>

    <p class="normal">“Bir yıl, her iki günde bir, bir sürü balık tuttuğum pareketama durmadan gittim geldim, pareketamdan bir tek balık alamadım. Ben de balıkçılığı terk ettim.”</p>

    <p class="normal">“Atmasın o,” dedi bir balıkçı. “Atmasın Yusuf, o başka bir şey için bıraktı balıkçılığı. O zengin oldu da, şehirde iş tuttu da, damadının yanında çalıştı da onun için terk etti balıkçılığı.”</p>

    <p class="normal">“İnsafsızlık etme arkadaş. Yusuf eskisi gibi kılıç alabilseydi pareketalarından şehre gider miydi hiç, gider de damadının yanında çalışır mıydı? İsterse milyoner olsun, Yusuf kılıç alabilseydi pareketalarından eskisi gibi, isterse milyoner olsun şehre katiyen gitmezdi.”</p>

    <p class="normal">“Gitti işte. Niye geriye döndü Yusuf?”</p>

    <p class="normal">“Bir balıkçı balıktan zor ayrılır. O da binde bir. Ayrılır ama gene de denizin etrafında döner durur.”</p>

    <p class="normal">“Yusuf gibi…”</p>

    <p class="normal">“Yusufun neye ihtiyacı var, balıkçılığa ihtiyacı kaldı mı artık? Niye motor aldı, ne için?”</p>

    <p class="normal">“Balıkçılık bir kere adamın yakasına yapışmasın yedi sülalesine kadar yakasını bırakmaz.”</p>

    <p class="normal">Bu iddiaya o kadar hak veremiyorum. Balıkçılık bazı kişilerin yakalarına yapışınca onları iflah etmiyor, onların yakalarını bırakmıyor. Şu Menekşede denizde balık gibi yüzen, denizle ana baba olan balıkçı çocuklarının tümü çıraklık yapıyorlar şehirde. Elektrik kaynakçılığında, otomobil tamirciliğinde, matbaacılıkta, demircilikte çıraklık yapıyorlar. Şimdiden işlerine alışmışlar, işlerinde ileri gitmişler, evlerinin nafakasını çıkaranlar var. Bunlar balıkçı, balıkçı çocukları, denizde büyümüş değiller mi? Deniz onların, onlar denizin yakasını bırakmış ister istemez.</p>

    <p class="normal">Bizim Laz Hasanın çocuklarının, altı mı yedi mi, belki de dokuz oğlu var Hasanın, elimi keserim ki hiçbirisi balıkçı olmayacak, Hasan bu on bir baş nüfusu beslemek için akla karayı seçer, yıl on iki ay karides mi avlamaz kıyılarda, pisi mi tutmaz. Yıl on iki ay bizim çalışkan, iyi aile babası Hasan canını dişine takar çalışır da çalışır ama gene de evini zor geçindirir. Ucu ucuna, kıtı kıtına. Alın bakalım, bu kadar yoksulluk, acı çektikten sonra Hasanın çocukları balıkçı olsun yağma mı? İsterse deniz tutsun yakalarından, isterse deniz kırk urganla onları kendine bağlasın, vız gelir. Koparırlar urganlarını şoför olurlar, elektrikçi olurlar, makinist olurlar, fabrikalarda ustabaşı, tezgahtar olurlar, öğretmen, mühendis, doktor olurlar, doktor… Üniversite imtihanlarını kazanırlarsa atom mühendisi olurlar, atom… Canları ne isterse olurlar bizim Menekşede dokuz kişi kontrplaktan yapılmış bir gecekonduda yaşayanlar, Hasanın canını dişine takarak kazandığı kuru ekmekleri yiyerek büyüyenler, canları ne isterse olurlar. Profesör de olurlar, Bakan da olurlar. Demokrasi var, her şey her şey, olabilirler. Yeter ki, bir kış ayaz bir gecede onları buymuş bulmayalım. Allah esirgesin. Böyle bir şey hiçbir zaman olamaz. Hasan böyle bir şeye hiçbir zaman izin veremez. İki misli üç misli daha çalışır, didinir, ölür biter de çocuklarının kılına hile getirmez. Getiremez. Şu yoksullukta, şu bela içinde bile Hasanın çocuklarına bir bakınca hayran kalırsın. Pırıl pırıl, tertemizdir üstleri başları. Bu çocukları böyle gördükten sonra Hasanın dostluğuyla, Hasanın insanlığıyla iftihar etmeyenin Allah bin belasını versin. O hüzünlü Laz gözleriyle… Tekmil kederleri karasında toplamış, öyle gamlı… İnatçı, çalışkan, boyun eğmeyen, yılmayan… Siz ne sanıyorsunuz Menekşeyi, Menekşe balıkçılarını?</p>

    <p class="normal">Menekşeye gelip de Menekşe balıkçıları şudur budur, zamanında şu şöyle, bu böyle yapmıştır, senin coşkun bir dost sevgin var da, şu şöyle yapmış, böyle yapmış, içlerinde adam öldürmüşü de, pezevenklik yapmışı da bulunan bu adamlara böyle övgü, böyle coşkuyla yaklaşıp da… Bana baksınlar, her şeyini, herkesten iyi biliyorum Menekşenin. Her adamını, cemaziyülevvelini biliyorum herkesin. Yapsınlar, helal olsun… Onların öylesine erdemleri var ki… Bakın, alın bir Laz Hasanı ele, ne yaparsa yapsın helal olsun Hasana. Hasan gibiler salt erdemdir, öyle kötülük yapmışlara yaklaşmazlar bile. Kötülük yapanlara da helal olsun. Ölünceye kadar en kötü Menekşelinin insanlığı üstünde bile tartışırım ve hem de haklı çıkarım.</p>

    <p class="normal">“Uzun sözün kısası son yıllarda balık buralarda bitmeseydi. Fehmi de başını alıp Çanakkaleye gitmezdi.”</p>

    <p class="normal">Uzun boylu inceydi Fehmi. Yakışıklıydı. Yaşı otuzdu ama, çok daha genç, yirmi beşinde gösteriyordu. Burada balık kalmayınca atladı kayığına. Belki bir sonbahardı, iyice anımsamıyorum şimdi, belki de kış burnuydu. Fehmi kıyı kıyı Marmarayı dolaşarak Çanakkaleye vardı. Çanakkalede amcası onu iyi karşıladı. Fehmi Çanakkale yörelerinde balık avlamaya başladı. Balığı avlıyor satıyor, gece geliyor koya demirliyor, yemeğini pişirip yiyor, kayığının içine kıvrılıp uyuyordu.</p>

    <p class="normal">“Fehmi oğlum eve gel. Çek kayığı şuraya, gel evde uyu, sonra sabahleyin kalk denize çık. Olur mu deniz içinde, kayıkta sallanarak uyumak.”</p>

    <p class="normal">“Böylesi iyi amca…”</p>

    <p class="normal">Amca, amcasının karısı, çocukları ne kadar ısrar ediyorlarsa da Fehmiyi kandıramıyorlar. Fehmi koyda, kıyıya yakınca bir yerde demirliyor, kayığında yatıyor, kayığında kalkıyor. Usul usul kış yaklaşıp denizler soğuyunca Fehmi kayığının üstüne kalın, yel geçirmez bir branda bezi geriyor. Kayığının içine mangalını yakıyor, hem o mangalda yemeğini pişiriyor, hem de o mangalla ısınıyor.</p>

    <p class="normal">Kış iyice bastırıyor, gene bir gece Fehmi mangalını yakıp balık çorbasını kaynatıyor. Bana anlattıklarını, hem de en yakınının anlattıklarını buraya olduğu gibi yazıyorum. Branda bezini sandalın üstüne iyice germiş, en küçük bir hava bile sızmıyor. Fehmi sıcacık sandalında sallanarak, dalgalarda uyuyor. Sabaha karşı bir de bakıyorlar ki sandal yanıyor. Koşup yetişiyorlar ki Fehmi ölmüş, ayağını vurup mangalı devirmiş olacak, közler sandalı bir anda tutuşturuyor, bir anda uykuda Fehmiyi yalımlar sarıyor. Bir anda Fehmi kavruluyor.</p>

    <p class="normal">Bu Fehmi bizim, Menekşenin, hepimizin arkadaşıdır. Ve hem de Tatar Alinin oğludur Fehmi. Fehminin bu ölümü Tatar Aliye ulaştığında Tatar ağ örüyordu. Mekiğini, ağını masanın üstüne koyuverdi, sessiz, ağır, suskun oradan uzun boyuyla uzaklaşıverdi. Gittikten ancak bir ay sonra gözüktü Ali Menekşede. Neylersin.</p>

    <p class="normal">Ali Çanakkaleye gidiyor. Oğlunun ilişki kurduğu köye varıyor, ben diyor, böyle böyle, işte şurada, denizde yanıp da ölen Fehminin babası Tatar Aliyim. Hoş geldin, başın sağ olsun, diyorlar. Tatar Ali tekmil köylüleri, köyün balıkçılarını başına topluyor, gelin arkadaşlar, diyor. Köylüler, balıkçılar köyün kahvesine biltekmil geliyorlar.</p>

    <p class="normal">“Fehmi burada ne kadar kaldı?”</p>

    <p class="normal">“İyi çocuktu. Allah rahmet eylesin gelir giderdi.”</p>

    <p class="normal">“Üst üste ne kadar kaldı?”</p>

    <p class="normal">“Kaldı bir altı ay.”</p>

    <p class="normal">“Şimdi ben sizi buraya çağırdım ki, Fehminin sizin birinize borcu var mı? Oğlumun borcunu vermeye geldim. Borçlu yatmasın mezarında oğlum. Borçlu.”</p>

    <p class="normal">Düşünüyorlar, taşınıyorlar, başlarını yere eğiyorlar:</p>

    <p class="normal">“Fehminin hiçbirimize borcu yoktu,” diyorlar.</p>

    <p class="normal">“İnsan halidir bu borcu olmaz olur mu?”</p>

    <p class="normal">Köşeden bir balıkçı ıkına sıkına:</p>

    <p class="normal">“Bana,” diyor, “elli lira borcu vardı.”</p>

    <p class="normal">“Al! Hakkını helal et oğluma.”</p>

    <p class="normal">“Helal olsun.”</p>

    <p class="normal">Hep bir ağızdan:</p>

    <p class="normal">“Fehmi iyi çocuktu, ne hakkımız geçmişse helal olsun.”</p>

    <p class="normal">Ali oradan ayrılıyor. Oğlunun uğraması ihtimali olan üç kıyı köyünü daha dolaşıp, onlara da oğlunun borcu olup olmadığını soruyor ve dönüyor. Fehminin iki çocuğu kaldı, birisi anasının yanında, birisine Tatar Ali bakıyor.</p>

    <p class="normal">“Yaaaa, Menekşede balık bıraksalardı, bu lambalar, bu tırollar, bu zıpkınlar olmasaydı Fehmi gider de Çanakkalelerde yanar mıydı?”</p>

    <p class="normal">“Ne işi vardı Çanakkalede?”</p>

    <p class="normal">“Dinamitler olmasaydı…”</p>

    <p class="normal">“Yunuslar öldürülmeseydi yunuslar…”</p>

    <p class="normal">“İlle de yunuslar…”</p>

    <p class="ortabaslik1">Kör Agobu Bize Sait Faik Tanıştırmıştı</p>

    <p class="normal">Gün güngüneşlikti. Saat yedi sularında Menekşeye indim. Hasan Ağa Kumkapıdan gelip beni bekleyecekti kahvede. Ondan derinlemesine Lodosçuluğu öğrenecektim. Denizleri aramak, yani Lodosçuluk kadim meslektir. Dünyanın en eski mesleklerinden birisidir Lodosçuluk. Kaşıkçı elması diye ünlü elması, bir lodosçu bulmuştur. Hasan geldi, seni bekledi, sonra balığa çıktı, dediler. Deniz dümdüzdü. Denizde, açıklarda, ötelerde çok balıkçı sandalı vardı. Kimi çapariye kimisi de ağ atmaya çıkmışlardı. Kuzeybatısı birden karıştı, karardı, soğuk yeller esti, arkasından bir şimşek, bir yıldırımlar, bir gök gürültüleri, kıyamet koptu. Gök yarılmışcana, bir yağmur başladı ki amanallah, böyle yağmur görülmüş değil, şap şap toprağı dövüyor dalgalarca gelen yağmur. Gök gürültülerinden gökyüzü parça parça olup yere dökülüyor ve dünya bir anda apaydınlık oluyor, aydınlığın ötesinde bir aydınlıkla, sonra ustura ağzı gibi aydınlık birden kesiliveriyor. Birden ustura gibi gökyüzünü biçiyor aydınlık, gökyüzünün ta dibi gözüküyor, sonra, o anda kapkara, ustura karası kesiliveriyor.</p>

    <p class="normal">Ben Hasan Ağayı merak ediyorum, kahvede ona buna varıp onu soruyorum:</p>

    <p class="normal">“Yahu bu yağmurda fırtınada Hasan Ağaya ne olacak, bu denizde, kudurmuş?”</p>

    <p class="normal">“Ona bir şey olmaz,” diyorlar, telaşsız. “Ona hiçbir şey olmaz, sen telaşlanma.”</p>

    <p class="normal">“Nasıl telaşlanmam yahu, fındık kabuğu kadar bir sandal, içinde seksenini çoktan geçmiş yaşlı bir adam.”</p>

    <p class="normal">“Sen telaşlanma, Hasan Ağadır o, bir yolunu bulur. Belki de yağmuru sezip çıkmamıştır denize. Çıkmışsa da ona bir şey olmaz. Hiçbir şey olmaz.”</p>

    <p class="normal">“Hasan Ağa bunca yıl sonra varıp da Menekşenin denizinde batıp da boğulacak, öyle mi? Haah hah haaaaah! Ne telaşlısın be Yaşar Ağabey? Balıkçı değilsin de onun için telaşlısın.”</p>

    <p class="normal">“Yahu bırakın telaşı melaşı, çocuk musunuz siz, adam bu yaşta salt bu inen sert yağmurun kamçısını yese sırtına ölür.”</p>

    <p class="normal">“Bir şey olmaz.”</p>

    <p class="normal">“Bir yolunu bulur kurtulmanın.”</p>

    <p class="normal">“O denizi avcunun içi gibi bilir.”</p>

    <p class="normal">“Huyunu husunu…”</p>

    <p class="normal">Ateş üstünde ben Remzinin kahvesinde denizden her gelen kayığa koşarak Hasan Ağayı bekledim.</p>

    <p class="normal">Yağmur altında, savrulan, döndüren, dalgaları köpürten fırtınada sandallar motorlar kendilerini can havliyle kıyıya atıyorlar, içlerinden çırılçıplak, salt bir tek donla kalmış balıkçılar çıkıyorlar, kahvede kurunup, başaltına koydukları kuru giyitlerini giyiyorlardı. Geliyorlar, yağmur altında kahveye sığınıyorlar, üşümüş, dişlerini döverek kuru giyitlerini giyiyorlar, evlerinin yolunu tutuyorlardı.</p>

    <p class="normal">Ben Hasan Ağayı bekliyordum ve Kazım Ağa Sarostan eşeklerle, tuttuğu balığı nasıl Çanakkaleye götürüp sattığını anlatıyordu. Salt benim üzülmemin, Hasan Ağayı merakımın önüne geçebilmek için.</p>

    <p class="normal">“Kırk yıl önce buralar daha bostanken biz Sarosa giderdik. O zaman ne motor, ne kamyon, ne de araba. Çok balık tutardık. Bir keresinde tuttuk balıkları, tuttuk balıkları. Kıyıya balıklar tepelerce yığıldı. Ne yapalım, ne yapalım derken, bu balıkları ne yapalım, diye düşünürken, birden aklımıza eşekçiler geldi. Çağırdık eşekçileri, arkadaş işte balık, işte böyle böyle, gelin bu balıkları Çanakkaleye götürelim de satalım, yarısı sizin olsun paranın, yarısı da bizim. Eşekçiler olur, dediler. Olur mu olur. Kırk elli eşeğe yükledik, bir kervan girdi Çanakkaleye…”</p>

    <p class="normal">Kutnu değil, kumaş değil, cıncık boncuk değil, altın, ipek, mücevherat kervanı değil, balık kervanı, balık kervanı…</p>

    <p class="normal">“Sattık ucuza, sattık ucuza, Çanakkale balığa, biz paraya doyduk.”</p>

    <p class="normal">“Demek eskiden sen çok para kazandın Kazım Ağa…”</p>

    <p class="normal">“Yok be Yaşar, nerede. O zaman balık şimdiki gibi para etmiyordu ki… Tonlarca balık beş lira bile etmiyordu. Deniz balık kaynıyordu. Bizler tonlarca yakalıyorduk. Ama balık para etmiyordu. Şimdiki gibi olsa, balık şimdikinin yüzde biri kadar para etseydi ben milyonerdim şimdi milyoner. Şimdi sarayım değil, apartmanlarım olurdu, apartmanlarım.”</p>

    <p class="normal">“Gene olurdu, o kadar içmeseydin.”</p>

    <p class="normal">“Köprünün oralarda içerdi bu. Bıçkın. Sonra köprünün üstünden…”</p>

    <p class="normal">Gülüşler.</p>

    <p class="normal">“Çok sevdalısı vardı, oralarda.”</p>

    <p class="normal">“Balıkçı Kazım Ağa…”</p>

    <p class="normal">“Anam babam Köstenceden gelmişler, ben Eminönünde doğmuşum. O zamanlar bolluktu, her şey ucuzdu ama, para azdı.”</p>

    <p class="normal">Yağmur durdu, ortalık sel sele gitti, deniz açıklara kadar bulandı. Hasan daha ortalarda yok.</p>

    <p class="normal">“Yahu Kazım Ağa ne oldu Hasan Ağaya?”</p>

    <p class="normal">“Şimdi gelir.”</p>

    <p class="normal">Biz böyle konuştuk konuşmadık Hasan Ağanın sandalı dereye girdi. Hasan Ağa da, sandalındaki öteki kişiler de çırılçıplaktılar. Sandalı kıyıya yanaştırıp giyinmeye başladılar. Ben vardım başına dikildim Hasan Ağanın.</p>

    <p class="normal">Başını kaldırdı:</p>

    <p class="normal">“Ağ attık,” dedi, hiçbir şey olmamış bir tavırla. “Ama ne çıkacak, hiç.”</p>

    <p class="normal">Kahveye oturduk, Remzi tavşankanı çayı getirdi. Hasan Ağa buğulanarak çayı yudumladı.</p>

    <p class="normal">Balıkçılık cefalı meslektir. Hasan altmış yıllık balıkçılık işinde kim bilir ne kadar böyle vartalar atlatmıştır.</p>

    <p class="normal">“Bu mu, bugünkü mü, bunda ne var. Bu hiç. Bir gün…”</p>

    <p class="normal">Her balıkçının başından geçmiş yüzlerce olay vardır. Her balıkçı ömrünce böyle, böyle değil, bir sürü ölümle burun buruna gelmiştir.</p>

    <p class="normal">Şu yazı dizisinde balıkçıların başından geçenleri, yani onlardan dinleyip yazdıklarımı burada yayımlayacak olsam, ya birkaç ciltlik bir kitap tutar, ya bu yazı dizisi aylarca sürer.</p>

    <p class="normal">Baktım ki Hasan Ağa, ne de olsa, bu yağmura fırtınaya aldırmasa da yorgun. Onunla konuşmayı başka bir güne bırakarak Tatar Sabriyle, İlyayla Kumkapıya gittik. Zaven Reisi arayıp bulamadık. Balık satıcısı, hem de sülaleden balıkçı Mıgırı tanıdık. Kör Agobu bulduk. Kör Agobu… Sait Faikin hepimize tanıştırdığı can dostumuz Kör Agobu. Kör Agopla buluşunca her zaman olduğu gibi gene Sait Efendiyi andık.</p>

    <p class="normal">“Efendiler gelmeye başladı deniz kıyısındaki meyhaneye… Sait Efendiden sonra Efendiler alıştı meyhaneye.</p>

    <p class="normal">“Ben ne yaptım ben. Belkim, dedim, Efendiler bu pisliği sevmezler. Ben ne yaptım ben, ben gittim, bizim denizci arkadaşa, iki kova boya aldım ondan. Bir de fırça. Ben ne yaptım ben, meyhaneyi sakız gibi bembeyaz boyadım. Ertesi gün Sait Efendi geldi beş kişiyle. O ne yaptı? Bana öyle baktı pörtlek, öfkeli gözleriyle. O ne söyledi o? Bok etmişsin be Agop, dedi, şu pis boyayla örtmeden önce duvarları… Ben çok utandım ben… Boyaları silemem ki…”</p>

    <p class="normal">Agop her zaman anlattığı bu hikayeyi gene anlattı. Mutlulanarak, güzel günlerini ansıyarak. Agop da ilkin balıkla işe başladı. Balıkçıydı bu köftehor, diyor yenge. Balıkçıydı eskiden bu gözü kör olası herif. Ve Agop dünyanın en güzel, en hoşgörülü sevgisiyle yengeye bakarak gülüyor. “Aldırma Yaşar Ağa, biz de balıkçıydık ama, karı milletine aldırma.” Yenge, “Deli herif karı milletinde ne var, Allah gözünü kör etsin,” diyor, sırtına vuruyor.</p>

    <p class="normal">Agop balıkçılıktan sonra meyhaneci oldu. Yıllarca Kumkapıda denizin kıyısında bizim devam ettiğimiz meyhaneyi işletti. Sevimli, belki de İstanbulun en dost, en güzel meyhanesiydi. Bir gün Saitle gittik baktık ki, deniz kıyısındaki meyhanenin yerinde yeller esiyor.</p>

    <p class="normal">Sait üzüldü: “Kim bilir,” dedi, “ne halt etti de hergele gene hapse düştü.”</p>

    <p class="normal">Sonra bizim Agop gene ortaya çıktı. Köprünün altını tuttu, sosyeteye karıştı. Sonra Sarayburnunu tuttu, sosyeteyi oraya taşıdı, sonra Kumkapıya gene döndü, gene milleti ardından oraya taşıdı. Şimdi dükkanı var ya, gene işliyor ya… Agop horoz dövüştürüyor. Ona merak sarmış. Denizliden, Ankara, Adapazarından, tekmil Anadoludan horozlar, dövüşçü, gladyatör horozlar bulup dövüştürüyor. Balıkçılıktan gladyatör horozculuğa. Yenge ne diyor yenge, “Bu herifin ipiyle, aklıyla kuyuya inilmez,” diyor. Ben de biliyorum ki inilmez. Belli olmaz, yarın bakarsın Kör Agop atçılığa başlar, öbür gün belki de kuşçuluk yapar, kuş pazarlarında boy gösterir, daha ötekisi gün bakarsın Agop bir kumpanya kurmuş, tiyatro açmış. Daha ötekisi gün… Sinema çeviriyor… Gene balıkçılığa, meyhaneciliğe, gene horozculuğa, gene gene… Agoptur bu, ipiyle kuyuya inilmez. Yenge en iyi tanığı bu herifin.</p>

    <p class="normal">“Yahu Agop sen ne diyorsun, balıkları bitirip, denizleri kurutmuşlar.”</p>

    <p class="normal">“Ben de öyle duydum.”</p>

    <p class="normal">“Yahu sen eski balıkçısın, ne olmuş, neden kurumuş denizler?”</p>

    <p class="normal">“Kurumuş, balık azalmış.”</p>

    <p class="normal">“Belkim…”</p>

    <p class="normal">“Agop bana bak, Agop bana!”</p>

    <p class="normal">“Yahu Yaşar Ağa sen bilmiyor musun yani, beni söyletiyorsun boş yere.”</p>

    <p class="normal">“Tırol mu?”</p>

    <p class="normal">“Belkim…”</p>

    <p class="normal">“Gırgır mı?”</p>

    <p class="normal">“Belkim…”</p>

    <p class="normal">“Lambalar mı?”</p>

    <p class="normal">“Belkim…”</p>

    <p class="normal">“Hasan Ağa diyor ki, Topal Hasan, yunus balıkları gidince…”</p>

    <p class="normal">“Hasan Ağa deniz üstüne altına ne diyorsa doğrudur. O her şeyi bilir.”</p>

    <p class="normal">“Hasan Ağa diyor ki, yunusları öldürdüler, balıkların topu da gitti.”</p>

    <p class="normal">“Bilir… bilir o… Uskumrular gidince arkasından da kılıçlar gitti. Sen boşver balığa da, geçen gün bir horoz aldım Adapazardan. Bir horoz ki, kaplan gibi…”</p>

    <p class="normal">“Allah belanı vermesin ulan hergele. Zaten senin ipinle…”</p>

    <p class="normal">“Ne kızıyorsun be Yaşar Ağa, horoz horoz bu… Horoz…”</p>

    <p class="normal">“Başında parçalansın horoz, ben Sarıyere gidiyorum…”</p>

    <p class="normal">Hangi balıkçıya gideyim de konuşayım diye sormadım bu Allahın belası horozcu Kör Agoba, yüzde yüz, inadına balıkçıdır diye bana bir horozcu adı verirdi.</p>

    <p class="normal">Denizin kıyısındaki kahvelerden birisine daldım, şöyle ortada durdum, burada balıkçı var mı, diye sordum.</p>

    <p class="normal">“Hepimiz balıkçıyız,” dediler. “Buradakilerin dörtte üçü balıkçı.”</p>

    <p class="normal">“Ben,” dedim, “balıkçılık üstüne yazı yazacağım, yeni bir gazete çıkıyor da… Balıkçıların büyük derdi varmış da…”</p>

    <p class="normal">Masalardan birinden, orta boylu, kırçıl saçlı, geniş omuzlu, altmış yaşlarında gösteren birisi kalktı.</p>

    <p class="normal">“Hoş geldin,” dedi.</p>

    <p class="normal">“Hoş bulduk…”</p>

    <p class="normal">Ona derdimi bir kere daha anlattım, ne yapmak istediğimi, nasıl bir şey yazmak istediğimi.</p>

    <p class="normal">“İyi,” dedi. “Biz de senin gibi bir adam bekliyorduk. Allah razı olsun,” dedi. “Ben bir küçük balıkçıyım. Buradakilerin, Boğazdakilerin çoğu da küçük balıkçı. Sen sor ben söyleyim.”</p>

    <p class="normal">“Adın ne?”</p>

    <p class="normal">“Ahmet Ateş, kırk yıllık balıkçıyım. Hem de bu Boğazda tutarım balığı kırk yıldır. Karadenize Marmaraya çıktığım da olur ama, daha çok burada, Boğazda tutarım balığı.”</p>

    <p class="normal">“Ben şimdi küçük balıkçı olaraktan sana soruyorum, bir şikayetiniz… Hani balık bitiyor, kalmadı, diyorlar. Bu Boğazda da böyle bir dert var mı?”</p>

    <p class="normal">“Şimdi efendim, başlıca bizim tırolden şikayetimiz var. Ben ufak balıkçıyım, yaşım altmış, bununla geçiniyorum. Kendimiz için, memleket için balıkçılık yapıyorum.”</p>

    <p class="normal">“Nerelisin Ateş Ağa?”</p>

    <p class="normal">“Gemlikliyim. Otuz beş otuz altı senedir Boğazda, burada Sarıyerde balıkçılık yapıyorum. Kendim için ve memleket için. Başlıca şikayetimiz tırolden. Şimdi tırole gelince tırol dipleri tahrip eden bir…”</p>

    <p class="normal">“Felaket…”</p>

    <p class="normal">“Felaket. Karadaki bir mandaya benzer. Yani… Bir dakika.”</p>

    <p class="normal">“Tek taraflı değil,” dedi öteki masadan gelen ve adının Hasan Kuru olduğunu söyleyen kişi.</p>

    <p class="normal">“Tarladaki manda, karadaki manda girdiği bahçeyi nasıl tahrip ederse, bahçeyi nasıl yerle bir ederse…”</p>

    <p class="normal">“Tek taraflı değil…”</p>

    <p class="normal">“Bu gördüğünüz tırol da denizin dibini öyle tahrip ediyor.”</p>

    <p class="normal">“Nasıl tahrip ediyor, sen bana onu söyle…”</p>

    <p class="normal">“Tek taraflı konuşma.”</p>

    <p class="normal">Ahmet Ateş Hasan Kurunun ikide birde sözünü kesmesine yavaş yavaş öfkeleniyor, sesi yükseliyordu.</p>

    <p class="normal">“Karadaki manda bir bahçeye nasıl girerse, tahrip ederse… Denizdeki manda da, yani deniz dibi mandasıdır tırol, denizin bahçelerine giriyor, denizin bahçelerini yerle bir ediyor bu manda tırol, deniz dibi mandası…”</p>

    <p class="normal">“Birinci, deniz dibi bahçelerine, yani yuvalarına giriyor… manda…”</p>

    <p class="normal">“Evet manda… giriyor… Bir manda girince… Tırol bir torbadır. Demir, ya da tahta kapakları vardır. Torbanın altındaki ağırlıklardan dolayı, bir de suyun hızının germesinden dolayı torba açılıp, geriliyor. Denizin dibinde ne varsa… Yavru, böcek, canlı… Çamura, kumlara bulayarak… Ne varsa hepsini içine… Manda… Yumurtasından başlıyor, analarına babalarına kadar. Zaten çamurlan karışık çıkıyor yukarı. Karışık çıkınca… Çamurun içinde ne varsa ölüyor.”</p>

    <p class="normal">Marmarada tırolculuk yasak olmuş. Hah hah hah, diyor tekmil balıkçılar. Yasak mı, diyor balıkçılar… Hey gidi yasaklar… Başka söylemiyorlar. Nedense iş bu yasak konusuna gelince susuyorlar, korkuyorlar, korktuklarını da açık açık söylüyorlar. Kim korkmaz ki, sanki bu yasak konusunu ben burada yazmaya korkmuyor muyum? Bu yasak konusu üstüne tekmil Boğaz, Kumkapı, Adalar, Marmara balıkçıları öyle şeyler anlattılar ki… Anladım ki, yasak masak vızgele. Bizde öyle yasak falan olmuyor.</p>

    <p class="normal">“Yasağın ağzı var mı?”</p>

    <p class="normal">“Var.”</p>

    <p class="normal">“Öyleyse fazla sorma.”</p>

    <p class="normal">“Tırol işleyecek. Dinamit işleyecek.”</p>

    <p class="normal">“Dinamit hiç… Bir şey değil dinamit. Balığı göreceksin ki, görecek dinamiti sallayacaksın.”</p>

    <p class="normal">“Boğazda yasak olmadan önce tırol çekebiliyorlar mıydı?”</p>

    <p class="normal">“Boğaz dar olduğu için, hem de Boğazda trafik fazla olduğundan buraya tırol çekemezler.”</p>

    <p class="normal">“Boğazın derdi ne? Burada tırol yok.”</p>

    <p class="normal">“Yok…”</p>

    <p class="normal">“Lamba?”</p>

    <p class="normal">“Lamba da yok.”</p>

    <p class="normal">“Peki sizin derdiniz ne? Marmara mı sizin derdiniz?”</p>

    <p class="normal">“Bizim derdimiz… Afedersiniz, bizim derdimiz… Afedersiniz… Marmara dediğimiz yer bir ahırdır. Marmara dediğimiz yer balıklarımızın, yani varlığımızın bir ahırı. Marmara bir kışlaktır. Suları sıcaktır, kalındır. Kışın balık buraya gelir. Karadeniz yayladır. Yazın da yaylaya çıkar. Marmarada kışın kışlağını, yumurta dökmeden önce imha edersen…”</p>

    <p class="normal">Hasan durmadan söze karışıyordu. Ahmet Ateş kızdıkça kızıyordu ama, gene de konuşmaya çalışıyordu.</p>

    <p class="normal">“Tırol bütün yatakları bozdu. Yok etti.”</p>

    <p class="normal">“Tek taraflı konuşuyorsun, tek taraflı…”</p>

    <p class="normal">“Bir de radar çıktı…”</p>

    <p class="normal">“Tek taraflı…”</p>

    <p class="normal">“Sus be adam sus, ne zamandan beri balıkçısın sen? Sen, sen, sen nerenin balıkçısısın da işe karışıyorsun?”</p>

    <p class="normal">Ahmet Ateş hızla, öfkeyle ayağa kalktı yürüdü. Ben arkasından koştum.</p>

    <p class="ortabaslik1">Tekir, Sinagrit, Orfos Azar Azar Tükeniyor Artık </p>

    <p class="normal">Ahmet Ateş başını aldı da kahveden çıktı gitti, ne öfkeli adam be! Ben de arkasından koştum. Bir de sarışın bir delikanlı peydah oldu ortalıkta, o da benimle Ahmet Ateşin arkasından koştu. Ahmet Ateş etme eyleme, nolursun arkadaş, anan yahşi, baban yahşi… Ahmet Ateşte bir inat, gelmem de gelmem.</p>

    <p class="normal">“Bak Ahmet Ateş kardeşim, yahu Hasan Kurudan bana ne!”</p>

    <p class="normal">“O balıkçı değil. O ekmeğini balıktan kazanmıyor. Daha dün, daha dün…”</p>

    <p class="normal">“Etme eyleme ben buradan gidip reislerle de, lambacılarla da, tırolcularla da, sonra da bilim adamlarıyla da konuşacağım, konuşup da bir karara varacağım. Sen böyle Hasan Kuru iki laf etti diye, iki aykırı söz söyledi diye kaçarsan, ben nasıl doğruyu bulur da halkı aydınlatırım. Bak kardeşim, geçen yıl kalkanın kilosunu on liradan yiyenler bu yıl on beş liradan yiyorlar. Balıklar kavağa değil de aya çıktı Ahmet Ateş kardeşim, bu balıkların aya çıkışını ben halka anlatmalıyım. Siz yardım etmezseniz, ben balıkların aya çıkış nedenini nasıl halka anlatırım, etme eyleme Ahmet Ateş kardeş, şurada tatlı tatlı konuşuyorduk…”</p>

    <p class="normal">Ahmet Ateş köpürmüş, soluğu taşmış:</p>

    <p class="normal">“Bekara avrat boşamak kolay,” diyordu da başka bir şey demiyordu.</p>

    <p class="normal">Yanımızdaki delikanlı:</p>

    <p class="normal">“Ağabey,” dedi, “ben de balıkçıyım, sen git konuş Hasan Kuruyla, sonra biz gider başka kahvede baş başa konuşuruz, olur mu?”</p>

    <p class="normal">Bu delikanlılar akıllı, uslu oluyorlar. Ahmet Ateşin göğsü öfkeden daha inip inip çıkıyordu.</p>

    <p class="normal">Ben kahveye döndüm. Hasan Kuruyla konuşmaya başladık.</p>

    <p class="normal">“Kaç yıllık balıkçısın Hasan Kuru?”</p>

    <p class="normal">“Aşağı yukarı kendimi bildim bileli.”</p>

    <p class="normal">“Nerelisin Hasan Kuru?”</p>

    <p class="normal">“Aslen Rizeliyim. Şimdi bu balık öldüğünü yalnız Türkiyeye, tırollere, radara, Ahmedin dediği gibi lambalara mal etmek doğru değil.”</p>

    <p class="normal">“Ahmet dedi ki az önce…”</p>

    <p class="normal">“Ne dedi?”</p>

    <p class="normal">“Dedi ki, lamba o kadar güçlü ki… Beş bin, altı bin, sekiz bin voltluk. Denizin dibindeki toprakları kumları bile kaldırıyor, değil canlı yaratıkları, kulağınla duydun. Doğru değil mi bu?”</p>

    <p class="normal">“Bu doğrudur.”</p>

    <p class="normal">“Ahmet dedi ki, biz burada Boğaz kıyılarında… Uskumru yumurtasını dökmeye Karadenize çıkarken, yüz binlercesi, milyonlarcası Boğaz kıyılarına döküldü kaldı. Ahmet ne dedi?”</p>

    <p class="normal">“Ne dedi?”</p>

    <p class="normal">“Biz, dedi, sersemlemiş, gözleri kör olmuş tonlarca, başını kıyıya vuran, gidecek yol bulamayan balığı topladık, dedi. Kulağınla duydun sen de az önce.”</p>

    <p class="normal">“Bu da doğru. Ben de gözümle gördüm. Sersem sersem serilmişler suyun yüzüne aynen.”</p>

    <p class="normal">“Aynen, kör olmuş, yordamlayan insanlar gibi… Düşmüşler karanlığa.”</p>

    <p class="normal">“Öyle.”</p>

    <p class="normal">“Demek lamba doğru. Balıkları imha ediyor.”</p>

    <p class="normal">“Tırollerin, lambaların, radarların balığı imha etmeleri, bütün bunların Türkiyeye, Türkiye balıkçılarına mal edilmesi doğru değil. Bütün bunların Türkiyeye, Türkiye balıkçılarının sırtına yüklenmesi doğru değil.”</p>

    <p class="normal">Bir baktım Ahmet Ateş gelmiş başımıza dikilmiş, sessizce Hasanı dinliyor.</p>

    <p class="normal">“Bizim tıroller balıkları öldürmüş de bitirmiş demek yersiz…”</p>

    <p class="normal">Ahmet kartal gibi tepemize dikilmiş susuyor.</p>

    <p class="normal">“Bir taraftan bu cahilce bir yorumlama. Ben Ahmedin tırol hakkındaki konuşmasının aksine konuşuyorum, neden? Bir tarlayı, bir tarlayı ne kadar daha fazla, daha fazla sürersen daha fazla bitki yapar. Tırol ise aynen bir tarlayı derin sürmeye benzer. Bugün Marmarada, 650 kulaç olan en derin yerinde tırol çekilmez. Hal böyleyken tırolun çektiği en fazla en fazla elli kulaç sularda…”</p>

    <p class="normal">Ahmet dayanamadı tepemizden:</p>

    <p class="normal">“Seksen kulaç.”</p>

    <p class="normal">“Elli kulaç.”</p>

    <p class="normal">Ahmet:</p>

    <p class="normal">“Yüz kulaç.”</p>

    <p class="normal">“Elli kulaçtan aşağıda vazife yapılmaz.”</p>

    <p class="normal">“Yüz kulaç.”</p>

    <p class="normal">“Ali Rıza, Ali Rıza sen gel.”</p>

    <p class="normal">“Gelin Ali Rıza Bey… Buyurun.”</p>

    <p class="normal">“Ben bitireyim de…”</p>

    <p class="normal">“Bak Ali Rıza, bu Hasan ne izah ediyor…”</p>

    <p class="normal">“Bitireyim de… Bitireyim de…”</p>

    <p class="normal">“Sen yanlış izah ediyorsun Hasan… Sen yanlış… Bak, bak Ali Rıza gel. Bak bak, ne söylüyor bu burada. Yooook arkadaş sen yanlış izah ediyorsun.”</p>

    <p class="normal">“Durun Hasan konuşsun. Sonra… Sonra… siz de…”</p>

    <p class="normal">“Sen balıkçı değilsin arkadaş. Sen baltalıyorsun. Denizi baltalıyorsun. Ali Rıza bak bu denizi baltalıyor. Gel Rıza…”</p>

    <p class="normal">“Ben daha neler konuşacağım burada.”</p>

    <p class="normal">“Hataya gidiyorsun. Sen balıkçı değilsin. Balığı baltalıyorsun.”</p>

    <p class="normal">Ahmet Ateş gene bir iyice kızdı. Balıkçı değil Ali Rıza, bunlar balıkçı değil. Balığı, denizi baltalıyorlar.</p>

    <p class="normal">Bir curcuna oldu, kahve bir anda biribirine girdi, yok balıkçısın değilsin diye tartışmalar başladı. Kimin ne dediği anlaşılmadı. Yalnız balıkçı Ahmet Ateşin yüreği yanmış sesi bütün seslerin üstündeydi.</p>

    <p class="normal">“Ben her yıl Boğazdan yirmi okka tekirle dönerdim, şimdi yirmi tane balıkla dönemiyorum. Yirmi tane, yirmi tane… Nereye, nereye gitti bu balıklar, nereye? Yanlış konuşuyorsun. Sen balıkçı değilsin.”</p>

    <p class="normal">“Nedenini, nedenini, neden iyi, neden kötü… Dur yahu…”</p>

    <p class="normal">“Sen nerden balık tuttun, ömründe kaç tane balık tuttun? Söyle şuna Ali Rıza söyle…”</p>

    <p class="normal">“Dur gitme Ahmet Ağa dur, gitme yahu dur! Seninle konuşacağız. Dur yahu.”</p>

    <p class="normal">“Sen nerde tırol gördün Ahmetçiğim sen? Namık Kemal der ki, cahil ile sohbet etme küstürür.”</p>

    <p class="normal">“Sen tırolleri himaye etme, sana ne… Sana ne.”</p>

    <p class="normal">“Namık Kemal der ki… Bizim tırollerden bu balık bitti diye bir şey yok. Memleket fabrikasyon olduğundan bu yüzden balık… Bu dip balığı tekir üzerine… Tekir balığı bitmekle balık bitti demek değil… Torik balığı yok, palamut da yok, uskumru da yok. Bu balıklar su üstü balıkları. Bu balıklar Marmaranın kıyısında, altı yüz kulaca yatmaz bu balıklar. Bu balıklar neden zaman zaman noksan oluyor, bu komşu devletlerin fabrikasyon olmalarından. Sahillerin pislenmesinden ve asidin fazla olmasından. Siz Kağıthaneyi bilir miydiniz?”</p>

    <p class="normal">“Bilirim.”</p>

    <p class="normal">“İzmit körfezini de bilirsiniz. İzmit körfezinde bir rafineri yapıldığında İzmit körfezinde bir balık olmadı. Dip balıklarına bir şey yapmadı. Tekir, kalkan… Kalkan Marmarada olmaz zaten. Karadeniz balığıdır. Kalkan balığına hiçbir şey olmaz. Kalkan balığını asitli su bulamaz. Su üstü balıklarına gelince bunların olmaması denizlerin kirlenmesindendir. Yüzde yüz.”</p>

    <p class="normal">Ahmet kızmış, kahvenin dışında hızlı adımlarla gidip geliyor, öfkeleniyor, bir şeyler söylüyor oradakilere, bağırıyor, ne dediğini anlamıyorum.</p>

    <p class="normal">“Tırol balıkların ufağını kırıyor diyoruz, milyonlarca, milyarlarca balığı, koca Marmarada tırol çekmekle, dört tane tırol çekmekle biter mi?”</p>

    <p class="normal">“Biteeeeeer,” diye Ahmet bağırarak içeri girdi. “Bitti işte.”</p>

    <p class="normal">“Gel Ahmet Ağa gel…”</p>

    <p class="normal">“Ne konuşayım, saçma sapan konuşuyor.”</p>

    <p class="normal">“Siz böyle kavga edeceksiniz, ben de bunu olduğu gibi yazacağım.</p>

    <p class="normal">“Ama yanlış konuşuyor.” </p>

    <p class="normal">“Ben de yanlışını yazarım.”</p>

    <p class="normal">“Bak Ahmet Ağa, ne dedi adam, deniz dibi balıklarını haydi tıroller kırdı diyelim, ya deniz üstüne ne oldu diyor Hasan?”</p>

    <p class="normal">“Bak beyim, o da, aletleri büyüktür balıkçıların, radarları vardır, kırıma gidiyorlar, kırıma… Radarla çeviriyorlar tonlarca balığı, aldıklarını alıyorlar, alamadıklarını da öldürüyorlar. Ben ufak balıkçıyım. Kıyılardaki benim aldığım balığı tahrip ediyor bunlar.”</p>

    <p class="normal">“Şimdi bakın bana, iş anlaşılıyor siz burada kapıştıkça… Şimdi bunun da gene en iyi çaresini siz bilirsiniz. Balıkların şu yüzden, bu yüzden kırıma uğradığı bir gerçek. Biz ne yapalım, bu kurumuş denizleri yeşertmek için ne salık verirsiniz bize?”</p>

    <p class="normal">“İstavrit balığının kilosu yirmi lira…”</p>

    <p class="normal">“Olmuyor ki, olmuyor ki…”</p>

    <p class="normal">“Dur Hasan dur. Tıroller devletin yasak ettiği yerlerde çalışmasın. Marmarada, Karadenizin yasak yerlerinde çalışmasınlar.”</p>

    <p class="normal">Hasan gene karıştı:</p>

    <p class="normal">“Balıkların yumurta yaptığı yerlerde çalışmasınlar.”</p>

    <p class="normal">“Zamanla, mevsimine göre av yapsınlar onlar da. Vatandaştırlar, mağdur olmasınlar. Mevsim önemlidir.”</p>

    <p class="normal">“Karadenizde yumurta yapmaz balıklar.”</p>

    <p class="normal">“Yapma Hasan, oğlum yapma. Kalkan yumurtalarını nereye yapar Hasan, nereye, Akdenize mi?”</p>

    <p class="normal">“Açıkta, derinde, denizin devre yapmadığı yerde…”</p>

    <p class="normal">“Nerde gördün Hasan, nerde?”</p>

    <p class="normal">“Bilirim, eşek değilim, kafam var.”</p>

    <p class="normal">“Kalkan balığı nereye döker yumurtayı Hasan?”</p>

    <p class="normal">“Suya… kıyıya…”</p>

    <p class="normal">“Kıyıya… Derine. Yok yok… Suların devre yapmadığı…”</p>

    <p class="normal">“Lamba mı kalksın, tırol mu, radar mı?”</p>

    <p class="normal">“Bak Ahmet bak, kıyıda olmaz. Kıyıya dökmez. On tonluk gemiyi kuma gömüyor da deniz, kalkan yumurtaları kalır mı?”</p>

    <p class="normal">“Ben, elli metre sulara ağ attığımızda, elli kulaç sularda kalkan yumurtası…”</p>

    <p class="normal">“On beş kulaç suya demedik sana. Oldu oldu işte…”</p>

    <p class="normal">“On beş kulaç suya demedik. Konuşturmuyorsun ki insanı. Bak kardeşim,” diye gürledi Ahmet Ateş. “Bak kardeşim. Ben onu bunu bilmem. Ben ağı atınca bugünkü günde yirmi kilo balık getirmem gerek. Tekir balığı.”</p>

    <p class="normal">“Şimdi.”</p>

    <p class="normal">“Bir tek balık getiremiyorum. Ne ben, ne de işte şu Ali Rıza. O da benim gibi otuz yıldır ufak balıkçı. Benim bugünkü gün, bugünkü gün… Bu Sarıyer Balıkhanesine… Benim yirmi kilo balık getirmem gerek, kilosunu da on liraya satmam gerek. Şimdi kilosu 85 lira, balık yok.”</p>

    <p class="normal">“En çok balık tuttuğun yıl, hangi yıldı?”</p>

    <p class="normal">“On sene evvel?”</p>

    <p class="normal">“On sene evvel fevkalade balık tutuyordum.”</p>

    <p class="normal">“Ne kadar?”</p>

    <p class="normal">“Günde otuz okka kırk okka. O belli olmazdı ki, balık çoook. Tut tutabildiğin kadar.”</p>

    <p class="normal">Azar azar tükenen balıklar var. Sinagrit gibi… Tekir, barbunya, orfos gibi. Bir de birdenbire tükenen balıklar var. Uskumru gibi, sardalya gibi. Marmarada sardalyadan geçilmezdi. Tonlarca balık, sardalya yüzerdi sularda. Kıvıl kıvıldı sular. Marmara dünyanın en balığı bol, en lezzetli balığı olan suyudur. Çeşitlidir balıkları. Marmara denizi bozulmasa bu böyle giderdi… Düzenini bozdular denizin. Bunu Ali Rıza söylüyor. Ahmet Ateşin otuz beş yıllık balıkçı arkadaşı Ali Rıza. Balık, tutmakla tükenmez, diyor. Düzenini bozmayalım yeter ki denizin. Yeter ki düzeni bozulmasın doğanın. Bir düzenini bozdun muydu doğanın yandın bittin. Lamba denizin dibindeki en küçük canlıyı bile, kurdu, böceği, çamur içindeki yaratığı bile çekip alıyor. Denizde her şey biribirini yer. En büyük daha küçüğünü, daha küçük daha küçüğünü, daha daha daha küçüğünü. Bu tıroller balıkların yani en küçüğünü de, balıklarla birlikte kurtları da kırıyor. Yosunları, deniz dibi bir bahçe gibidir, türlü çiçekli, türlü bitkili, kendine göre bitkileri, ağaçları, otları da yıkıma uğratıyor. Tırol çölleştiriyor denizi. İşte bu yüzden ölmeyen, öldürülemeyen deniz dibi yaratıkları da yer değiştiriyorlar, yön değiştiriyorlar, başlarını alıp başka denizlere, düzeni bozulmamış yerlere gidiyor yerleşiyorlar. Doğada yataklar, yollar değişmez değil, değişir, ama güç, ama uzun sürede değişir. Doğanın düzenini insanların bozuk düzenleri bozuyor. Bütün bunları Ali Rıza bana, ben Ali Rızaya söyledim.</p>

    <p class="normal">İnsanlığın savaşı dünyanın bu bozuk düzeninden bir de doğayı kurtarmaktır. Düzeni zorla bozulmuş toprakları, denizleri, ağaçları, kuşları kurtarmaktır. Düzeni bozulmuş, küsmüş doğaya yeniden düzen vermektir.</p>

    <p class="normal">Doğanın içindeki insanlar, her gün doğayla el ele, kucak kucağa olanlar, doğanın atardamarını biliyorlar. Balıkların yol değiştirmelerinin, başını alıp gitmelerinin sebebini biliyorlar.</p>

    <p class="normal">Marmara bir üretme çiftliğidir, diyorlar hep bir ağızdan. Tekmil Karadenizin balıkları akın akın gelip yumurtalarını Marmaraya dökerler. Marmarada barınırlar. Marmaranın düzenini bozarsan, Karadenizin de düzeni bozulur, Egenin de… Dünya bir beden gibidir. Bir denizin düzenini bozarsan öbür denizleri de etkiler. Bir toprağın düzenini bozarsan öbür toprakları da…</p>

    <p class="normal">“Marmarayı on yıl bıraksınlar…”</p>

    <p class="normal">“On yıl değil, beş yıl…”</p>

    <p class="normal">“Üç yıl… Üç yıl kimse balık avlamasın, yasak olsun Marmara. Bakın bakalım balıktan geçilir mi?”</p>

    <p class="normal">“Olmaz, on yılda da olmaz, yirmi yılda da. Balığın yolunu kestiler, ürküttüler bir kere. Birer mercan görüyorum, arada sırada. Balık bir telaşlı, bir telaşlı, kuşkulu. Deli gibi… O kadar dövülmüş, o kadar oradan oraya sürülmüş ki, o kadar o kadar çok darbe, darbe üstüne darbe ki… Balıkta hayır kalmamış, ok gibi, deli gibi durmadan, şimşek gibi durmadan denizin dibinde. Kırmızı, deli şimşekler gibi bir çakıyor, bir sönüyorlar. Dünya dünya olalı bu kadar hızlı balığı, hızlı mercanı görmemiştir. Deli etmişler balığı deli. Ya bu balık böyle gide gide yok olur, ya da yer değiştirir.”</p>

    <p class="normal">Ali Rıza, Ahmet Ateş, Nuri Koçer, Topal Hasan, Tatar Ali, Hasan, Ahmet, hepsi, hepsi gidenin bir daha kolay kolay dönmeyeceğini biliyorlar. Biliyorlar da bu telaşları, bu kendilerini yiyip bitirmeleri, kahrolmaları ondan. Doğa bir deneydir, onu iyi biliyorlar.</p>

    <p class="normal">“Bir kere deniz kurudu mu, öldü mü, ölü diriltilir mi, çöl yeşerir mi, kolay değil.”</p>

    <p class="normal">Bizim balıkçılarla birlikte dünya da biliyor bunun böyle olduğunu.</p>

    <p class="normal">Şu Ahmet Ateşin, şu doğa, balık dostunun ve hem de avcısının yakasını daha bırakmayacağım. Bağırsın çağırsın, kahretsin kendisini, hakkı var, hem de yerden göğe kadar hakkı var. Küçük balıkçıdır, tükenen balığı, küsen denizi ta yüreğinin başında duyuyor. Tekmil insanlar, doğa üstünde, çıkarlarını bu balıkçılar kadar candan savunsalar bu dünya daha uzun bir süre gider, gittikçe de insanları mutlu kılar.</p>

    <p class="normal">Ne diyor Ahmet Ateş, Ali Rıza ve bilcümle balıkçılar? Reisler de, tırolcular da, lambacılar da içinde, ne diyorlar? Diyorlar ki, hiçbir şey yapmayalım, bir düzen koyalım ki, Marmarada yumurta dökme zamanı balık avlamayalım. Bu bile kurtarır Marmarayı bir iyice kurumaktan.</p>

    <p class="ortabaslik1">Sandalın Başı Üç Kere Suya Battı Çıktı, Battı Çıktı!</p>

    <p class="normal">Bu bir deniz, balıkçı hikayesidir. İstanbulda, şu anda bu olaya tanıklık etmiş üç kişi olmasaydı ben bu hikayeyi yazmazdım. Bunu Hoca bir yerlerden, bir kitaptan bellemiş derdim. Balıkçılar da bütün avcılar gibidirler. Daha doğrusu içlerinde kara avcılarına benzeyenler, atanlar, uyduranlar da vardır. Ben de Hoca, bunca eski balıkçılığına karşın, uydurdu derdim. Ama iyi biliyorum ki Hoca bize, Sait Faike bu hikayeyi anlattığı zaman daha bu hikayeye benzer bir kitap çıkmamıştı. Birkaç yıl sonra çıktı. Hocanın böyle bir kitaptan daha da haberi yok. Birkaç kere ben ona çıkan kitabı anlatmaya çalıştım, Hoca oralı bile olmadı, anlamaya yanaşmadı. Hocayı bir gün bir yerde yakalarsanız size anlatacağı hikaye bu olacaktır. Bana o yıl bu yıldır belki on kere anlattı bu hikayeyi. Hikaye her anlatışında değişiyor, gelişiyor ama, temeli öyle duruyor. Demek ki, bir şey var bu hikayede.</p>

    <p class="normal">Adalar açıkları, Hoca büyük balık avına çıkmış ve salıvermiş oltayı denize. Oltanın ipi balık kalınlığında. Hoca denizden boyuna büyücek balıklar çekiyor. Ve deniz beyaz. Denizden çıkan, çırpınan balıkların sırtlarında buğular. Deniz içerden kıyılara doğru usuldan usuldan aydınlanıyor. Hoca denizi böyle anlatabilir mi diyeceksiniz. Balıkların sırtı buğulanıyordu diyebilir mi diyeceksiniz, der. Bu balıkçı milleti öteki insanlara, daha doğrusu öteki doğa insanlarına benzemiyorlar. İçinde çalıştıkları, boğuştukları dünyayı en ince ayrıntısına kadar tanıyor, biliyorlar.</p>

    <p class="normal">“Bugün, bu sabah kısmet de kısmet ha… Kısmet de kısmet… Sallıyorum oltayı, olta iner inmez ipte bir sarsılma, çekiyorum, al sana kocaman bir balık. Gün doğdu doğacak…”</p>

    <p class="normal">Deniz dümdüz ve yörede martılar. Deniz düzken martılar çok suskun olurlar, yörede, denizin alçağında öylecene sessiz kayarlar giderler. Sarı gagaları, sarı ayakları hırçınlığını yitirmiştir. Bir de büyük fırtınalardan önceleri suskun olurlar martılar, çıtları çıkmaz. Kanat bile sallamazlar, denizin üstünde, azıcık yelkovankuşlarına öykünerek, ama daha yavaş akarlar giderler.</p>

    <p class="normal">Hoca çok şey düşünüyordu. Bütün duyguları ellerinde, az önce sarkıttığı oltanın ucundaydı. Uzaklardan dumanını savura savura sabah aydınlığının içinden ışıklarını söndürmemiş bir vapur geçiyordu. Islanmış, uykulu. Bu uykulu gemi sözünü de ben uydurmuyorum, o da Hocanın lafı. Hoca düşünüyor ve bekliyor. Olta birden çok güçlü, sarsan bir darbe yedi, ip bir an gerildi, sonra boşaldı. Hoca bir belanın geldiğini sezdi, toparladı kendini. Gelen büyük bir balıktı. Büyük balıklar böyle gelirler. Vururlar, kaçarlar. Vururlar… Bir darbe daha… İp gerildi. Hoca boşalacak sandı gene. İp, gene gerildi. İp gerildikçe geriliyor. Hoca daha ipin boşalacağını bekliyor, nerdeee, ip ağırlaştıkça ağırlaşıyor. Birden sandalı, Hocanın güçlü kollarını sarsan, şaşırtıcı bir ağırlık, Hoca ipin koptuğunu sanıyor. İp bir anlık boşalıyor, sonra aynı ağırlıkla, ipi titreten bir gerilmeyle geriliyor. Balık dibe doğru iniyor. Hocanın hiçbir çaresi yok, ipi veriyor balığa, ip sağılıyor, balık iniyor, ip geriliyor, balık iniyor. Sonra bir silkiniyor dipte, sandal ceviz kabuğu gibi.</p>

    <p class="normal">“Sandal üç kere kendi yöresinde döndü. Başı üç kere suya battı çıktı, battı çıktı. İp boşaldı birden. Balık kaçtı sandım, sevinmedim de değil. Sandalı böylesine döndüren bir balık çok iri olmalı. Boşanması daha iyi olur, boşanıp kaçması. Ben ter içinde kalmışım, daha elim ayağım titriyor. Korku içindeyim, sandal parçalanacak, ipin ucundaki canavar beni parçalayacak, diye…”</p>

    <p class="normal">Geçen bahardı. Menekşede Remzinin kahvesinin önünde oturuyor, deniz, güneş, sandallar, martılar, çıplak çocuklar, balıkçılar, hepimiz güneşleniyorduk. Ben Hasanla Florya yönünden, ormandan yürümekten gelmiş, kahvemi içiyordum. Balıkçılar bahar günleri hep düşünceli olurlar. Başlarını omuzları arasına almışlar, derinlemesine düşünüyorlardı. Birden bir gürültü, bir dev soluması duyduk arkamızdaki yolda. Başlarımızı çevirince gördüğümüz manzara korkunçtu. Bir anda dünya solumaya kesildi. Bir manda denize doğru koşuyordu yoldan. Kanlar içinde, tepeden tırnağa kana batmış, iri mi iri bir manda. Kandan kara kızıl olmuş manda. Manda kocaman gövdesiyle kendisini denize vurdu. Denize girer girmez manda o koskocaman gövdesiyle birkaç kere denizin yüzüne fırladı. Bir yunus balığı çevikliği, devinimiyle. Sonra yüzmeye başladı ötelere, açıklara, uzaklara. Az<span> <span>sonra mandanın arkasından koştukları belli, elleri bıçaklı, kasap önlüklü, önlükleri kan içinde üç adam belirdi. “Manda nereye gitti nereye? Bir manda kaçtı…” Mandayı gösterdiler. Yalnız başı dışarıda kalmış manda durmadan yüzüyordu. Hemen oradaki bir motora atladılar. Sürdüler mandanın yanına.</span></span></p>

    <p class="normal">Menekşenin üst başında, Menekşe deresinin göle vardığı yerin az altında Küçükçekmece Belediyesinin mezbahası vardır. O güzelim dereyi her Allahın günü kana, pisliğe bular. Derenin yanından pislikten kokudan geçemezsin. Dere ta Menekşede bile kokar, öldürücü, sası, kusturan bir kokuyla. İşte bu mezbahada ayaklarını bağlamışlar mandayı kesiyorlarmış, iri, güçlü manda bıçağı yiyince can havliyle bir gerilmiş iplerini çatır çatır kırmış, yarıya kadar kesilmiş boynuyla mezbahadan aşağıya fırlamış, geldi bizim önümüzden denize atladı.</p>

    <p class="normal">Motor yanaştı mandaya az bir sürede. Biz kıyıya döküldük tekmil Menekşe halkı. Ellerimiz yüreğimizde bekliyoruz, ne olacak diye. Deniz kana bulanmış. Kasaplardan birisi suya atladı, elinde bıçağı. Durmadan mandayı bıçaklıyor, birisi de boğazına basıyor bıçağı. Denizin içinde yabanıl, korkunç bir savaş, bir tek mandayla, bir sürü insanın savaşı… Manda çırpınıyor, silkip atıyor insanları, denize dalıyor çıkıyor, başını bir sallayınca insanları denize serpiştiriyor. Bu yabanıl savaş, dünyanın en ilkel, en yabanıl savaşı bir yarım saata yakın sürdü.</p>

    <p class="normal">Sonunda manda yoruldu, mümkünü çareleri kesildi, kıpırdamadı, kasap asıldı bıçağa ve mandanın kafasını suyun içinde gövdesinden ayırdı. Manda ölüsünü sürükleyerek kıyıya çektiler, bir kamyona koydular götürdüler. Bu olayı Hocaya anlattım. Hoca bir sarsıldı, yüzü sapsarı kesildi, sara nöbetine tutulmuş gibi bir süre sallandı. Keşke anlatmasaydın, dedi, balık hikayesini bana yeni baştan anlatmaya başladı. Hem anlatıyor, hem de tam bu balığın hikayesi o mandanın hikayesine benziyor diyordu. Etme Hoca eyleme. Birisi deniz dibinde yakalanmış bir balık, birisi de can havliyle iplerini koparmış, yarısına kadar kesilmiş boynuyla ölümden kurtulmaya çalışan bir manda.</p>

    <p class="normal">“Sen görmedin o balığı,” dedi. “Sen görmedin… Aaaaaah, bir göreydin… Aaaaaah, bir göreydin hayran kalırdın. O kasaplar bırakmalıydılar mandayı. Ne pahasına olursa olsun bırakmalıydılar. Canını buncasına savunan hayvana insan olanın eli varamaz. Bırakmalıydılar, manda gitmeliydi, denizlerin ortasında, karanlığında kaybolmalıydı. Benim balık da bu manda gibiydi… Benim balık…”</p>

    <p class="normal">İp usul usul geriliyordu. Sonra alttakini daha görmüş değil Hoca, balık olacak. Başka hangi deniz dibi canavarı gelir de takılır bu oltaya? Balık balık… İp gerildi, sandal açıklara doğru akmaya başladı. Gün doğdu, balık sandalı düz denizde daha hızla, durmadan hızını artırarak sürüklüyor. Hoca korkuyor, daha açıklar çok derin. Balık bir daha, can havliyle bir fişeklerse dibe doğru, sandalı da Hocayı da alır denizin dibine götürür. Hoca, balık hızlandıkça, daha önce topladığı ipi veriyor. İpi verdikçe korkusu artıyor, balık fişekleyecek diye. Birden bir fişekleme, sandal sarsılıyor, parçalanırcasına, Hasanın elinde bıçak, ipi kesti kesecek, kesti kesecek. Bir türlü eli varmıyor Hocanın.</p>

    <p class="normal">“Sandal gene ceviz kabuğu gibi, iri, kocaman, bir fırtına dalgasının ucunda gibi indi çıktı, su içinde kaldım, deniz bütünüyle tepemden aşağı döküldü, bir süre soluk alamadım, ip gerildi, telgraf telleri gibi öttü. İpten sesler geldiğini, hem de derinden, bir inleme, bir titreme geldiğini duydum, ben de can havlindeyken, balık soludu, deniz soluklandı, tekmil deniz, balık, sular, sandal, ben iliklerimize kadar sarsıldık, ip elimden kaydı gitti, bereket ki ip sandala bağlıydı, ben kendimde değildim. Balık gitti diye düşündüm ip elimden kayınca. Sonra birden kayık suyun yüzüne çıktı, ip boşaldı, deniz dümdüz duruldu, suskun… Yöremizde martılar çığlık çığlığa. Sonra onlar da birden sustular. Ben ipleri toplamaya başladım. Balık ipi koparmış gibi, ip sağılıp geliyordu, boş boş. Sabahtan bu yana harcadığım çabalar boşa gitmiş, balığı kaçırmıştım. Derken balık birden gene silkeledi ipi, elimde ne kadar ip varsa o anda aldı götürdü. Gene diplediğini görüyordum. Kendimi sandaldan atmayı düşündüm, ama nereye giderdim şu denizin açığında, ortasında? Derken gene ip gerildi. Gene kulaklarımı sağır eden bir soluklanma duydum, ortalık kapkaranlık kesildi, sandal battı çıktı. O anda da ip boşaldı. Bu kez de kurtulmuştum.”</p>

    <p class="normal">Balık akmaya, sandalı sürüklemeye başladı. Balık ikircikliydi. Hızlı hızlı sandalı güneye sürüklerken, döndü, doğuya akmaya başladı. Bir süre doğuya uçurdu sandalı, sonra kuzeye, Adalar üstüne döndü. Adalar gözükmez olmuştu. Ne kadar bir süre geçti, Hoca bu süreyi hiç anımsamıyor. Adalar görününce çok sevindiğini biliyor. Kollarının çok yorulduğunu, ipin Adaların altına doğru ellerini iyice kerttiğini, azıcık da kestiğini, yaktığını söylüyor. O yanmış, kesilmiş parmaklarla daha da övünüyor.</p>

    <p class="normal">Hoca bu hikayesiyle övünüyor. Uydurmuşsa da helal olsun.</p>

    <p class="normal">“Bir seviniyorum ki sorma. İlkin bir sevindim ki aman Allah, böyle bir sevinci insan olan insan tatmamıştır. İnsan olan insan… İnsanoğlu insanoğlu oldu olalı… Baktım ki bir balık takılmış oltaya, sandalı sürükleyecek büyüklükte. Sevincimden uçtum. Baktım ki balık dibe doğru fişekliyor, ödüm koptu. O gün ikindiye kadar, Adaların açıklarında dönerek, denizi bir boydan bir boya geçerek, sevinerek en büyük sevinçlerle, korkarak delice korkularla…”</p>

    <p class="normal">Balık bir süre sık sık dibe doğru fişekledi boşalttı, fişekledi boşalttı. Bir süre durdu, serildi, yornuk aldı. Sonra birden atladı.</p>

    <p class="normal">Hoca, bıçağı elinde her fişekledikçe ipi kesmeye kalktı, her seferinde de, canı pahasına da olsa ipi kesmeye kıyamadı. Canından umudunu kesip elham okuduğu çok oldu.</p>

    <p class="normal">İkindiüstüydü ki, birden suyun içi kabardı, balık birden suyun yüzüne çıktı. Dünyanın bütün denizlerinin mavisiyle mavilenmiş, lacivert sırtı ikindi güneşinde, ışıltılar içinde balkıdı. Balık üç kere, uzun, sandaldan daha büyük atladı, denize düştü, büyük dalgalarla… Gene diplemeye başladı.</p>

    <p class="normal">“Bu sefer korkmadım. İsterse sandalı da beni de denizin dibine alsın, gömsün. Gördüm ya yakaladım balığı. Bir iki saat daha çalışsam, balık yorulma alametleri gösteriyor, sık sık dibe fişeklemesi bunun ilk işaretidir, balığı yakalayacağım. Birden içime bir sevinç, şimdiye kadar hiç duymadığım, iliklerime kadar beni mest eden bir tat yayıldı, bıçağı çektim ipi usulcana kestim, ip bir süre, kısa bir süre suyun yüzünde aktı sonra kaybolup gitti. Ben küreklere asıldım, gece yarısına doğru eve geldim. Öylesine yorulmuş, hamlamışım ki, bir hafta yataktan çıkamadım.”</p>

    <p class="normal">Hoca bunu bana, Saide anlattı. Sait de Kör Agoba anlatmış. Hemingway “Yaşlı Adam ve Deniz”i yazmamıştı daha. Sait bana dedi ki: “Sen denizden ne anlarsın ulan,” dedi. “Ben yazacağım Hocanın bu hikayesini.” Birkaç yıl gittim geldim, gittim geldim. Sait ha bugün yazacağım, ha yarın derken, bu sırada “Yaşlı Adam ve Deniz”in Türkçesi çıktı. Saidin dövünmesi görülecek şeydi. Sait Faikin bir de yazmadığı, hikayesini bütünüyle kurup bana uzun uzun anlattığı bir de romanı vardı. Roman Köy Enstitüleri üstüne olacaktı. Süleyman adında Adapazarı köylüklerinden bir sığırtmaç Arifiye Köy Enstitüsüne girecek…</p>

    <p class="normal">Şimdi Sait sağ olsaydı, şimdi bu hikayeyi benim böyle yazdığımı okusaydı bir söverdi bir söverdi: “Ulan hergele Menco,” derdi, “bok ettin hikayeyi. Şu şöhret budalası, anlatma hastası balıkçı bozması Hocayla bir oldunuz da bok ettiniz hikayeyi.” Gene de yazdığıma, bu hikayenin yazıldığına sevinirdi. Bir başka şeye daha sevinirdi. İhtiyar Balıkçı hikayesinden sonra, Hocanın balığın ipini kesip, Hocanın balığı bırakmasına seviniyordu. “Ulan,” diyordu, “hikaye anlatmakta Hoca hepimizden usta be. Koskoca Hemingway bile yaşlı adama balığın ipini kestiremedi be. Yuf olsun ervahımıza… Bir hoca kadar olamadık be.”</p>

    <p class="normal">Hoca:</p>

    <p class="normal">“İpi kestim, ipi kestim ya… Sevincimden deli oldum da ipi kestim ya… Ondan sonra da iflah olmadım. Bir daha da… Aradan bunca yıl geçti, o kaçan balıkla giden kısmetim bir daha gelmedi. O kesilen iple kesilen kısmetim bir daha… Keşke o balığı, o sevinci duymayaydım da, yakalayaydım.”</p>

    <p class="normal">Hocanın eline bir daha böyle bir balık geçerse… Ama bir de manda hikayesi var. Küçükçekmece mezbahasından boşanmış, yabanıl.</p>

    <p class="normal">“Denizde başından hiçbir acayip olay geçti mi Ahmet Ateş, seni sarsan, unutamadığın, şu otuz beş kırk yıllık balıkçılığında?”</p>

    <p class="normal">Bir süre düşündü, sonra başını salladı. Sonra yere bakaraktan kendi kendine güldü. Sonra başladı, yarı gülümseme, yarı hüzün içinde bir yüzle…</p>

    <p class="normal">“Kayalıklı küçücük bir ada. Adanın yakınlarında avlanıyoruz. Epey balıkçıyız. Birden adanın arkasından tokat sesleri, derinden, ulumaya benzer soluklanmalar, sesler gelmeye başladı. Sandalları oraya sürdük. Bir de baktık ki ne görelim, iki ayıbalığı, yani fok balığı dövüşüyorlar. Birisi yaşlı, belli, birisi de genç, o da belli. Genci yaşlısına tıpkı insan gibi, çekiliyor tokadı, çekiliyor tokadı. Kısacık elleriyle. Yaşlısı da vuruyor ama, o kadar değil. Biz denizde durmuşuz seyrediyoruz. Yaşlı fok kötüledikçe kötülüyor. Dövüş uzun sürdü. Öldürecek küçüğü yaşlısını. Nasıl etsek de ayırsak şunları? Derken yanımdaki zıpkın aklıma düştü, aldım, yaklaştım adaya, genç ayıbalığının bu başıdır dedim, salladım kancayı. Ben ona vurdukça o daha şiddetle yaşlı ayıbalığına vuruyor. Ben ona yüklendikçe… Derken genç fok kaçtı. Başı, sırtı kan içinde kalmış. Sonra ne oldu, sonra? İşte sonrasını hiç sorma. Bu genç ayıbalığı bana düşman kesildi. Nereye, ne zaman bir ağ atsam bundan sonra, genç ayıbalığı geliyor, o kadar ağın içinde benim ağımı buluyor parçalıyor gidiyordu. Uzun bir süre denize ağ atamadım. Ben attıkça o benim ağları buluyor parçalıyordu. Nasıl biliyor, nasıl buluyordu benim ağları, işte şaştığım buydu. Genç ayıbalığı bana düşman kesildi bir ömür boyu. Şimdi yok, birkaç yıldır ağlarım parçalanmıyor. Benim başımdan geçen en acayip deniz hikayesi budur işte, budur.”</p>

    <p class="normal">Ahmet Ateşte, biltekmil balıkçılarda daha böyle gün yüzü görmemiş ne hikayeler var. Marmara denizi hikayeleri.</p>

    <p class="normal">“Balık kalmayınca bunlar da kalmayacak, bu hikayeler de.” Balık yerine manda, manda… Hem de denizin ortasında… Mavi denizi al kana bulayarak, yabanıl. Ve Hoca sapsarı, saralı gibi titreyerek… Gerçekten ipi kesilen balıkla mandanın denizde boğazlanması arasında ne ilişki var? Ne ilişki var da Hoca böylesine titriyor, sapır sapır?</p>

    <p class="ortabaslik1">“İki Elim Yakanızda Bu Dünyada ve Ötekinde!”</p>

    <p class="normal">Bir sabah erkenden Balıkhaneye gittim. Karadenizden, Marmaradan balıkçılar geliyorlar, balıklarını Balıkhanede müzayede salonuna getiriyorlar satıyorlardı. Balıkhane görülecek bir yer. Bir sürü balıkçı, kürsülerde balıkları müzayedeye çıkarmış Belediye memurları. Tanıdığım bütün balık satıcılarını Balıkhanede balık alırlarken gördüm…</p>

    <p class="normal">Balıkçılar sıralanmış ve durmadan sandık sandık gelen balıklara pey sürüyorlar. Balıklar bir balıkçının, lokantacının üstünde kalıyor. Burada da balıkçılarla konuştum.</p>

    <p class="normal">Her kimi görsem, sorsam:</p>

    <p class="normal">“Balıkçılık batsın, balıkçılık öldü artık,” diyordu.</p>

    <p class="normal">Sonra orada Balıkçılar Birliği İkinci Başkanı Ali Rıza Terzioğluyla tanıştım. Rumeli Kavağında öğleden sonra buluşmayı kararlaştırdık. Ben de bu arada yolda Et ve Balık Kurumuna uğrayacak, balıkçılık üstüne ne yaptıklarını soracaktım. Vardım gittim Kuruma. Haşmetli bir yapı Beşiktaşta. Denizin kıyısında. Bir müdür yardımcısı güvenle beni kabul etti. Sordum ona, şu balıkçılık üstüne ne yaptı kurumunuz? Balık Kurumu ya. Öyle yüzüme baktı, düşündü. Sonra, “Ben,” dedi, “gazetelere beyanat veremem. Yasakladılar.” Dedim ki, “Sayın yardımcı, beyanat falan istemiyorum, çalışmalarınız üstüne bir şeyler söyleyin.” Taşta ses var, kibar ince yardımcıda ses yok. Sordum soruşturdum, öğrendim ki, balıkçılık yalnız meğer adındaymış Et ve Balık Kurumunun. Birkaç tane balık araştırma mı ne gemisi almışlar kurulduklarında, sonra da satmışlar balıkçı reislerine. Bütün faaliyetleri Balık Kurumunun, bir iki tane tekne alıp satmaktan ibaret kalmış. Hay Türk milletinin gözünün bebeği şanlı bürokrasi, aslanlar aslanı, Türk milleti sana minnettardır. Sen neye kadir değilsin ki… Bir millet sayende, bundan da perperişan olursa şaşmasın dünya, şaşmayacağız. Sayende Türk vatanı ve hem de milleti bir kalkınacak, bir kalkınacak, nurlu ufuklar birse bir milyon olacak. Sen denizleri kurutmaya, ormanları yakmaya, yıkmaya, tüketmeye, sen bu vatanda… Türk milletinin göz bebeği de, varlığı, yiğidim şanlı bürokrasi. Et ve Balık Kurumu yöneticilerine… Tekmil büyük yöneticilerimize Türk milleti adına minnettarlıklarımızı, hayranlıklarımızı sunarım. Saygılarımızla…</p>

    <p class="normal">Et ve Balık Kurumundan sonra korka korka Balıkçılık Enstitüsüne gittim. Amanın ha, burada da… Derken İlham Artüzü buldum. Balıkçılık baş uzmanı… Benimle konuşur musunuz, balıkçılık üstüne, diye sordum. “Neden konuşmayacakmışım,” dedi. Bu sefer ben şaştım.</p>

    <p class="normal">“Neden konuşacakmışsınız? Siz onlardan değil misiniz?”</p>

    <p class="normal">O kadar onlardan değilmiş İlham Bey.</p>

    <p class="normal">Lambayı sordum önce. Lambanın o kadar zararlı olabileceğine inanmadığını söyledi. Tırol de yere kadar zararlı olmaz, dedi. Türkiyede tırolun delikleri, yani tırol ağının, torbasının delikleri çok küçükmüş, ne varsa içine alıyor öldürüyormuş.</p>

    <p class="normal">Bunu Kavakta balıkçı reislerine anlattım. Dediler ki, İlham Beyin tırol meselesi, büyük küçük ağ meselesi belki doğrudur ama, yanlış yönü de var. Tırolun kapakları bile balığı öldürür. Sonra kim büyük ağı kullanır Türkiyede. Marmarada tırol yasak, in Boğaza bir sabah ki gör, kaç tane tırol teknesi iniyor Marmaraya.</p>

    <p class="normal">Balıkçılarla bilim adamları bir yerde birleştiler. Bir de gerçekten iyi bir bilim adamı, çalışkan bir delikanlıyla karşılaştım Balıkçılık Enstitüsünde, adı Doçent Dr. Tekin Mengi. O da bütün iyi niyetiyle konuştu. Tekin Mengi, İlham Artüz, biltekmil büyük ve küçük balıkçılar aynı düşüncedeler.</p>

    <p class="normal">1- Marmara bir üreme yatağıdır.</p>

    <p class="normal">2- Egenin ve Karadenizin balıklarının yumurta dökme yeridir.</p>

    <p class="normal">3- Balıklar mevsim mevsim gelirler, yumurtalarını Marmaraya döker, büyük denizlere çekilirler.</p>

    <p class="normal">4- Marmarada tırol yasak edilmeli. (Artüze göre ağ gözleri büyütülüp serbest bırakmalı.)</p>

    <p class="normal">5- Lamba yasak edilmeli. Tekin Mengi ve İlham Artüze göre bilimsel olarak lambanın büyük zararları olamaz. Balıkçılar buna karşılık diyorlar ki, gelsinler o bilim adamları, beş bin on bin mumluk ışığın altında, isterlerse bakmadan ışığa dursunlar, dursunlar bakalım ne hale geliyorlar. Hiçbir araştırma yapmışlar mı ışığın balıklara etkisi üstüne? Nasıl kör oluyorlar, nasıl sersemleyip ölüyorlar? Bütün Boğaza, Marmara kıyılarına apak serilmiş balıkları görmedi mi o bilim adamları, lamba yapmadı da kim o hale getirdi balıkları? Kat kat suyun altında ışığın etkisi gittikçe azalıyor da, çamurun içindeki kurdu, balığı ışık nasıl çekip alıyor, gözün alabildiği yerlerden onca balığı nasıl topluyor ışık? Bilim adamları bize iyilik yapacaklarsa araştırmalar yapsınlar da balıklar üstüne öyle konuşsunlar. Biz lambanın balıkları kör ettiğini yüzlerce yıllardan bu yana biliyoruz. Yüzyıllardan beri ışığın balık üstündeki etkisi biliniyor. Balık ışık ilişkisi eski bir gelenektir. Son yıllarda ışık yıkım olmuştur. Beş bin, on bin voltluk ışık suyun dibindeki gözü olan tekmil canlıyı somuruyor, öldürüyor, alıyor. Bu bir gerçektir. Bilim adamları, boş boş konuşacaklarına bu gerçeğe eğilseler ne iyi ederler. Yıllardır biz bağırıyoruz, ışık da ışık diye. Bu bir sorun oldu Türkiyede. Bilim adamları bu önemli sorunu hiç incelemişler mi? Ne bileyim ben, işte böyle. Bilim adamlarımızın da bürokratlar kadar işleri çok… Daha ışığa, ışıkla balıklar ilişkisine sıra gelmemiş ki…</p>

    <p class="normal">6 - Bilim adamlarıyla balıkçıların birleştikleri, hiç ayrılmadıkları öteki yer, mevsiminde balığın avlanması… Yumurta dökme zamanı balığın avlanması denizlerin kurumasının başlıca etkenidir. Bir de yavruyken balığın avlanması cinayettir, diyorlar. Yumurta dökme mevsimini, yavru mevsimini, balığın zayıf zamanını balıkçılar da bilim adamları da iyi biliyorlar. Balık avlama zamanını, balığına göre, anı anına balıkçılar da bilim adamları da saptayabiliyorlar. Yumurta dökme çağında bir tek balıkçı teknesini salma Marmaraya, tamam.</p>

    <p class="normal">Yalnız bu işi düzenleyecek bir kanun, sıkı sıkıya uygulayacak bir hükümet gerek…</p>

    <p class="normal">Bir de balıkçıların kredi dertleri var. Bir de gene soygun dertleri var. Onlar da aracılardan dert yanıyorlar. Tefecilerden dert yanıyorlar.</p>

    <p class="normal">Bir balıkçı kütlesi ki, yedisinden yetmişine, bilim adamından tayfasına kadar aynı şeyi, denizlerin kuruduğunu söylüyorlar. Tabii bunların içinde gene en ihtiyatlıları bilim adamları. Onların balığın hemen birden tükeneceğine inançları yok. Ama balıkçılar basıyorlar feryadü figanı. Her yıl daha azalıyor balık, her yıl biraz daha, biraz daha azalıyor balıklar… Onlar balıkları, denizi biliyorlar, deneyleriyle…</p>

    <p class="normal">Biz toparlanmalıyız. Bu topraklar, bu denizler kadim değildir. Üç yanı denizlerle çevrili Türkiye kıyılarında balık kaynıyordu. Daha kaynıyor. Yalnız şu benim birkaç günlük bu işe karışmamdan da anladım ki, bu işin de köküne kibrit suyu ekmemize, denizlerin kurumasına az kalmış.</p>

    <p class="normal">Topraklar yarı yarıya bitti. Bu gidişle kırk milyonluk Türkiyenin yirmi milyonunu Alamanyaya işçi olaraktan göndersek gene de geçinemeyiz. Toprağı yıkıma uğramış, bitirilip öldürülmüş bir millet iflah olamaz.</p>

    <p class="normal">Haydi denizler diyelim, onu da yıkıma uğratıyor, onu da öldürüyor, kurutuyoruz. Balıkçılarla hükümetlerimiz el ele vermişiz, bir göl kadar Marmarayı yağma ediyoruz. Buradan Osmanlı geçti, diye bir söz var… Biz doğamızın üstünden Osmanlı gibi geçiyor, eski, kutsal geleneğimizi sürdürüyoruz.</p>

    <p class="normal">Yani biz hep böyle yıka yıka, tükete tükete mi kendimizi bitireceğiz? Hiç mi akıl, bilim semtimize uğramayacak?</p>

    <p class="normal">Eeeey bürokratlar, eeeey yöneticiler ve eeeeey bilim adamları, şu küçük balıkçıların dediklerine azıcık durup da kulak asamaz mısınız? Kurumuş denizleri yeşertmek zor. Doğanın ekolojisi, düzeni bozuldu mu, denizde olsun, karada olsun onu düzeltmek zor. Tehlike çanları kulakları sağır edercesine çalıyor, bir memleket denizi, toprağıyla batıyor, ne diyorsunuz? Bu sözlerime karşı çıkan var mı?</p>

    <p class="normal">Niye Topal Hasanı, altmış iki yıllık denizciyi dinlemiyorsunuz? Yunusları ta kmış kafasına, bir bildiği var. Niçin Ahmet Ateşi, Ali Rızayı dinlemiyorsunuz, tırol üstüne, lamba üstüne niye Nurinin çırpınışlarına gözlerinizi kapatıyorsunuz? Çıkın Marmaraya, Karadenize, binlerce balıkçı var, dinleyin onları, her birisi tepeden tırnağa birer öfke, birer feryadü figan kesilmişler, niçin duymak istemiyorsunuz? Bu topraklar, denizler ayaklarımızın altından kayıyor, yahu toptan mı delirdik biz?</p>

    <p class="normal">Ey kardeşler, ben bu kadar bozulmuşluğa ne diyeyim? Ne gelir elimizden? Yaz çiz, bağır çağır, kim kime dumduma. Vaay memleketin hali, vay benim halim… Biz bir yabanıl, kırıp döken, hiçbir şeye acımayan rüzgarız. Dünyanın ortasında çağlara, insanlara, doğaya bir muhalif rüzgarız. Bunun da cezasını çekeceğiz. Hem de çok ağır. Kötülükler bütün ağırlığıyla üstümüze üstümüze ağıp duruyor.</p>

    <p class="normal">Eeeeeeeey Muharrem, küçük balıkçı Ahmet Ateşin oğlu kardeşim, lambayı tırolu anlatırken balık kırımını, denizin ölümünü anlatırken dolup dolup boşalan, doğanın, toprağımızın, denizimizin gerçek dostu Muharrem Ateş, 1946 doğumlu, çiçeği burnunda balıkçı, ne diyelim, bu bozuk düzene ne yapalım? Bozuk düzen yalnız insanların emeklerini kırıma uğratmıyor, doğasını da toptan yıkıma uğratıyor. Topraklarını, denizlerini de öldürüyor emekle birlikte. Canım ciğerim, kardeşim Muharrem Ateş, sen yalnız yıkımı görüyor, yıkımın ortasında çırpınıyorsun, deniz elinden kayıyor ve ölüyor. Diyorsun ki, aklı erenler, bilenler neden denizlerimizin imdadına yetişmiyorlar? Niçin yetişmediklerini ben biliyorum, sen öğrendiğin gün her şey halledilecek ama iş işten geçmeyecek mi? Denizlerimiz toptan kuruyup, topraklarımız kara taş olmayacak mı?</p>

    <p class="normal">“Dünyada 26 yıldır varsın Muharrem kardeş, sana en çok etki yapmış bir olayı söyler misin?”</p>

    <p class="normal">“Söylerim ya. Tırolda üç yıl çalıştım, tayfa olaraktan…”</p>

    <p class="normal">“Nasıl?”</p>

    <p class="normal">“Tayfalar pay alırlar. Keşke çalışmaz olaydım.”</p>

    <p class="normal">“Neden?”</p>

    <p class="normal">“Lambada da iki yıl çalıştım. Keşke çalışmaz olaydım.”</p>

    <p class="normal">“Neden?”</p>

    <p class="normal">“Onu söyleyeceğim işte. Bir seferinde denizdeydik. Bir balık vardı, bir balık kum gibi. Yaktık lambayı. Çevirdik voliyi. Aman Allah. Ağlar ağzına kadar dolu. Tonlarca balık. Kaldırdık ağları, bir yumurta bir yumurta. Balık sıkışınca tonlarca yumurta ağlardan denize aktı, aktı değil döküldü. Balıkları tekneye aldık, aldık ki ne görelim, balıklar yumurtalarının bir kısmını da tekneye döktü. Elli ton balık almışsak on beş ton yumurta akıttık denize. Günlerce yumurta döktük teknelerden.”</p>

    <p class="normal">“O denize dökülen yumurtalar ölür mü?”</p>

    <p class="normal">“Ölür. Yanmış yumurta. Balıklar üst üste binerler, çorba olurlar, binde bir sağlam kalır, balıkları da denize kürürüz, yumurtaları da. İşte ben bu manzarayı görünce, bir yıl dayandım, iki yıl, üç yıl… Bundan sonra lambacılığa lanet olsun, dedim. Allah rızkımı kesecekse de tez günde kessin, ben bu işi yapamam, Allahın yaratıklarına böyle vahşice kıyamam. Bir seferinde de balık o kadar ağır geldi ki… Ölü balık daha da ağırlaşır, ağlar parçalandı, tekmil balıklar denize döküldü, ölü… Lamba balığı, tırol balığı yandığından çok dayanmaz, kokar. Lambacılık da haram olsun…”</p>

    <p class="normal">“Bizim Menekşede de bazı balıkçılar, Kumkapıda da, ne alırlarsa alsınlar tırole lambayla çıkmıyorlar.”</p>

    <p class="normal">“Boğazın genç balıkçıları da… Ama bir kısmı çıkıyor. Ekmek parası. Ağlaya ağlaya, balıkların kırımına ağlaya ağlaya denize çıkan balıkçılar var. Ben bir daha çıkmayacağım. Bir daha yüreğim dayanmaz ölürüm… Bir daha böylesine balık kırımlarını göremem. Öldürseler göremem. Ben küçük balıkçı olacağım.”</p>

    <p class="normal">Muharrem küçük balıkçı olacak. Boğazın sularına atacak ağlarını, ya da oltasını, alacak beş kilo, on kilo balığını, satacak. Erkekçesine bir av.</p>

    <p class="normal">“Büyük balıkçı da gerek. Biz küçük balıkçılar onlar kadar tutamayız. Bizim tuttuğumuz balık bir koca şehri doyuramaz. Büyük balıkçı çok gerek. Ama mevsiminde…”</p>

    <p class="normal">“Büyük balıkçıya bizi düşman sanma gazeteci kardeş,” dedi Ahmet Ateş.</p>

    <p class="normal">“Neden olalım,” dedi Ali Rıza. “Onlar da ekmek peşinde.”</p>

    <p class="normal">“Balıkları imha etmemenin yolunu bulsunlar. Tırolle, yüz binlerce traktörle sürer gibi sürmesinler denizin altını. Denizin altındaki tekmil yaratığı çamura gömmesinler. Lambayla balıkları kör etmesinler. Radarla bulsunlar ama, buldukları balığın hepsini tutup yarıdan çoğunu gerisin geri öldürüp denize atmasınlar, denizlerimizi kurutmasınlar. Bu deniz onların malı. Bizler bir balık alıyorsak denizden, onlar yüz bin balık alıyorlar. Bizler bir kuruş kazanırsak onlar yüz bin kuruş kazanıyorlar. Bindikleri dalı kesmesinler,” dedi Muharrem, dedi Ali Rıza Reis, dedi Süleyman Reis, dedi Hasan Reis… Dedi Topal Hasan, dedi Nuri, dedi Tatar Ali, böylece konuştular. Bu denizler hepimizin malı… Vatanımız… Vatanımızı kör ediyor, öldürüyorlar.</p>

    <p class="normal">“Dedi yunuslar.”</p>

    <p class="normal">“Dedi orfoslar.”</p>

    <p class="normal">“Dedi sinagritler.”</p>

    <p class="normal">“Dedi dülgerbalığı.”</p>

    <p class="normal">Boğazda bir lokantanın ortasında kocaman bir karınca gibi canlı bir ıstakoz yürüyordu. Kırmızı, yalım gibi. Ve uzun bacakları üstünde yaylanarak, kırmızı sırtı, sert, kabuk, parlayarak, kırmızının en güzeline balkıyarak…</p>

    <p class="normal">“Ne kadar?”</p>

    <p class="normal">Lokantacı utangaç, kekeleyerek:</p>

    <p class="normal">“Üç aydır ilk olarak geldi… Üç aydır… Bilirsin eskiden her gün on, on beş gelirdi…”</p>

    <p class="normal">“Ne kadar, sen onu söyle…”</p>

    <p class="normal">Lokantacı ezilip büzülüyor.</p>

    <p class="normal">“Söyle söyle!”</p>

    <p class="normal">“Sizin için üç yüz elli lira.”</p>

    <p class="normal">Dudaklarda mutlu bir gülümseme.</p>

    <p class="normal">“İyi iyi, çok iyi… O kadar pahalı değil. İyi iyi.”</p>

    <p class="normal">“Sizin için beyim, sizin için.”</p>

    <p class="normal">Ve kırmızı, güzelim canlı ıstakoz az zamanda kaynar suyun içinde, bir iki çırpınma… Duyulur duyulmaz, ıslığa benzer bir ses…</p>

    <p class="normal">Denizin dibine lambayla bakarsın, bir taşta bir ıstakoz, kırmızı, yalım gibi sünüyor mavinin içinde, maviyi yararak…</p>

    <p class="normal">“Yunuslar.”</p>

    <p class="normal">“Tıroller.”</p>

    <p class="normal">Ve yıkım ve kırım ve soylarca lanet…</p>

    <p class="normal">“Hay adam sana demedim mi ki yunuslar, yunusları yaz da başka bir şeyi karıştırma, milletin kafasını karmakarış ettin, öyle yapma.”</p>

    <p class="normal">“Yunuslar, Hasan Ağa, yunuslar…”</p>

    <p class="normal">Yunuslar, martılar, insanlar, bir de yöneticiler, bir de akıl. Bir de yürek Hasan Ağa, yürek… Bir de dünyayı doludizgin sevmek Hasan Ağa, sevmek… Bir de kıyamamak Hasan Ağa, kıyamamak… Bir tek canlıya, ışıklı bir damla suya, yeşilden patlamış bir tek yaprağa… Ve güzelim dünya Hasan Ağa… Senin gibi olmak Hasan Ağa, olabilmek.</p>

    <p class="normal">“Yunuslar Hasan Ağa, vallahi de billahi de yunuslar… Bırak yakamı Hasan Ağa…”</p>

    <p class="normal">“İki elim yakanızda, bu dünyada da, öteki dünyada da…”</p>

    <p class="sag">11.9.1972-20.9.1972</p>

  </div>

</body>

</html>