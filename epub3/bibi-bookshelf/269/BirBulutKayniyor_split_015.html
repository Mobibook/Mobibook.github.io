<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>BirBulutKayniyor</title>
  <link href="stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <div class="chapter">

    <p class="ortabaslik1">3</p>

    <p class="normal">“Kuşlar yuvalarını nasıl yapar, hiç gördün mü kardeş? Kırlangıç nasıl yapar yuvayı? Hiç gördün mü kardeş? Çamur sıvayı sıvayı yapar kardeş, hiç gördün mü? İncecik incecik çöpler. Tüyler, zerrecik çamurlar. İşte biz böyle yaptık bu gecekonduyu. Beş kere başımıza yıktılar, beş kere gene yaptık. Kırlangıçlar gibi.</p>

    <p class="normal">“Dünyanın en güzel yaratığı yuva yapan kırlangıçtır. Kırlangıç uzun bir çabadan sonra yuvasını bitirince sevincine bir diyecek yoktur. Böylesine sevinen bir yaratık dünyaya ne gelmiş, ne de gelir. Bıcırdayarak yuvanın dört bir yanında döner durur. Sevinçten deli olur. Onu seyreyleyen insan da sevinir, mutlu olur. Gece gecekonduyu yapmaya başlayan, sabahleyin bitiren insanın da sevinci öyledir.</p>

    <p class="normal">“Gecekonduyu yaparken bu yamaca ağaç gerek, dedim. İki buçuk lira kazanıyordum balıktan o zamanlar. Fidanları iki buçuk liraya aldım. On yılda zengin çocuğu büyütür gibi büyüttüm. Bir kayısı oldu, kayısı derim sana. Nah böyle böyle.</p>

    <p class="normal">“İşte dün gece, bu ağaçlara vurdum baltayı. Kolumu kesiyor gibi, gözümü oyuyorlar gibi, ciğerimi parçalıyorlar gibi tekmil bedenim acıdı.</p>

    <p class="normal">“Şu Recep var ya, şu Recep… Bu Recep olmasa kıyamet kopsaydı, ölseydim bile ağacı kesmezdim. Dün gece bir bora, fırtına, kar. Ne kadar soğuk varsa içerde… Ne kadar yağmur yaş varsa içerde… Recep hastalanmasın mı? Çocuk donuyor, hepimiz donuyoruz. Baktım ki çocuk dayanamayacak, ölecek. Soğuk arttıkça artıyor, Recep çığlık çığlığa. İnandım ki Recep ölecek. Aldım baltayı elime, yanaştım kayısılara. Kökünden kökünden kestim. Keserken az daha yüreğim durup ölecektim. Recep kurtuldu. Ölümümü isterdim de kayısılarımın kesilmesini istemezdim.</p>

    <p class="normal">“Sorma kardeş sorma, görüyorsun ya halimizi! Gecekondu hayatı it hayatı. Geçende Kazım Ağabey ölü bulundu kondusunda. Sıçanlar tekmil yemişler Kazım Ağabeyi. Sen Balıkçı Kazımı tanırsın.” </p>

    <p class="normal">“Tanırım,” dedim.</p>

    <p class="normal">Menekşe gecekondularından Paşa Ahmet konuşuyordu. Balıkçıydı. Menekşede on beş yıldır balıkçılık ırgatlığı yapıyor, günde ancak beş altı lira kazanıyordu. Bekardı. Ağabeyinin evinde kalıyordu. Ağabeyi de bir işçiydi. Yakışıklı, cin gibi zeki, her şeyi bilen anlayan bir kişiydi ama, kader bütün ırgatlar gibi onun da boynuna vurmuştu. Yıllar yılı yetiştirdiği ağaçlarının yerinde kanayan ağaç kökü duruyordu. İnsan, yüreği paralanmadan oraya bakamaz.</p>

    <p class="normal">“Paşa Ahmet,” dedim, “ben mezarlık röportajı yapıyorum. Gel seninle mezarlığa gidelim de orada konuş. Ne diyeceksin bakayım.”</p>

    <p class="normal">Paşa Ahmet:</p>

    <p class="normal">“Biliyorum,” diye güldü. “Diyorsun ki, bir onların mezarlarına bak, bir de senin evine bak. Öyle değil mi?” </p>

    <p class="normal">“Öyle.”</p>

    <p class="normal">“Ben onların mezarlarını gördüm. Biliyorum. Her biri bir apartman kadar var. Som mermerden. Öyle değil mi?”</p>

    <p class="normal">“Öyle.”</p>

    <p class="normal">“Bir tek mezarı, bizim gecekondu mahallesini taşıyla toprağıyla satın alır. Öyle değil mi?”</p>

    <p class="normal">“Taşıyla toprağıyla, adamıyla satın alır.”</p>

    <p class="normal">“Bir tek mezarın bakımı bizim evi bir yıl geçindirir, öyle değil mi?”</p>

    <p class="normal">“Öyle.”</p>

    <p class="normal">Bu sefer ben başladım. Onların mezarlıkları asfalt, sen gecekonduda gırtlağa kadar çamura batarsın. Onların mezarları şıkır şıkır ışık içinde, senin gecekondunda ışık yoktur. Onların mezarlıklarının çeşmelerinden gürül gürül su akar, senin gecekondu mahallesinde su kuyruğu beş yüz metreyi bulur. Susuzluktan yanar, kavrulursun. Onların ölüleri yaşıyor, sen ölüsün.</p>

    <p class="normal">“Öyleyse niçin gideyim de derdimi tazeleyeyim. Ben mezarlığa gitmem. Derdimi, bir iken bin etmem.”</p>

    <p class="normal">Kahveye indik. Kahvede de Kazımın ölümünü anlattılar. Ölüsü beş gün sonra bulunmuş. Sıçanlar yemiş ağzını gözünü.</p>

    <p class="normal">Bir balıkçı:</p>

    <p class="normal">“Bembeyaz kemik kalmıştı Kazımın yüzü. Vay Kazım,” dedi.</p>

    <p class="normal">Başka bir balıkçı:</p>

    <p class="normal">“Böyle yaşamak da, böyle ölüm de batsın,” dedi.</p>

    <p class="normal">Kazımın öldüğü kulübeye götürdüler beni.</p>

    <p class="normal">Bir buçuk metre uzunluğunda, bir metre genişliğinde sandıklardan, tenekelerden yapılmış bir gecekonduydu. Burada yaşanamazdı. Ancak sıçana yene yene ölünürdü. Kazımı bilirim, ne de hoş, şakacı, candan bir adamdı. Allah rahmet eylesin.</p>

    <p class="normal">Paşa Ahmedin evi sanki Kazımın kulübesinden çok mu iyi? Briketten yapılmış bir gözcük bir oda. Sıvanmamış. Üstü akıyor. Ha bire içeriye şıp şıp diye su damlıyor. Her bir yer yaş, çamur içinde. Recep gene hasta olacak bu gidişle, Paşa Ahmet bir ağaç daha kesecek. Sonra sonra ağaçlar bitecek. Recep gene hasta olacak. Evin içi çamur, çamur deryası. Recep ne yapsın hastalanmasın da. Buna can mı dayanır!</p>

    <p class="normal">Kahvedekilere:</p>

    <p class="normal">“Haydi sizi mezarlığa götüreyim,” dedim.</p>

    <p class="normal">“Ne yapacağız biz orada?” diye sordular.</p>

    <p class="normal">“Göreceksiniz. Gözünüz mezar görsün. Bir mezar, bir mezar ki, mezar derim size… Bir mezar ki her biri. Gelin de görün. Buradan bir otomobile bineriz…”</p>

    <p class="normal">Ballandıra ballandıra mezarları anlattım.</p>

    <p class="normal">Oradan yaşlı bir balıkçı atıldı:</p>

    <p class="normal">“Daha fazla anlatma, bak, hemen ölürüm,” dedi.</p>

    <p class="normal">“Ölürsün ama, seni oraya gömmezler,” dedim. “Boşuna zahmet etme. Ölme.”</p>

    <p class="normal">Hep bir ağızdan:</p>

    <p class="normal">“Bizi götürme, biz o sarayları biliyoruz,” dediler. “İstersen sana bir bir anlatalım.”</p>

    <p class="normal">Oradan Yenikapı gecekondularına gittim. Buradakiler bir beter gecekondular. Uzun, çok uzun boylu birisini yakaladım. </p>

    <p class="normal">“Adın ne?” diye sordum.</p>

    <p class="normal">“Uzun Süleyman,” dedi. Sonra da ekledi. “Sen gazetecisin değil mi? Fotoğraf çekip, bizim gecekonduları millete anlatıp da bize acındıracaksın değil mi? Boşuna zahmet. Onlar bize acımazlar. Boşver, zahmet etme. Çok fotoğraf çektiler buradan. Bir şeye yaramadığı gibi… Sizin fotoğraflara kızıp bizim evleri yıkıyorlar. Boş ver kardaş. Ben her yıl bir gecekondu yaparım, her yıl yıkarlar. Bu yıl bir tane daha yaptırdım.”</p>

    <p class="normal">“Kaç lira gitti?”</p>

    <p class="normal">“Sorma sorma, battım, mahvoldum. On beş yılda ödeyemem borcumu. Bu seferki gecekonduya çok, çoooook para gitti. Üstelik de komşular çok yardım ettiler.”</p>

    <p class="normal">“Ne kadar para gitti? Kaç lira?”</p>

    <p class="normal">“Sorma dedim ya. Belim bıkınım kırıldı. Çok gitti, çok. Bir ömür boyu çalışsam ödeyemem.”</p>

    <p class="normal">“Yahu Süleyman Ağa, boyuna çok gitti, çok gitti diyorsun. Söyle kaç lira gitti.”</p>

    <p class="normal">Süleyman Ağanın başı övüngen, muzaffer bir kumandanın başı gibi dikildi.</p>

    <p class="normal">“Bu sefer çok para harcadım ama, helal olsun. Bir ev oldu ki, oturmalara seza. Bir ev ki ev derim sana. Bir ev ki, tam bir buçuk boyum gelir. Tam 1200 Türk Lirası sarf ettim. Tam 1200… Bin iki yüz ama, battım. Battım ama, bir ev oldu ki…”</p>

    <p class="normal">“Çok para,” dedim.</p>

    <p class="normal">Süleymanın gözleri parladı.</p>

    <p class="normal">“Çok ki, ne çok. Ama canım sağ olsun, on yıl, on beş yıl da olsa çalışır ödeşirim. Ama ne ev, görmelere seza. Gel de gör.”</p>

    <p class="normal">Elimden tuttu, beni evine götürdü. Kapıdan iki büklüm olaraktan içeriye girdim. Büzülerek oturdum.</p>

    <p class="normal">Süleyman, boyuna:</p>

    <p class="normal">“Nasıl ev, nasıl ev?” diye soruyor, ben de:</p>

    <p class="normal">“Güzel güzel,” diyordum. “Oturmalara seza.”</p>

    <p class="normal">“Çok para verdim, bir etek para verdim ama, bir ev sahibi de oldum. Eğer yıkmazlarsa.”</p>

    <p class="normal">“Süleyman Ağa.”</p>

    <p class="normal">“Buyurun beyim.”</p>

    <p class="normal">“Bir zengin mezarı kaça çıkar, biliyor musun?”</p>

    <p class="normal">“Bilirem.”</p>

    <p class="normal">“Kaç lira?”</p>

    <p class="normal">Düşünmeden hemen karşılık verdi. Kendinden emin.</p>

    <p class="normal">“Yirmi beş lira.”</p>

    <p class="normal">“Sen deli misin? Bir zengin mezarının bir tek çiziği yirmi beş liradır…”</p>

    <p class="normal">“Elli lira.”</p>

    <p class="normal">Ben güldüm. Süleyman alındı.</p>

    <p class="normal">“Haydi haydi… yetmiş beş lira olsun. Daha fazla da olur mu bir mezar?”</p>

    <p class="normal">Süleyman Ağayı kırmamak gerek. Söylesem de zaten inanmaz ya…</p>

    <p class="normal">“Doğrusun,” dedim. “Olsa olsa yetmiş beş lira…”</p>

    <p class="normal">“Vay, yezitler, demek yetmiş beş liraya bir mezar yapıyorlar? Bir etek para. Bu zenginlerde de hiç merhamet yok. Yetmiş beş lira bana üç ay yeter. Hiç merhamet yok.”</p>

    <p class="normal">“Yok,” dedim, ondan ayrıldım.</p>

    <p class="normal">Sonra oradan gurbetçiler kahvesine vurdum. İçeriye girdim. İçerisi tıklım tıklım.</p>

    <p class="normal">“Size bir işim düştü,” dedim.</p>

    <p class="normal">“Ne işi?”</p>

    <p class="normal">Hemen ayağa kalkıp başıma biriktiler.</p>

    <p class="normal">“Gündelik ne kadar?”</p>

    <p class="normal">“Gündelik falan yok. Sizi mezarlığa götürüp, size mezarları göstereceğim.”</p>

    <p class="normal">Birisi, genç bir adam atıldı:</p>

    <p class="normal">“Ne varmış mezarlıklarda?”</p>

    <p class="normal">“Çok güzel mezarlar var, gidin de gözünüz bir mezar görsün,” dedim.</p>

    <p class="normal">“Biz mezar falan istemeyiz. Görmek de istemeyiz. Bir iş olsa…”</p>

    <p class="normal">“Ama mermerden, som mermerden, saray gibi mezarlar. Görülmeye değer.”</p>

    <p class="normal">“Niye bizi götürmek istiyorsun?”</p>

    <p class="normal">Oturdum, derdimi uzun uzun anlattım, saydım döktüm.</p>

    <p class="normal">Uzun uzun aralarında müzakere ettiler:</p>

    <p class="normal">“İçinde bir hükümet işi yok ya,” dediler.</p>

    <p class="normal">“Yok,” dedim.</p>

    <p class="normal">Gözü açık bir tanesi:</p>

    <p class="normal">“Bizi mezarlığa götürüyorsun ama, her birimize birer paket sigara al hiç olmazsa,” dedi.</p>

    <p class="normal">“Olur, alalım,” dedim.</p>

    <p class="normal">Bir minibüse doluştuk, Edirnekapı Şehitliğine gittik.</p>

    <p class="normal">Bayburtlu:</p>

    <p class="normal">“Ule, ule, ule,” diye bir şaşkınlık çığlığı kopardı ilk olaraktan.</p>

    <p class="normal">“Ule, ule, ule! Bu mezarlık değil, bu bir melmeket kadar var. İstanbuldan büyük.”</p>

    <p class="normal">Sivaslı:</p>

    <p class="normal">“Vay babo vay, ocağın bata. Bunların her biri yüz liraya bile çıkmaz. Her bir mezar yüz elli lira eder. Vay babo vay…”</p>

    <p class="normal">Malatyalı:</p>

    <p class="normal">“Şu yollara bak gardaş, ne yollar, bal dök de yala.”</p>

    <p class="normal">Tuncelili:</p>

    <p class="normal">“Olacak gibi değil. Heriflerin mezarları da mezar. Adam ölünce böyle ölmeli. Ölünce burada yatmalı. Böyle yerde yatmalı ki adam, işte ona ölüm demeliyim. Bizimkisi it ölümü ağam, it ölümü.”</p>

    <p class="normal">Güney Anadoludan kopup gelmiş yaşlı ırgat:</p>

    <p class="normal">“Aboooooooooooooovvv…” diyordu da başka bir şey demiyordu.</p>

    <p class="normal">“Mezar değil bunlar kardaş. Mezar mı bunlar? Vallaha değil. Her biri peri padişahının sarayı… Ule, ule, ule! Ocağın bata ha!”</p>

    <p class="normal">Diyarbakırlı yaşlı işçi bir mezar taşına çökmüş yorgun, hiç konuşmuyordu.</p>

    <p class="normal">“Sen ne diyorsun ağam?” diye sordum.</p>

    <p class="normal">Ağır ağır başını kaldırdı. Bir süre bana öylece baktı. Sonra usulca konuştu:</p>

    <p class="normal">“Ört ki ölem ağam. Ört ki ölem. Ört ki ölem,” dedi.</p>

    <p class="sag">21.2.1967-7.3.1967</p>

  </div>

</body>

</html>