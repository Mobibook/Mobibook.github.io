<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>BirBulutKayniyor</title>
  <link href="stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <div class="chapter">

    <p class="ortabaslik1">2</p>

    <p class="normal">Gene başlayacaklar, dirilerimizi bitirdiler de ölülerimizi bile rahat bırakmıyorlar. “Ceride-i Küfri”ler gene veryansın edecekler. Ağza alınmadık küfürler sıralayacaklar. Eeeh, ne yapalım, “Ceride-i Küfri”lerin de ödevleri bu dünyada her gerçeğe küfretmek. Her gün yirmi dört saat küfür etmeseler kısmetleri kesilir, bu din, bu Allah tüccarlarının. Her neyse, biz bütün bunları bırakalım. Onlar kendi işlerine baksınlar, biz de kendi işimize bakalım. Yüzyıllardan beri şu Türkiyeyi onlar idare ediyorlar. Bu ayrıcalığı yapan onlardır. Fıkarayı perişan, çalışanı perperişan eden, kendi mezarlıklarını cennet bahçesine çeviren, fıkaraların evlerini cehennemden de beter eden onlardır. Biz de bu tezadı görüyoruz, yazacağız. Utanmak onlara düşer. Nasıl kudururlarsa kudursunlar, vız gelir. Ölülerine fakir fıkaranın dirisinden bin misli daha konfor sağlayanların yanına kalır mı bu dünya?</p>

    <p class="normal">Yanımda bir inşaat mühendisi arkadaşım, önce Zincirlikuyu mezarlığına girdik. Daha önce buraya birkaç kere gelmiştim. İlkin Sait Faikin ölümünde gelmiştim. Bizim Koca Saidi buraya gömmüşlerdi de bir hoş olmuş, yüreğim paralanmıştı. Hey Koca Sait, başını kaldırsa da baksaydı kimler arasında yatıyor. Deli divane olurdu. Halbuki o, halkı severdi ve halk içinde, kuru bir mezarlıkta yatmayı burada, bu mezarsaraylar arasında, zenginlerle yan yana yatmaya bin kere tercih ederdi.</p>

    <p class="normal">Zincirlikuyu mezarlığına koskocaman, gösterişli, zafer kapıları gibi bir cümle kapısından giriliyor. Sağa sola giden asfalt yollar. Ağaçlar, çiçekler. Ve beyaz mermerler… Bütün İstanbul şehrinin yapılarında buradaki kadar mermer yok. Türlü türlü, damar damar mermerler. Mermerleri eli hünerli ustalar oya gibi işlemişler. Gelin de Zincirlikuyu mezarlığını görün, insan eli ne hünerliymiş ve insan eli mermeri ne kadar güzel işliyormuş. Belki o kadar, dediğim kadar güzel değil ama, emekli, hünerli. İnsanın emeği, alın teri şu Zincirlikuyu mezarlığında sel gibi akmış. İnsanın altın gibi alın teri yıllar yılı nasıl da Zincirlikuyu mezarlığına dökülmüş. Burası Zincirlikuyu, şöyle böyle bir mezarlık değil… Zincirlikuyu bir mermerler, bir masallar şehri. Ölülerin masallar şehri. Gene de bu masallar şehri, ölülerin, usturuplu ölülerin, smokinli ölülerin şehrinde bir resmiyet var. Bir tatsızlık var. Halkın mezarlıkları böyle değil. Halkın mezarlıklarında, mezar da olsalar, bir cana yakınlık var. Bunların mezarları da kendilerine, evlerine benziyor. Soğuk soğuk. Ölümün yüzü soğuktur, derler ya, şu Zincirlikuyu mezarlığında katmerli soğuk…</p>

    <p class="normal">Ağaçlar, çiçekler, kuşlar. Burada da görüyoruz ki, dünyaları mamur olanların öbür dünyaları da mamur. Şuradan bir mezarı, işlenmiş, oya gibi mezarı al… Bir tek mezarı al, götür Çeliktepe gecekondusuna on tane evi donat. Buradan bir tek mezarı al, götür Doğu Anadolunun mağara köyü Şikeftana, elli evi donat. Tam elli evi. Buradan bir tek mezarın mermerini al, götür beş yüz tane fakiri doyur. Buradan bir tek mezarın mermerini al, götür beş tane çocuğu birkaç yıl okut. Buradan bir tek… Buradan bir tek… Bir tek mezarı al, beş köyü donat.</p>

    <p class="normal">İnşaat mühendisi, eski müteahhit arkadaşım burayı, bu Zincirlikuyu mezarlığını iyi biliyor. Mezarlığı yaya değil, yaya başa çıkamam bu karda kıyamette, mühendis arkadaşımın arabasıyla dolaşıyoruz.</p>

    <p class="normal">Derken büyük bir mezarın önüne geldi durdu araba.</p>

    <p class="normal">Mühendis arkadaşım:</p>

    <p class="normal">“İşte bu mezar bugünün parasıyla en az yarım milyon liraya çıkar. En az diyorum. Yoksa bir milyondan aşağı değildir.”</p>

    <p class="normal">Mühendis arkadaşım ölçüyor, biçiyor, mermerleri ayrı hesaplıyor, işçiliği ayrı, toprağı ayrı hesaplıyor, hesaplıyor oğlu hesaplıyor, sonra da:</p>

    <p class="normal">“Yanılmıyorum,” diyor, “bir milyondan aşağı çıkmaz bu mezar.”</p>

    <p class="normal">Mezar, yarısı yeşil, yarısı ak mermerden yapılmış kemerli bir mezar. Büyük, milyonlar kazanmış bir müteahhidin mezarı.</p>

    <p class="normal">Kazanmış, hak etmiş, bir milyonluk mezarda son uykusunu rahat rahat uyuyor. Allah rahmet eylesin. Soğuk mermerler altında.</p>

    <p class="normal">Başka bir mezara gidiyoruz. Onun da fotoğrafını çekiyoruz.</p>

    <p class="normal">Mühendis arkadaşım diyor ki:</p>

    <p class="normal">“Bu da eder bir yedi yüz bin lira.” Bu da kemerli, kubbeli, süslü bir mezar.</p>

    <p class="normal">Sonra başka bir mezar. Bu da İstanbulun milyoner ailelerinden birinin mezarı. İçinde hiç ölü yok. Buna da yüz binlerce lirayı dökmüşler.</p>

    <p class="normal">Mühendis arkadaşımla Zincirlikuyuyu dolaşıyor, mezarlara fiyat biçiyoruz.</p>

    <p class="normal">Arkadaşım diyor ki:</p>

    <p class="normal">“Şu mezarlıktaki mezarların dörtte birinin fiyatı yüz bin liranın üstünde. Ve beş bin liranın altında çok az mezar var burada.”</p>

    <p class="normal">Mezarlıklar var iki, üç katlı apartman gibi. Mezarlıklar var, hazırlanmış, tavında toprak gibi, ölüsünü bekliyor. Şu mezarlıklar, zengin mezarlıkları dünyası bir hoş dünya.</p>

    <p class="normal">Birkaç saat dolaştıktan sonra Zincirlikuyu cennetinden ayrılıyoruz. Birkaç mezar bakımcısı durmadan mezarlıkların üstündeki karları temizliyorlar, mezarlığın asfaltını temizliyorlar. Birkaç bahçıvan mezarlığın ağaçlarını buduyor.</p>

    <p class="normal">Sonra şehre dalıyoruz. Şehrin bütün caddeleri kar içinde. Caddeleri temizleyen yok. Arabamız düz yolda kara batıyor. Nerdeeeee Zincirlikuyu mezarlığının konforu, nerdeeeeeeeee İstanbul şehri…</p>

    <p class="normal">Mühendis arkadaşım diyor ki:</p>

    <p class="normal">“Arkadaş,” diyor, “bu daha yeni mezarlık. Gidelim de sen bir de Edirnekapı Şehitliğindeki mezarları gör.”</p>

    <p class="normal">Oraya çekiyoruz.</p>

    <p class="normal">Edirnekapı Şehitliğinde sokaklar, caddeler var. Sokakların, caddelerin de adları var. Edirnekapı Şehitliği çok çok modern bir şehir gibi. Burası da çok bakımlı. Yollar, yani caddeler, sokaklar, kaymak gibi asfalt. Otomobille dolaşıyoruz ölüler şehrini. Şöyle büyük, saray gibi mezarların fotoğraflarını çekiyoruz.</p>

    <p class="normal">Arkadaşım durmadan, gözleri fal taşı gibi açılmış, fiyat biçiyor. Mezarlara fiyat biçmek de bir tuhaf ama, ne yapalım, bu bir gerçek. Bir zengin mezarı bin gecekondu fiyatına.</p>

    <p class="normal">“Bu mezar bugünkü fiyatla beş yüz bin lira… Bu mezar… Yüz bin… Bu mezar elli bin, bu mezar seksen bin. Bu mezar iyi işlenmiş ama, mermeri az ve adi mermerden, eder on beş bin… Bu mezar! Bu mezar! Bu mezar!”</p>

    <p class="normal">Koskocaman bir mezarın önünde duruyoruz. Bir apartman gibi. İstanbul ithalatçılarından birinin mezarı. İçinde bir sürü mezar ve bir tek ölü yok. Allah gecinden versin ya, bu kadar erken telaş niçin? Bu hazırlık ne mene iştir ki, aklım ermedi. Bizim ithalatçı bey de daha epeyce genç. Doğru, ölümün genci yaşlısı olmaz ya. Her neyse, hayırlı olsun, çok güzel bir mezar. Öldüğü zaman rahat rahat uyusun.</p>

    <p class="normal">Arkadaşım bu ölüsüz mezarlığı ölçüp biçiyor. Mezarın kapladığı alan tam 240 metrekare. Büyük, zenginlerin oturdukları apartmanlardan da büyük bir mezarlık.</p>

    <p class="normal">Bu iki yüz kırk metrekarelik alanı som ak mermerle kaplamışlar.</p>

    <p class="normal">“Bu kaça çıkar?” diye soruyorum.</p>

    <p class="normal">“Bugünkü parayla, bir, bir buçuk milyon liraya.”</p>

    <p class="normal">“İnanmam,” diyorum. “Bu olamaz. Kimse bir buçuk milyonunu buraya dökmez. Bir daha ölç biç bakalım da azıcık tenzilat yap. Okuyucuya karşı rezil olurum.”</p>

    <p class="normal">Mühendis arkadaşım:</p>

    <p class="normal">“Sen yaz,” diyor, “ben sana en ucuz tarafından söylüyorum. Yoksa şu İstanbul mezarlıklarının değeri milyar, milyar, milyar eder. Sen yaz bunu.”</p>

    <p class="normal">Koca bir milletin, aç, yoksul, çıplak bir milletin servetini, alın terini, İstanbul zenginleri mezarlarına dökmüşler.</p>

    <p class="normal">Her mezarda…</p>

    <p class="normal">Bunu Çeliktepede bir gecekondu sahibi söylüyor.</p>

    <p class="normal">“Her mezarda yüz Anadolu insanının çıplaklığı. Açlığı, yoksulluğu var. Her mezarda beş Anadolu köyünün yoksulluğu yatar.”</p>

    <p class="normal">Zincirlikuyuda bir mezar gördüm. Eski Selçuk kümbetleri gibi. Yani ev gibi. Her yanı kapalı. Sarıya kaçan bir mermerden. En değerli mermer. Bu da kat kat.</p>

    <p class="normal">Çeliktepedeki bu mezarları yapanlardan birisiyle, bir ustayla karşılaştım. Bizim Hamit Kalfa tanıştırdı.</p>

    <p class="normal">“O büyük mezarlardan birini yapıyorum. Evin hanımı da başımdan hiç ayrılmıyor. Şurasını şöyle yap da burasını böyle yap. Çimentoyu sağlam döktürüyor, en küçük bir delik kalmasın diye bir dakika başımızdan ayrılmıyor. Bir gün tepemin tası attı. Bre hanım, dedim, öyle de olsa, böyle de olsa ölüm ölümdür. Kuru toprakta da yatsan, mermer içinde de yatsan çürüyeceksin, dedim. Hanım celallendi, kızdı. Yoook, dedi, yoook… Ben yılandan çıyandan korkarım. İlle de böceklerden. Ben ölünce beni böcekler yiyememeli. Hiçbir böcek benim etime değmemeli. Mezar bitinceye kadar başımdan ayrılmadı. Bir de güzelce yattı mezarın içine. Ölçtü. Provasını yaptı. Rahat rahat evine gitti. Hep böyle yaparlar. Bu zenginler hep de böcekten korkarlar. Halbuki altın tabuta girseler bile onları böcek gene bulur. Bunu bilmiyorlar. Bir mezar yaptım tam üç kat. Mezarın içinde hava boruları da var. Dışardan içeriye temiz hava girsin diye. Bir mezar yaptım birkaç yıl önce Adanada… İçinde elektriği bile var.”</p>

    <p class="normal">Dedim ki:</p>

    <p class="normal">“Ben de biliyorum o mezarı.”</p>

    <p class="normal">Usta coşmuş, durmuyordu ki…</p>

    <p class="normal">“Bunların bazıları mezarlarına öyle meraklı ki, bir süslüyor, bir püslüyorlar ki mezarlarını, öldükten sonra her gün göreceklermiş gibi. Bir mezar yaptım içi safi kakma mozaik. Bazı yerleri de altın kakma.”</p>

    <p class="normal">“Ya sizin evler?”</p>

    <p class="normal">Usta çamur içindeki mahalleye şöyle bir elini uzattı:</p>

    <p class="normal">“Git de gör. Şimdi evlerin yüzde ellisi su içindedir. Rüzgar bir yandan girip bir yandan çıkıyordur. Çoğunda odun, kömür yoktur. Çoğunda ekmek yoktur. Suyumuz bile yoktur. Git de gör. Mezarlarımız mı?”</p>

    <p class="normal">Hamit Kalfa, Bahri Sarı, bir de Mevlüt Usta düştük yollara. Kar yağıyor. Gecekondu mahallelerinden geçerek, yamaçlar, tepeler aşarak gecekondu mezarlığına geldik. Evlerden çoğu tütmüyordu. Bu korkunç, ustura gibi soğukta.</p>

    <p class="normal">Hamit Kalfa:</p>

    <p class="normal">“Çoğunun odunu yok,” dedi.</p>

    <p class="normal">Duvar gibi bir sırta tırmandık.</p>

    <p class="normal">Hamit Kalfa:</p>

    <p class="normal">“İşte burası da bizim mezarlığımız,” dedi.</p>

    <p class="normal">Baktım, kar altında küçük küçük tümsekler.</p>

    <p class="normal">Hamit Kalfa:</p>

    <p class="normal">“Bir de onların mezarlarına bak. Onların mezarları hep büyük mezarları. Onların mezarlıklarında çok az çocuk mezarı görürsünüz. Bizim mezarlığımızsa hep çocuk mezarlarıyla doludur. İşte bu yoksulluktur. İlaçsızlık, hastalık, bakımsızlıktır.”</p>

    <p class="normal">Sonra Hamit Kalfa yarı alaycı bir öfkeyle elini şehrin üstüne salladı ve gecekonduların üstünde durdu:</p>

    <p class="normal">“Yaşar arkadaş,” dedi, “sen konunu yanlış seçmişsin, diri mezarları, zengin mezarları yapacaktın. Bak şu gecekondulara, bunların hiçbirinin mezardan farkı yok. Diri mezarları her biri.”</p>

    <p class="normal">Ölü mezarlarına gelince:</p>

    <p class="normal">“Burası bayırdır,” diyor Hamit Kalfa, “biz ölülerimizi ancak elli ya da seksen santim kadar toprağın altına gömebiliriz. Daha aşağısına kazma işlemez. Ne taş, ne mermer, ne bir şey. İki yılda mezarlarımız kaybolur gider. Bırak mezarları be Yaşar arkadaş, biz diri mezarlarına gidelim de sen belayı, yoksulluğu orada gör.”</p>

    <p class="normal">“Şimdi,” diyorum Hamit Kalfaya, “bir ölü olsa, bu karda kıyamette, bu bayıra nasıl tırmanır da gömersiniz? Bu mümkün mü?”</p>

    <p class="normal">Yüzümüz gözümüz kar içinde kalmış. Hamit Kalfanın yalnız gözleri ışılıyor ve o acı, alaycı gülümsemesi ile gene gülümsüyor:</p>

    <p class="normal">“Dirisi acı, dert içinde olanların ölüsü de böyle zor gömülür işte. Mümkün. Her şey mümkün,” diyor.</p>

    <p class="normal">Şu duvar gibi sarp yamaca bakıyorum da, ne söyleyeyim, ben de:</p>

    <p class="normal">“Mümkün Hamit Kalfa kardeş, insanoğlu için her şey mümkün,” diyorum.</p>

  </div>

  <div class="calibre1" id="calibre_pb_15"/>

</body>

</html>