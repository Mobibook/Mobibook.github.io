<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>BirBulutKayniyor</title>
  <link href="stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <h1 class="ortabaslik" id="calibre_toc_10">Menekşenin Balıkçıları</h1>

  <p class="normal">Kim gelirse gelsin Menekşeye, Menekşe üstüne düş kurmadan edemez. Kıyıya dökülmüş tekneleri, gecekonduları, yıkıntıları, bozuk, çimento beton artığı kıyıları, Çekmece deresi… Çekmece deresi eski Bizansın Myrmex deresidir. Bizans gününden bu yana şanlıdır, şöhretlidir. Marmarayı göle bağlar. Gölde ördekler, turnabalıkları, yosunlar… Göl kıyısının iri turuncu kelebekleri olur. Eskiden uzun boyunlu ak toy avlanırdı Çekmece gölü kıyılarında. Belki Bizansta da toy avlanırdı buralarda. Toylar uzun boyunlu, iri, uzun kanatlı ak kuşlardır. Turna gibi salınarak yürürler, kuşkucu, güvensiz, yanına yaklaştırmaz kuşlardır. Bugünlerde daha toy geliyor mu Küçükçekmece kıyılarına, bilemiyorum. Uzun bir süredir göremedim. Toy görmek uğurdur, diyorlar, kimi kuşların bir kutsal yönü vardır, toylar da o kutsal kuşlardandır. Öyle söylerler.</p>

  <p class="normal">Menekşeye geldim geleli, herkes gibi ben de olmadık düşler kurarım Menekşe üstüne, Menekşe balıkçıları üstüne. Menekşeden bir ada yaparım kendime, bir dünya kurarım. Kimin böyle bir yeri olsa, kim böyle bir yerde yaşasa mümkünü yok düşler, dünyalar kurmadan edemez. Benim Menekşenin insanları, yani balıkçıları ermiş insanlardır. Tansıklar yaratamazlar biliyorum, denizi, gökyüzünü her sabah doğayla birlikte yeniden canları istediği renge boyarlar. Orhan Veli gökyüzünü canının istediği renge boyamayı, Menekşe balıkçılarından öğrenmiştir. Orhan, Menekşeyi bilir miydi, bilmesin ne çıkar, o denizi boyamayı, lapinaların haresini onlardan öğrenmiştir. Görmemiştir, bilmemiştir ama öğrenmiştir. Orhan bir tansık adamdır, deniz adamıdır.</p>

  <p class="normal">Bizansın ünlü Çekmece deresinin üstünde, gölle derenin kavuştuğu yerde Koca Sinanın özene bezene yaptığı bir köprü vardır. Yüzyıllardan bu yana kendi güzelliğini, hem de vakarını, onurunu berbat apartmanlara, balçığa, çamura, aşağısındaki o iğrenç, iğrenç kokular saçan mezbahaya karşı savunur. Çekmece gölünün deresinin üstüne, kıyılarına ne ki çirkinse, ne ki pisse, berbatsa o yapılmıştır. Oysa eskiden, Bizans çağını, Osmanlı çağını demiyorum, daha yenilerde, buraya, bu çirkin, bu ufunet saçan, bu iğrenç mezbaha yapılmadan önce Çekmece deresi aydınlık bir pınar suyu gibiydi.</p>

  <p class="normal">Çekmece gölü de bir aydınlık pınar suyu gibiydi. Dibine Kuran düşse okunur. İşte öyle. Bu pis, mikrop yuvası, bu kokudan yanından geçilmeyen mezbahayı buraya diktikten sonra her şey böyle oldu işte. Çevirip de gözünü o güzelim göle zor bakarsın. O aydınlık Çekmece deresi bir çamur, bir bataklık, bir koku… O Altın Boynuz dedikleri Haliçten daha beter. Haliçten hiçbir yer beter olamaz. Olamaz. İşte bir şehir böyle öldürülür. İşte doğanın canına böyle okunur… Bu mezbahayı iyi ki Sinan köprüsünün dibine kurmamışlar… Sinan köprüsünden belki şimdi geçemezdik, o sası, pis mezbaha kokusu, o kan kokusu, kokmuş kan, bağırsak, işkembe, ham deri kokusu ciğerimizi sökerdi. Şimdi de söküyor ya… Bana öyle geliyor ki, belki de haksızlık ediyorum köprüye, belki mezbaha köprünün bitişiğine yapılsaydı, bu güzelim köprü onun da hakkından gelirdi. Bağırsağı, sasımış kanı, kokmuş deriyi kokutmazdı, arıtır güzelleştirirdi. Koca Sinan da bir tansık adamdır, Sinanın köprüsü mezbahayı da güzelleştirmenin bir yolunu bulurdu. Bulurdu da altından akan şu dereyi niçin kurtarmadı, yan verip gerildiği şu gölü niçin kurtaramadı? Bana kalırsa kurtardı da, kurtarıp ötesine bile geçti. Bir düşünün bakalım eğer bu köprü burada olmamış olsaydı, bu Çekmece gölü, deresi böyle olur muydu? Gene de azıcık güzelliği var. Burayı Sinan kurtardı köprüsüyle, bile bile belki de…</p>

  <p class="normal">Düşlemek gerek gelecek Çekmeceyi, oraya Sinanlar getirmek, köprüler kurdurmak, Sinana plajlar yaptırmak gerek. Ağaçlar dikmek, parklar yaptırmak, dereyi yeniden pırıl pırıl eylemek… Yeşil başlı ördekleri, toyları, kazları, kuğuları yeniden çağırmak gerek…</p>

  <p class="normal">Kazım Ağayı o ışık gibi gülüşüyle yeniden çağırmalı Menekşeye. Odur balıkçıların Menekşesini kuran, onunla Lütfi Reistir. Ben Lütfi Reise yetişemedim. Kim bilir, o da kara kalın kaşları altındaki sıcacık bakışlarıyla ne biçim gülerdi insanlara, sıcacık, kardeş… Ben hiç görmediğim balıkçıları hep Kazım Ağaya benzer sanıyorum, öyle yumuşacık, sıcacık gülen, dünyayı gülüşüyle güzelleştiren. Kazım Ağa benim arkadaşımdı, ben dışarıya gittikten bir hafta sonra ölmüş. Onu bizim Taner Reis götürmüş hastaneye. Bir hafta komada kalmış. Komada bile öyle hasta değilmiş gibi gülüyormuş, hastalığı, komayı, hastaneyi, Menekşenin kirini pasını aydınlattığı gibi aydınlatıyormuş. Sonra oluvermiş, bir incecik ışığın karanlıkta usulca sönüşü gibi, en son aydınlığı dünyamızda bırakarak sönüvermiş. Kazım Ağa istersek gelir. Belki de gelmez Menekşeye, niçin gelsin?.. O yerine Taneri bırakmış, gülüşünü de vermiş onun dudaklarına öyle gitmiş. Bizim Taner otuz iki yaşındadır. O da gülüşüyle ısıtır Menekşeyi, karanlığı… Kazım Ağa ona el vermiştir. Menekşe ışıksız, insanın içini umutların en ölmeyeniyle dolduran gülüşüyle, gülüşsüz kalmasın, diye.</p>

  <p class="normal">Kazım Ağa ona el vermiştir, denizi sahipsiz komasın, denizi canı gibi sevsin, denize çıktığı zaman ağız dolusu sevinçle gülebilsin, diye. Kazım Ağa ona el vermiştir, deniz karşısında, bir damla ışıklı su karşısında, yol kıyısında açmış bir küçücük mineçiçeği karşısında, bir yaprak, bir yeşil ot, bir çocuk, küçücük bir balık yavrusu, bir yengeç, bir salyangoz karşısında sevgi dolu, alçakgönüllü olsun, diye. Ben Taneri iyi tanırım. O benim Reisimdir, ben onun teknesinde nice tayfalık yapmışımdır, bununla da övünürüm, böyle bir arkadaşım, dostum, ustam var diye övünürüm. Hiç kimsenin şu yeryüzünde böyle bir ustası arkadaşı yok, diye de düşünürüm… Vardır bilirim, yeryüzü insanla, hem de güzel, iyi, yüreği sevgi dolu insanla doludur. Bu kadar olumsuzluklar, belalar içinden sıyrılıp çıkıyor, yok olmuyorsak, yeryüzü yüreği sevinçle, sevgiyle, barışla, kardeşlikle dolu insanlarla dolu olduğundandır. Kazım Ağa kırk yıl teknesinde uyudu. Ben onu tanıdığımda, bir şafak vakti o teknesinin yanında duruyor, öyle dikilmiş, yönünü de denize dönmüş, öyle bir tapınmada gibiydi, kıpırdamadan. Ben onu biliyordum ama tanışmamıştım. O da beni görmemişti, ben öyle sanıyordum. Orada, denizin kıyısında bir süre, deniz ağarana kadar, o bekledi, ben bekledim. Sonra belki bir kuş uçtu, belki denizde bir balık atladı havaya, belki bir uçak geçti Yeşilköyün oralardan, belki de hiçbir şey olmadı, Kazım Ağa bana döndü: “Merhaba Kemal Abi,” dedi… Seksenine kadar beni hep abi, diye çağırdı. O bütün taşları bilirdi. Menekşeyi, Marmarayı taş taş, dalga dalga bilirdi. Ben söylemiyorum, Kumkapının, Menekşenin, Marmaranın tekmil balıkçıları buna tanıktır. Son yıllarında ona Taner baktı, bir ana, bir kardeş, ağabey, büyük bir dost şefkatiyle baktı. Elden ayaktan düştüğünde onu elinden tutup istediği yere götürdü, yıkadı arıttı. Onun teknesinin üstüne yepyeni bir oda yaptık Tanerle… Orada son günlerini balıkçı arkadaşları arasında mutlu, güzel, insanca yaşadı. Çok az yaşlı, Kazım Ağa kadar mutlu ölmüştür. Kırk yıl, kırk yılın adı var, onun yatak odası, evi, mutfağı, medarı maişet motoru teknesi olmuştur. Şimdi Çekmece deresi kıyısında onun eski teknesi boynu bükük Kazım Ağayı bekliyor, biliyor, Kazım Ağa gelmeyecektir, o Tanere el vermiştir. Taner onun yerini sevgiyle, aşkla, insanlıkla, güzellikle doldurmuştur. Kazım Ağa ağlarının arasında, arkadaşlarının sevgisinin sıcaklığında, arkasında Taner gibi bir insan, gözü arkada kalmadan, dünyaya dost birisini bıraktı.</p>

  <p class="normal">Muzaffer kaldı Menekşede. Ha, Topal Hasan vardı, barbunyacı… Topal Hasan taş ustası, üstüne barbunyacı gelmemiş bir balıkçıydı. Kumkapıda ölmüş, diyorlar. İnşallah ölmemiştir. Ben de biliyorum, onunla konuşmuşluğum vardır. Çok yaşlıydı buluştuğumuzda. Öyle sık sık balığa çıkamıyordu ya, denizden de gözlerini bir türlü alamıyordu. Sonra Topal Hasanın kardeşi Kara Hüseyin vardı, namlı balıkçıydı. Çok derinlerden ağ çekmesi, çalışmadığı, denize çıkmadığı zamanlar güneşin alnına yatıp kafayı çekmesiyle ünlüydü. Muzaffer, Küçükçekmecede büyümüştür. Orada, en yakın arkadaşı Capon Ahmetle birlikte, gölün yamaçlarında kehribar başaklı harman sürmüştür. Caponun on parmağında on hüner, tekne yapar Capon Ahmet, üstü başı yağ içindedir. Elleri, yüzü is içindedir. Motor onarır, kayık boyar… Arıdır Capon… Bir dakika durmaz. Muzaffer onun salaş, derme çatma atölyesinde kalır. Menekşedeki evler yıkılmadan önce işte şurada, ağacın altında, kahvenin arkasındaydı onun işliği. Capon hoş adamdır, yumuşak, alçakgönüllü adamdır. İşinden başını kaldırdığında salt ufak ufak gülümser. Dünyaya, insanlara, denize tatlı, sıcacık gülümser. İşte bizim Muzaffer altın başaklı harmanlardan gelmiştir. Babası Bitlislidir, demiryolları bekçisidir, çiftliği vardır Çekmece kıyılarında. Şimdi de…</p>

  <p class="normal">“O ki, tekmil denizlerin ve hem de Marmaranın bekçisidir, kimdir o?”</p>

  <p class="normal">“Kim olacak, Muzafferdir.”</p>

  <p class="normal">“O ki, kafayı çekmeden denize çıkmaz, kafayı çekince de üç kere aslan gibi kükrer, kimdir?”</p>

  <p class="normal">“Muzafferdir.”</p>

  <p class="normal">“Uzun boylu, geniş omuzlu, iri yüzlü, sarışın, pos, düşük bıyıklarıyla bir heybet gibidir, o kimdir?”</p>

  <p class="normal">“Muzafferdir.”</p>

  <p class="normal">O bir balık hamalı değildir. O, usta bir balıkçıdır. O, usta bir istiridyeci, usta bir tarakçıdır. O, ekmeğini denizlerin kulaç kulaç dibindeki taşlardan çıkarır, terleyerek. Deniz, onun tarlasıdır. Babasının göl kıyılarındaki çiftliği çoktaaaaan… Ama koskocaman Marmara onun tarlasıdır. Bakın, bizim aslan gibi kükreyen Muzaffer var ya, tam denize elli tekne taş dökerek, denizin balık üreyecek yerini ve hem de bilerek, kendisine bir taş tarlası yapan, o tarladan altı yıl Marmaranın en güzel mercanlarını, karagözlerini, lapinalarını çıkarandır. Onun tarlasının yerini başka balıkçılar bulmuştur, kurutmuşlardır tarlasını. Onun taşını gırgırlar da yok etmişlerdir. Burada Muzaffer gibi balıkçılar gırgırlardan, tırollardan yakınırlar. Kökü kuruyan balıklar da almışlar başlarını, bir iki tane kurtulanlar, çekip gitmişlerdir uzak denizlere…</p>

  <p class="normal">Şimdi Muzafferin sekiz kadar taşı vardır, hiç kimse bilmez o taşların yerini… Muzaffer gizli gider taşlarıyla ve tuttuğu balıklarla övünür. Sevdiği insanlara yapıtını gösteren bir ressam hayranlığıyla balıklarını gösterir. Bir gün denizde Muzafferle karşılaştık. Uzaktan bana el etti, teknemi durdurdum. Yanıma kürek çekerek hızla geldi, hemencecik de livarından bir balık aldı. Balık güneşin alnında kıpkırmızı menevişledi. Bu, ömrümde görmediğim kadar kocaman, belki altı yedi kiloluk bir mercandı. Diriydi de… Balık kıvranıyordu.</p>

  <p class="normal">“Ben,” dedim, “Muzaffer, mercanı nazik balık sanırdım, sudan çıkar çıkmaz ölür sanırdım…”</p>

  <p class="normal">Muzaffer, öteki, yedi sekiz tane hep aynı boy mercanlarını gösterdikten sonra kayığını benim tekneme yanaştırdı:</p>

  <p class="normal">“Dinle abi,” dedi.</p>

  <p class="normal">Kafayı bulmadan Muzafferin dili yoktur, salt gülümser kocaman posbıyıklarıyla. Belki de kafayı bulmuştu, yukarda, benim bildiğim budur, Muzaffer kafayı çekmeden denize çıkmaz, demiştim, belki de sarhoşluğu geçmemişti, konuştu…</p>

  <p class="normal">“Dinle, derinlerden çıkan mercanlar yaşamaz, çıkarken insanlar gibi vurgun yer de ondan… Ya da çok derinlerden çıkan mercan, suyu değiştiği için, bayılır… Derin su mercanı suyun yüzüne, daha çıktığı an yatar kalır… O ölmeyen mercanlar sığ suların, sığ sulardaki taşların balıklarıdır.”</p>

  <p class="normal">Muzaffer balıkların huyunu, denizin dilini bilir. O balıklarla konuşur belki, o denizle konuşur.</p>

  <p class="normal">“Şu Marmaranın üstünden gelip geçen bulutların da bekçisi kimdir?”</p>

  <p class="normal">“Muzafferdir.”</p>

  <p class="normal">“Baharda açan çiçeğin, yürüyüp gelen dalganın, deniz dibinde patlayan baharın, yıldızların, yellerin bekçisi kimdir?”</p>

  <p class="normal">“Muzafferdir.”</p>

  <p class="normal">Bulutlar, baharlar, topraklar, ağaçlar, sazlıklar, sular, tekmil dünya Muzafferin tarlasıdır. O ki, şu dünyada aslan gibi kükreyendir. Ve şu dünyada, şu yeryüzünde kimseye zararı olmamış, ama hiç kimseye zararı olmamış, hiçbir insanın gönlünü yıkmamış, gene kimdir, o ki “Muzafferdir.” Bir yerde, dünyanın neresinde olursa olsun, Çinde ve hem de Maçinde, yeryüzünün bir ucunda Muzaffer gibi biri yaşıyorsa, yaşamışsa, yaşasın dünya, hem de bin yaşasın, dünya bütün belasına, aşağılık, sömürücü, katı, insanları aşağılayan, canavar insanlarına karşın, şu dünya, yaşanılacak, sevinilecek, sevecek, gülecek, sevinçten deli divane olunacak bir yerdir. Yaşasın Muzaffer. Muzafferi tanıyıp da onun dostu, arkadaşı olup da onun dostluğuyla övünmeyen kişinin Allah bin belasını versin. Kazım Ağa Tanere el verdiği gibi, o güzelim insanlığıyla Muzaffere de el vermiştir.</p>

  <p class="normal">Pehlivan yetmiş yaşındadır. O da dostumdur, arkadaşımdır. Durmadan gece gündüz ağ ören, Allah rahmet eylesin, Tatar Ali nasıl arkadaşımsa, Ağcı İlya nasıl arkadaşımsa Pehlivan da öyle arkadaşımdır ve Selanik köylüklerindendir. Has balıkçıdır, yiğit, yardımsever adamdır. Ve denizde, eskiden onun martıları vardı, Pehlivanın arkadaşları olan martıları bütün Menekşe balıkçıları tanırlar, severlerdi. Pehlivan, martılarını çok sever, her balıktan dönüşte onlardan söz ederdi. Pehlivan ne zaman denize çıkmışsa o kocaman martı bütün yavruları, akrabalarıyla gelip Pehlivanın teknesinin üstünde, üç metre yukarısında dönmüştür. Fazla yüz bulmuşsa, Pehlivan o gün denizden iyi balık çekmişse, martı da gelip teknenin başına konmuştur.</p>

  <p class="normal">Bütün Menekşe Vahram Reisin balıkçılığını, hünerini yediden yetmişe kabul etmiştir.</p>

  <p class="normal">“İki yüz tane taşım var… Tam iki yüz…” </p>

  <p class="normal">Bu tartışma, taş sorunu ne zaman açılsa, ortaya çıkar. </p>

  <p class="normal">“İki yüz taş mı?” </p>

  <p class="normal">“İki yüz taş Marmarada yok!”</p>

  <p class="normal">“Vahram iyi balıkçıdır, has balıkçıdır, eğer iki yüz taşım var demişse onun iki yüz taşı vardır…”</p>

  <p class="normal">Ve Vahram, ayaküstü bir baştan bir uca taşlarının adını sayar döküverir ortaya. Ama taşlarının yerini kimseye söylemez. </p>

  <p class="normal">“Bir taşı nasıl nişanlarsınız denizin ortasında?” </p>

  <p class="normal">“Üçgendir bu. Kıyıdan nişanlanır. Birinci işaret sağ yanından kıyıdaki bir kaya parçası, bir ağaç, bir ev, bir minare, bir tepedir. Solundan alırsın bir işaret, bir de tam orta yerden, karşısından… Birleştirirsin, birleştiği yer senin taşının yeridir.”</p>

  <p class="normal">“Taşların adlarını kim koymuştur?” </p>

  <p class="normal">“Balıkçılar.” </p>

  <p class="normal">“Nasıl?”</p>

  <p class="normal">“Köpekçi taşı derler bir taş vardır. Onun yöresinde Marmaranın en azgın, canavar köpekbalıkları dolanır.”</p>

  <p class="normal">Attığın taşı, sert çamur taşı, aya mamala taşı, ayazma taşı, Memiş taşı, duman, fener, buçik kile, cehennem taşı…</p>

  <p class="normal">Ve orada deniz cehennem gibidir. Dalgalar, akıntılar, burgaçlar… Balıkçı için her zaman cehennemdir orası… İşte balıkçılar taşların adını böyle koyarlar.</p>

  <p class="normal">Bu yaz Vahram Reis söz verdi, beni bereketli taşlarından birisine götürecek. Orası iyi mercan yaparmış ve orada mercan tutacağız. Ona söz verdim ki, taşının yerini kimseye söylemeyeceğim. Muzaffere bile. </p>

  <p class="normal">“Peki Vahram Reis balığa çıkmıyorsun, taşların yerini söylesen ya Muzaffere.”</p>

  <p class="normal">“Muzaffer istemez, o, kendi taşını kendi bulur.” </p>

  <p class="normal">Has balıkçılar, kendi taşlarını, tarlalarını kendileri yaratırlar, çok usta balıkçılar. Balıkçı demek kendi taşını kendi bulandır. Ya da Muzaffer gibi karadan taş taşıyarak kendi taşını kendi yaratandır.</p>

  <p class="normal">“Vahram Reis, sen kimseye göstermezsen ne olacak, o taşlar orada kalacak, kimse de faydalanamayacak, yazık değil mi, ne çıkarın var göstermemekte?”</p>

  <p class="normal">“Göstermemek balıkçılığın raconudur. Sonra hiç korkma, hiçbir taş uzun bir süre balıkçısız kalmaz. Birisi gelir onu bir gün mutlak bulur.”</p>

  <p class="normal">Bu söze de akan sular durur.</p>

  <p class="normal">Bu sabah Nuri Reisle kahvede konuştuk. Nuri Reisle Cemil, Menekşenin en çalışkan balıkçılarıdır. Boğazdan Sarosa kadar onların avlanma sahalarıdır. Allah izin verirse bu yaz Cemille aşağılara Sarosa doğru açılacağız. Seferimiz bir aydan fazla sürecek. Dayanabilir miyim bilmem, küçük bir teknede bir ay, belli olmaz, sevdiğim iştir balıkçılık bir ay da, iki ay da dayanırım.</p>

  <p class="normal">Biz hepimiz, en çok da Çerkes, Menekşe üstüne, geçmişi, geleceği üstüne düşler kurarız. Çerkesi insanoğluna anlatmalı. Bu sabah biz Nuri Reisle konuşurken Çerkes öteki masada oturuyordu.</p>

  <p class="normal">“Bu Çerkes var ya, dünyanın en iyi adamıdır.”</p>

  <p class="normal">“Bir de Bekar Osman vardı dünyanın en iyi adamı.”</p>

  <p class="normal">“Öyle. Ama bu Çerkes… Tam on bir yıl şekerden dolayı ayağı kesilmiş hasta karısını sırtında taşıdı. Hiçbir insan, ana da, baba da, kardeş de, kız kardeş de olsa Çerkesin karısına yaptığını yapamaz. Hasta karısını sırtına alıp düğünlere derneklere, sinemalara götürdü on bir yıl. Çocuğa bakar gibi, bir hastabakıcı gibi karısına baktı. On bir yıl hem balık tuttu, hem on bir yıl karısına acı çektirmedi. Elinde olsaydı, sırtına alır bütün dünyayı dolaştırırdı.”</p>

  <p class="normal">“Eğer şu dünyada Çerkes gibi bir insan varsa, başka bir insana canından daha iyi bakan, bu dünya yaşamaya değer.”</p>

  <p class="normal">“Çerkes özlüyor karısını.”</p>

  <p class="normal">Bir de başka bir şey var Nuri Reisi, Cemili, bütün balıkçıları üzen. Biz Menekşe üstüne görülmemiş düşler kurmuşuzdur, biz cennet Menekşeyi bin misli cennet yaparak türlü türlü yaşamışızdır. Ama derdimiz büyük. Ama derdimiz gölge etme başka ihsan istemezdir.</p>

  <p class="normal">“Şu dere doğal bir barınaktır,” diyor Nuri Reis, “Avcılara, Silivriye, şuraya buraya balıkçı barınakları yapıyor hükümet, bizim doğal barınağımızı da bozuyor.”</p>

  <p class="normal">Şu derenin ağzında, denizle derenin birleştiği yerde Sait ve Demir kardeşler çalışır, Menekşe Menekşe oldu olalı kum çıkarırlardı oradan yıl on iki ay. Kum çıkarırlar, derenin ağzını açarlardı. Onların yüzünden dere hiçbir zaman kapanmazdı. Sonra onların oradan kum çıkarmalarını yasak ettiler. Dalgalar da kumları getirdi derenin ağzına yığdı. Azıcık deniz çekildiğinde balıkçılar ne içeriye girebiliyorlar, ne dışarıya çıkabiliyorlar. Bir bela ki sormayın. Oysaki, ne kadarcık iş ki bu, bu derenin ağzındaki kumu temizlemek iş mi yani, bunu esirgiyorlar Menekşe balıkçılarından. Barınak yapmak değil, bozulan doğal barınağı yapmak, o kadar kolay ki…</p>

  <p class="normal">Biz gene Menekşe üstüne düşler kuracağız. Evleri yıktırılmış, barakaları yakılmış, yıktırılıp da yeri bomboş, bir moloz yığını yapılmış Menekşe üstüne. Ve yüzüne bakılamayacak gibi dökülmüş Halk Plajı üstüne… Kirli, pis, kan, irin kokulu bataklık, çamur suyu üstüne. Bizler hepimiz bin düşle düşleyeceğiz Menekşeyi, şu derenin apaydınlık akacak suyunu…</p>

  <p class="normal">Bir gün, şu moloz yığını bir park olacak, sevinçli insanlar, çocuklar güneşlenecekler burada. Derenin ağzı açılacak ve kumsala renk renk tekneler serilecek, ağlar sarkacak köprünün üstünden, ağaçlardan… İşte bizim cennet düşümüz de bu kadar… Bu kadar mı? İşte burada yüzleri güneşten yanmış alın terinin iyi insanları. Hak yemeyenler, biribirlerini sevenler, dedikodu etmeyenler, biribirinin gözlerini oymayanlar, hırstan delirmeyenler, beş on kuruş için dostluğu, sevgiyi arkadaşlığı satmayanlar, Bekar Osman gibiler, Çerkes gibiler çoğalarak…</p>

  <p class="normal">Bir gün, Menekşe deresi apaydınlık akacak, dibine Kuran düşse okunacak, işte böylesine ışık dolu.</p>

  <p class="normal">Ben bu yazıyı arkadaşım Faruk Şensoyun isteği üzere yazdım. Faruk, Menekşeye has bir adamdır. Yerini yanlış seçmiştir. O, çoktan Menekşeye gelmeli, Kazım Ağayla dost olmalı, ondan el almalıydı. Şu dünyada kim yerini buluyor ki, kim huyuna göre bir dünya yaşıyor ki…</p>

  <p class="normal">Yazıyı bitirip de son noktayı koyunca gene indim Menekşeye… Doğru mu yazdıklarım, bir uygunsuzluk, fazla bir coşku var mı, diye… Bir merak işte. İnsanın kendi kendisini yargılaması. Muzaffer ağ onarıyordu bir teknenin içine oturmuş. Bu bir kalkan ağıdır, dedi bana. Metin de oradaydı. Metin bizim Adanalıdır. Birkaç yıldır da Menekşeli… Denizin, denizdeki baharın, dipteki kalkanın kokusunu aldı Muzaffer, dedi. Muzafferin güneşte sarı posbıyıkları ışıldıyordu. Düşünceli, dalmış, işindeydi. Kalkana çıkmalı, dedi Muzaffer. Sonra başını kaldırdı uzunca bir bana baktı.</p>

  <p class="normal">“Bak arkadaş,” dedi bana sonra da, “bana bak arkadaş, şu yeşil kayığı görüyor musun?”</p>

  <p class="normal">Eski bir kayık kıyıya yan yatmıştı.</p>

  <p class="normal">“Görüyorum,” dedim.</p>

  <p class="normal">“İşte bu kayık benimdir, benim türbemdir o…”</p>

  <p class="normal">Ve sonra uzun uzun coşkuyla anlattı.</p>

  <p class="normal">Bir gün hastalandığında, ölüm döşeklerine düştüğünde Muzaffer binecek bu kayığa, en fırtınalı günde açılacak denize, belki bir şafak vakti, verecek kendini mor dalgaların sonsuzluğuna… Bir daha…</p>

  <p class="normal">Biliyorum, Muzaffer bu dediğini yapacaktır. O, bir deniz adamıdır ve ölüsünü yılanlar çıyanlar, börtü böcek yiyemeyecektir, o, denize karışıp gidecektir.</p>

  <p class="normal">Muzafferle birlikte bağırdık:</p>

  <p class="normal">“Yaşasın deniz, yaşasın balıklar, yaşasın bulutlar, yaşasın martılar, yaşasın balıkçılar, yaşasın dünya.”</p>

  <p class="sag">1982</p>

</body>

</html>