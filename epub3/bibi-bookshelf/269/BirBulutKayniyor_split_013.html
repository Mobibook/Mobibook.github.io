<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>BirBulutKayniyor</title>
  <link href="stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <h1 class="ortabaslik" id="calibre_toc_4">Fakir Evleri, Zengin Mezarları</h1>

  <p class="sagdanithaf">Bir Acem şairi:</p>

  <p class="sagdanithaf">“Ölüm adildir,” diyor.</p>

  <p class="sagdanithaf">“Ayni haşmetle vurur Şahı, fakiri!”</p>

  <p class="sagdanithaf">……….</p>

  <p class="sagdanithaf">……….</p>

  <p class="sagdanithaf">Şişeyi bırakın Ahmet Cemil,</p>

  <p class="sagdanithaf">Boşuna hiddet ediyorsunuz.</p>

  <p class="sagdanithaf">Biliyorum,</p>

  <p class="sagdanithaf">Ölümün adil olması için</p>

  <p class="sagdanithaf">Hayatın adil olması lazım, diyorsunuz.</p>

  <p class="sag">NÂZIM HİKMET</p>

  <p class="ortabaslik1">1</p>

  <p class="normal">Halk zenginlere kızar. Kızgınlığını da her zaman şöyle dile getirir: “Gözlerini toprak doyursun. Doymuyorlar. Onların da sonu bizim gibi değil mi? Onlar da bizim gibi beş arşın bezle toprağa gitmeyecekler mi? Akıbetin senin beş arşın bezdir. Dünya kadar malın olsa ne fayda.” Şiirlerinde, masallarında, efsanelerinde hep bunu dile getirir. “Sonu beş arşın bez değil mi? Biriktirdiği hep burada kalmayacak mı? Sarayları, hanları, hamamları, apartmanları, fabrikaları, avurları zavurları, ağızlarıyla havada kuşu kapmaları, zulümleri, işkenceleri, yalanları dolanları hep hep burada kalmayacak mı?”</p>

  <p class="normal">Bütün böylesine düşüncelerin dile gelmesi, halkın ölümün adilliğine yapışması yüzyıllar boyunca onun öfkesinin, çaresiz öfkesinin dile gelmesidir. İnsanoğlu, “Akıbetin senin beş arşın bezdir. Dünya kadar malın olsa ne fayda,” kadar büyük bir öfkeyi hiçbir zaman söylememiş, hiçbir zaman da söyleyemeyecek. Çaresiz kalmış da, ölümden, ölümden intikam alıyor. Halk kendisini ölümün eşitliğiyle tatmin etmiş yüzyıllar boyunca. Halbuki o da yalan. O da uydurma. O da hiçbir yol bulamamış, tatmin olamamış halkın uydurduğu yol. Halk, yüzyıllardan bu yana fakirlerin fakir gibi, zenginlerin de zengin gibi öldüklerini görmüyor mu? Görüyor ama, hıncını da alıyor: “O da, o da ölecek. O da benim gibi kara topraklara, beş arşın bezle gömülecek.”</p>

  <p class="normal">Ben ne dedim, siz kendinizi istediğiniz kadar aldatın, dedim. Ben, ne dedim, ölümün adil olması için, hayatın adil olması lazım, dedim. Hayat adil olmadıktan gayri hiç, hiçbir şey adil olamaz bu dünyada. Ölüm bile. Sen başka türlü, sürünerek ölürsün, binbir kahır, eziyet, kir pas içinde, zengin bir başka türlü, çiçekler, gül gülistan, şefkatler içinde ölür. Senin ölün it ölüsü gibi, bir hendekte dinlenir, zengin ölüsü… BEHEEEY, İNSANOĞLU, YA HAYATI ADİL EDECEKSİN, YA DA İŞTE BÖYLE YALAN DOLAN İÇİNDE SÜRÜNÜP GİDECEKSİN. ÖLÜM ADİL DEĞİLDİR!</p>

  <p class="normal">İstanbuldan düştüm yola. Ver elini Çerkezköyün Yanıkağıl köyü. Neden Yanıkağıl köyünü seçtim, çünkü orada dostlarım var. Eski bir röportaj yazarıyım. İşe röportajla başladım. Babıali kodamanlarınca işim elimden alınıncaya kadar röportajcılık yaptım. Demem o ki, bir röportaj nasıl yapılır, bilirim. Epeyi deneyimim vardır. Bu deneyimlerimden dolayıdır ki, röportaj için Yanıkağıl köyünü seçtim. Çünkü onlar dostlarım, onlara derdimi anlatabilirim. Yoksa, varıp da herhangi bir köye, “Eeey, köylüler ben buraya röportaj yapmaya geldim. Siz nasıl ölürsünüz, mezarlarınız nasıl, beni mezarlığınıza götürür müsünüz? Orada mezarlarınızın resimlerini çekebilir miyim,” denir mi? Adamı tefe koyarlar. Deli derler adama. Derdini anlatıncaya kadar post elden gider. Onun için Yanıkağıl köyünü seçtim. Oradaki köylüler akıllı, kafalı insanlar, her şeyi, hanyayı konyayı anlamış kişiler, hem de arkadaşlar.</p>

  <p class="normal">Haluk Tansuğla Çorluda otobüsten indik. Şu İstanbulun burnunun dibindeki Çorlu çamur içinde. Bir de karanlık ki, insanın yüreği kararıyor. Kirli mi kirli bir kasaba. Bizim Savlet Dağları bulduk. Yanıkağıla kadar taşıt işlemiyor. Dört beş kilometre yakınına kadar otomobille gittik. Sonra Velimeşeye kadar çamurda karda yürüdük. Bir de soğuk var ki, aman Allah. Trakya soğukları derlerdi de ne farkı var diye aklımdan geçirirdim. Farkı var, hem de nasıl!</p>

  <p class="normal">Velimeşenin kahvesinde azıcık oturup bizim Fazlıyı bekledik. Fazlıyı bulamadılar. Köylülerle kahvede şundan bundan, politikadan konuştuk. Velimeşe köylülerine dilim varıp da bir türlü, “Ben ölü röportajı yapmaya geldim İstanbuldan, sizler nasıl ölürsünüz, mezarlarınız nasıl?” diyemedim. “İstanbulda öteki şehirlerde başka türlü ölüyorlar. Milyonluk mezarlara gömülüyorlar,” diyemedim.</p>

  <p class="normal">Bir araba tutup Yanıkağıla vardık. Yolda arabacımıza şöyle bir çıtlatayım, dedim, yüzüme bir hoş, bir benimle alay mı ediyorsun, der gibi baktı, bıyık altından şöyle bir gülümsedi, bir söze varmadan atlarını kırbaçladı.</p>

  <p class="normal">“Ulan, ne oluyor? Ben bunu, böyle giderse, ne kadar anlayışlı olurlarsa olsunlar, Yanıkağıl köylülerine de söyleyemeyeceğim.”</p>

  <p class="normal">Akşama doğru Yanıkağıla vardık. Köylüler kahvede birikmişler. Çok soğuk var. Yer karlı. Kahve sıcak. Bir delikanlı beni tanıdı. Muhtara haber vermeye gitti. Bizim Rahmi geldi. “Ben de seni bekliyordum,” dedi. “Hoş geldin.” Rahmiye “Hoş bulduk,” dedim ama, derdimi söyleyemedim. Rahmi onları ziyarete geldiğimi sanıyor. Ben de ölülerden ona hiç söz edemiyorum. İkide bir de Rahmiye, “Ölümün adil olması için hayatın adil olması lazım, öyle değil mi Rahmi?” diyorum. Rahmi, “Öyle,” diyor. “Hayat adil olmadan, hiçbir şey adil olamaz,” diyor.</p>

  <p class="normal">Sonra, devri sabah, ağzımdaki baklayı çıkarıyorum: “Rahmi,” diyorum, “ben buraya niye geldim biliyor musun? Hem ziyaret, hem de ticaret.” Rahmi, “Ziyareti biliyorum, ticareti söyle,” diyor. Diyorum ki, “Her zenginin mezarı bir apartman gibi İstanbulda. Öteki şehirlerde. Bir milyona, bir buçuk milyona çıkan mezarlar var. İçinde elektriği olanlar bile var. Şu köylülerin mezarları kaça çıkıyor, onu öğrenmeye, bir de köy mezarlığı fotoğrafı çekmeye geldik,” diyorum. “Şunu köylüye nasıl anlatsak da bir konuşsak?”</p>

  <p class="normal">Rahmi işi anlıyor ama, elinden bir gelir yok. Ne yapsın Rahmi?</p>

  <p class="normal">“Hele bir kahveye gidelim. Şöyle ölümden falan gir işe,” diyor. “Sen işini bilirsin. Hacı Baba seni sevdi. Konuşur o seninle.”</p>

  <p class="normal">Kahve ağzına kadar dolu. Fehim herkesi kahkahadan kırıp geçiriyor. Uzun boylu, cana yakın, yakışıklı, bu yörelerin çok sevdiği avcılarbaşı, yaman bir adam Fehim.</p>

  <p class="normal">Ben:</p>

  <p class="normal">“Ölüm, mezarlık röportajı yapmaya geldim,” diyorum.</p>

  <p class="normal">Fehim:</p>

  <p class="normal">“Ağabey,” diyor, “biz dirilerle uğraşamıyoruz. Sen ölülerden ne istiyorsun?”</p>

  <p class="normal">Diyorum ki:</p>

  <p class="normal">“Fehim kardeş, ölüm adildir diyorlar ama, inanma. Ölüm adil değildir,” diyorum. “Çünkü fakir başka türlü ölür, zengin başka türlü.”</p>

  <p class="normal">Köylülerden birkaç ses birden geliyor:</p>

  <p class="normal">“Doğru, doğru,” diyorlar. “Başka türlü.”</p>

  <p class="normal">Diyorum ki:</p>

  <p class="normal">“Bakın kardeşler, İstanbul mezarlıklarında bir milyona çıkmış mermer mezarlıklar var. İstanbul mezarlıklarındaki mermerleri toplasan İstanbul gibi beş şehri donatır. Sizin mezarlıklar?”</p>

  <p class="normal">Gülüyorlar:</p>

  <p class="normal">“Bizim mezarlıklar da onların mezarlıklarına yakın.”</p>

  <p class="normal">Hacı Baba oturmuş orada sadece dinliyor. Yetmişinde var ya, kara sakallı, zeki bir adam. Birkaç kere Hacca gitmiş. Ağzından dua düşmeyen temiz bir Müslüman:</p>

  <p class="normal">“Bir milyona mezar mı var?” diye soruyor.</p>

  <p class="normal">“Var,” diye karşılık veriyorum.</p>

  <p class="normal">“A be,” diyor, “bunlar firavun mu olmuşlar? Müslümanın mezarı otuz yılda kaybolmalı. Müslümana mezar istemez.”</p>

  <p class="normal">“Ne bileyim ben Hacı Baba, ne olmuşlarsa. Firavun mu olmuşlar, ne olmuşlar. Mezarlarının içinde elektrik tesisatı var.”</p>

  <p class="normal">Fehim atılıyor:</p>

  <p class="normal">“Bak,” diyor, “Hacı Baba, zenginlerin ölülerinin gözü karanlıkta görürmüş herhalde. Yoksa neye gerek ışık? Bizim dirilerimizin ışığı yok. Zenginlerin ölüleri görüyor. Işıksız yatamazlar. Ürkerler. Ölümden ürkerler onlar. Ölüleri karanlıktan korkar.”</p>

  <p class="normal">Hacı Baba:</p>

  <p class="normal">“Haşa,” diyor, “ölülere sataşma. Ölülerin bir kabahati yok. O ışık işi dirilerin işi…”</p>

  <p class="normal">Konuşma uzun sürüyor. Hep hayatın ve ölümün eşitliği üstüne. En sonunda bir köylü işi kesip atıyor:</p>

  <p class="normal">“Ne konuşuyorsunuz?” diyor: “Ne çene yoruyorsunuz? Onların ölüleri bizden yüz bin kere daha konforlu yaşıyor. Onların ölüleri yaşıyor. Bizim de dirimiz ölü. Yeter artık, kesin. Konuşurken siz, ben burada kahroluyorum. Onların ölüleri yaşıyor, bizim dirilerimiz ölü.”</p>

  <p class="normal">Mezarlıklara gidiyoruz. Rahmi, Fehim, birkaç köylü daha, bir de Haluk. Trakya soğuğu deliriyor. Kuzeyden bir yel esiyor, aman Allah. Bıçak gibi, ustura gibi. Dayanabilirsen dayan. Mezarlığı kar örtmüş. Hiçbir şey gözükmüyor. Haluk fotoğraf çekebilmek için bir tümsek, mezara benzer bir şey arıyor, yok. En sonunda koskoca mezarlığın içinde bir tek mezar taşı buluyor, onu çekiyor. Bu köye kadar da boşuna gelmemiş oluyor. Başka, başka resim çekecek bir mezar… Mezarlar birer toprak yığını, toprak yığınlarını da kar örtmüş. Yandan yönden çekiyoruz.</p>

  <p class="normal">Haluk:</p>

  <p class="normal">“Hiçbir şey gözükmez,” diyor.</p>

  <p class="normal">“Biz de o hiçbir şey gözükmezleri basarız,” diyorum. “İşte size bir köy mezarlığı.”</p>

  <p class="normal">Fehime dönüyorum:</p>

  <p class="normal">“Fehim kardeş, bir mezar kaça mal olur?”</p>

  <p class="normal">“Mezar kazmaya beş lira, yaz. On beş lira da kefen, onu da yaz. Kefeni dükkancıdan veresiye alırız. Demek ki, bir mezar beş liraya. O kadar pahalı değil…”</p>

  <p class="normal">“Başka?”</p>

  <p class="normal">Fehim alay ediyor:</p>

  <p class="normal">“İki yüz liralık bir de çelenk parası. Çelenk kırmızı gülden olacak. Yoksa bizim ölülerin gözlerine uyku girmez. İlle de kırmızı gül kokusuyla uyuyacaklar.”</p>

  <p class="normal">Köy mezarlığı yerle bir. Gözükmüyor. Issız. Yalnız. Kimsesiz ölüler. Köy mezarlıklarının tuhaf, içe dokunan bir garipliği, kimsesizliği var. Burada da öyle.</p>

  <p class="normal">Burada, bu Trakya ovasında mezarlar başka. Bir dahaca garip. Bizde Çukurovada böyle değildir. Bizde ölüyü mezara koyduktan sonra, hemen üstünü toprakla örtmezler. Mezara, ölünün üstüne bol bol güzel kokulu, solmaz yapraklı mersin dalları atarlar. Sonra da toprak atarlar. Bunu söyledim Fehime.</p>

  <p class="normal">Fehim:</p>

  <p class="normal">“Bizde de böyle gül içinde yatarlar,” diye alay etti.</p>

  <p class="normal">İstanbula geldim. Beni bir düşüncedir aldı. Şu röportajı nasıl çıkarayım, diye. Zengin mezarlarında çok iş var ama, fıkaraların mezarları işte bu kadar. Ne yapmalı? Bunu bizim Doğana söyledim. Doğan birkaç gün sonra bana dedi ki:</p>

  <p class="normal">“Fakir mezarlarından vazgeç,” dedi. “Röportajın adı fakir evleri, zengin mezarları olsun.”</p>

  <p class="normal">İyi bir düşünce. Zengin mezarları, fakir evleri… Fakir evleri! Ne var ki fakir evlerinde, bir gidin de zengin mezarlarını görün!</p>

  <div class="calibre1" id="calibre_pb_14"/>

</body>

</html>