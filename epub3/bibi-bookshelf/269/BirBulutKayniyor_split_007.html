<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>BirBulutKayniyor</title>
  <link href="stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <div class="chapter">

    <p class="ortabaslik1">Kaymakamın Savaşı Başlıyor</p>

    <p class="normal">Size şimdi azıcık Çukurova ağalarından söz açayım da, sonra gene asıl konumuza geçeriz. Çukurova ağalarının Kadirli kolu…</p>

    <p class="normal">Bunların çoğu eski oba beylerinin, ağalarının soylarından gelmedirler. Birkaçı da Türkmen ulemasından. Türkmenin okuryazar kısmı. Bir de son yıllarda türlü sebeplerle toprak sahibi olmuş kişiler.</p>

    <p class="normal">Türkmen ağalarından, beylerinden gelenler epeyce okumuşlardır. Türkmen yerleşince, kasaba olunca bu ağalar ikiye, üçe ayrılmışlar, savaşmışlardır. Eskiden savaşları talan içindi. Şimdiki savaşları toprak için, nüfuz içindir.</p>

    <p class="normal">Bir de çeltik vardır ki, su, ark, toprak bunları biribirine düşürür.</p>

    <p class="normal">İlk zamanlar, 1920 sıraları, bunlar o kadar güçlü, o kadar zengin değildiler. Kozanoğlu isyanından sonra burunları azıcık kırılmıştı. 1923’ten sonradır, ki bunlar canlanmaya başladılar. 1925’ten sonra dağlara eşkıya çıkarmaya başladılar. 1930’da öyle hale geldi ki Toroslar, ağa eşkıyalarından geçilmez oldu. 1933’te Nazmi Sevgen kumandasında bir birlik gelip eşkıyaları ortadan kaldırdı. Ağaları da Diyarbakıra sürdü.</p>

    <p class="normal">Ağalar Diyarbakır sürgününde birkaç ay kaldıktan sonra geri döndüler. Geri döndüler ama, iyice de güçlenmeye başladılar.</p>

    <p class="normal">Oldum olası, Osmanlı devrinden bu yana bu ağalar ikiye üçe ayrılırlar. Kasabaya gelen memur, kaymakam, candarma kumandanı, mal müdürü bir yandan bir yanı tutmak zorundaydı. Bütün ağaların suyuna gitmek zorundaydı. Hükümete işi düşen halk, önüne ağa katmadan dairelere gidemezdi. Gitse de işini gören olmazdı. Bu bir ortaçağ geleneğiydi. Halk insan değildi. Konuşmasını bilmezdi. Gelen memur ağalara dayanmak, bunların faydalarınca gitmek zorundaydı. Yoksa iki gün bile dayanamazdı.</p>

    <p class="normal">Gelen memur, bir yanı tutup da bir yanı tutmadı mı, yandı. Öbür taraf onu hemen allem eder, kallem eder attırırdı.</p>

    <p class="normal">İyi biliyorum, 15 yılda otuz yedi kaymakamın Kadirliden gidişinin sebeplerini iyi biliyorum. Çoğunun içinde bulundum.</p>

    <p class="normal">1- Halkın faydasıyla birlik olup, ağalara karşı koyanlar. Bunlar çok genç adamlar. İki üç gün içinde ağalar onları toz ediverirler. O fıkaralar da neye uğradıklarını bilemeden geldikleri gibi apar topar giderler. Yıllar geçtikten, tecrübe sahibi olduktan sonradır ki, neye uğradıklarını, başlarına neyin geldiğini anlayabilirler ancak.</p>

    <p class="normal">2- Gelen yeni kaymakamı kasabanın ağalarının bir bölüğü tavlar. Nasıl tavlarlar, bunun da türlü yolları vardır. Bu sefer öteki bölük o kaymakama düşman olur. Başlar hakkında uğraşmaya. O da çok yaşamaz, çeker gider.</p>

    <p class="normal">3- Gelen yeni kaymakam feleğin çemberinden geçmiştir. Ağaların büyük güç olduğunu bilir. Bütün ağaların faydasına çalışır. Bu sefer de halk sızlanmaya başlar. Halk sızlanmaya başlar ama, kim dinler. Binde bir dinlerlerse halkı, o kaymakam da gider…</p>

    <p class="normal">4- Bir de kaymakamlar Kadirlide çeltik kurbanı olmuşlardır. Bazıları çeltikçilerle ortak olurlar. Para vururlar. Çeltik yüzünden bazan hepsiyle dost olanları olmuştur. Bazıları gene bir tarafın faydasına çalışır, bir tarafın zararına… Gene uçar kaymakam. </p>

    <p class="normal">İşte on beş yılda otuz yedi kaymakam. </p>

    <p class="normal">Şimdi gelelim Memet Canın macerasına…</p>

    <p class="normal">Kış basıyor. Ortalık çamur deryası. Bir de İstanbulda Kadirliyi Güzelleştirme Derneği var. Kaymakam, düşünüyor ki, bu dernekten faydalanılabilir. Derneği Kadirliye taşıtıyor.</p>

    <p class="normal">Derneğin elinde hemen hemen hiç para yok. Belediyeyse tamtakır. Bütçesi altı yedi bin lira kadar bir şey. Sormadım, belki daha fazla, daha az. Her neyse, bu parayla hiçbir şey yapılamaz. Bu derneğe para yolu bulmalı. Ama nasıl, nereden?</p>

    <p class="normal">Burada bir Savrun çayı vardır. Bu çayın suyu, altından da değerli. Çayın sularıyla çeltik ekilir. Eskiden beri burada, Savrundan su almak için arklar yapılmış. Bu arkların sahipleri var. Yani suyun mülkiyetine bir çeşit sahip çıkma. Bu arklardan birinin sahibi her yıl arkını altmış, yetmiş bin liraya kiralar. İşte bu arklar içinde Belediyenin de zamanında çıkarılmış iki arkı var. Kaymakam düşünüyor ki, bu arklarda iş var. Bu arkları ihya edip satmalı… Arkları ihya edip açık artırmayla satılığa çıkarıyor seninkisi. Sanırsam çeltikçilerden biri bir arkı altmış bine kiraya alıyor. Bir anda altmış bin lira. Derken ötekisini de satıyor.</p>

    <p class="normal">Hikaye uzun, bu su işi çok önemli bir iş. Yazın Savrunun suyu azaldığından, bir damla su bir damla kan değerindedir.</p>

    <p class="normal">Çeltikçiler doymazlar. Bu Savrun suyu ne kadar bir çeltik sahasını sular, hesaplamazlar. Su, ekilen sahalara yetmez. Yetmeyince de başlar kavgalar… Su çalmalar… Su için silahlı çatışmalar, cinayetler… Çeltiğin susuz kalması, ölmesi demektir. İyi sulanmış çeltik bire yüz, bire yüz yirmi verir. Halbuki suyunu alamamış çeltik bire otuzdan yukarı çıkamaz. Bu bir ölüm kalım savaşıdır.</p>

    <p class="normal">İşte durum böyleyken, Savrun suyunun her damlası bir damla altınken geliyor kaymakam, bu sudan iki ark daha çıkarıyor, satıyor.</p>

    <p class="normal">İki ark çıkınca, suları azalan, iki arklık suları azalan ark sahipleri kızıyorlar. İki saha çeltik daha ekleniyor çeltiklere, buna da kızıyorlar. Belediye arklarını açık artırmayla alan çeltikçinin düşmanları da, arkları o adamlar aldı diye kızıyorlar.</p>

    <p class="normal">Şimdi bir, kaymakam ağaların aracılığını ortadan kaldırıyor. Bu büyük bir suçtur. Gerçekten, bir kaymakam bu büyük suçu nasıl işler, ben kendi hesabıma buna şaşıyorum. Bence bu kaymakam salt yürek. İkinci suça gelince, Belediye arklarını onarıp, iki arklık suları ellerinden alıyor. Bir de satıyor. Bu da olacak iş mi?</p>

    <p class="normal">Şimdi dedikodular… Dedikodu makinasının işlemesi gerek. Kaymakam hakkında Ankaraya teller çekmek gerek. Ağalar adamlar tutup, her gün, tel üstüne tel çektirmeye başlıyorlar Ankaraya.</p>

    <p class="normal">Ben arzuhalciydim eskiden… İnsan hali, ben de arzuhalciyken bir kaymakam, rüşvetçi bir kaymakam için arzuhaller yazmıştım. Öyle dokunaklı yazmıştım ki… Duyduğuma göre, on dört yıl önce yazdığım bu arzuhalin kopyası ellerindeymiş, işte bu arzuhali adapte ederek kaymakam için çekmişler. Dostlarım söylediler, bu işte senin de suçun var, dediler. Arzuhalin az daha başımıza işler açıyordu. Memet Candan özür dilerim, bunca yıl sonra gerçekten kötü bir kaymakam için yazdığım arzuhalin kendisi için kullanılacağını ne bilirdim? Bir de Memet Can gibi bir kaymakamın, bu çağda kasabama kaymakam olacağını ne bilirdim? Elime geçirsem, bu arzuhalimi İçişleri Bakanlığı ilgililerine göndereceğim. Bir daha böyle bir arzuhal alırlarsa makbul saymasınlar.</p>

    <p class="normal">Eline azıcık para geçirdi mi, kaymakam başlıyor işe… Gün geçirip vakit vermeden zamana. Hemen işe sarılıyor…</p>

    <p class="normal">Bir elin nesi olur ki. “Kaba ağacın gürlemesi dal ilen” derler.</p>

    <p class="normal">Bizim kaymakam da kasabada, kasabanın gerçekten güzelleşmesini isteyen iyi insanlarla birleşiyor. Bir de öğretmenler, memurlar, köylüler kaymakamı bir iyice tutuyorlar. Sen doğru çalış, eğri bulur belasını…</p>

    <p class="normal">Kasabanın aydınları, aklı eren köylüler, tüm iyiler birleşip kolları sıvıyorlar.</p>

    <p class="normal">Engel ne kadar büyük olursa olsun. İnanmış insan, iyi iş yapmaya yönelmiş insan başarır.</p>

    <p class="ortabaslik1">Kaymakamın Ordusu</p>

    <p class="normal">Kış bastı ya, Kadirli bataklık oldu ya. Kaymakamın da elinde biraz para, bir de Kadirliyi Güzelleştirme Derneği var ya, bir de bu dernekte Kadirliyi gerçekten seven insanlar var ya. Bizim kaymakam için ele geçmez fırsat. Bir şey daha var, ağalara bakmayın, bu Kadirlinin insanları zeki, cin gibi, şeytana külahını ters giydirir cinsten insanlar. Sonra bütün bunların yanında bir yapıcı yönleri de var. Gerçekten güzel işler yapmak istiyorlar.</p>

    <p class="normal">Kadirlideki öğretmenlerin çoğu Kadirlili. Bunlar da kaymakama destek oluyorlar. Okumuşlar yazmışlar, eli kalem tutmuşlar, kasabayı, insanını sevmişler hep birlik oluyorlar.</p>

    <p class="normal">Halk var, cömert, güzel bir halk. Aydınlar var, memurlar var, gerçekten bir şeyler yapmak, bu ortaçağ karanlığından bu halkı kurtarmak için çırpınan aydınlar, memurlar.</p>

    <p class="normal">Kolları sıva bakalım genç kaymakam… Seksen yıldır bir dağ başı, bir bataklık, bir orman, bir çöl gibi el değmemiş duran kasabaya bir şeyler yapmaya çabala.</p>

    <p class="normal">Köylere haber uçuruyor kaymakam, diyor ki: “Ey millet, ben bu kasabayı onarmak istiyorum. Böylesi bir kasabada yaşanmaz. Yolu yok, beli yok. Hiçbir şeysi yok oğlu yok. Kasabanızın gül gibi olmasını istemez misiniz? Bana yardım edin. Yardımınızı dilerim.”</p>

    <p class="normal">Köylüdür bu. Kaymakamın iyi niyetini gördü ya… Dostluğunu gördü. 37 kaymakamın 38’incisini gördü ya…</p>

    <p class="normal">“Sen kaymakamsın ve de doğru dosdoğru, vatan uğruna çalışırsın. Neyimiz varsa sana feda,” diyorlar.</p>

    <p class="normal">Kaymakamdır, aydınlardır bu işe sonsuz seviniyorlar.</p>

    <p class="normal">Köylüler:</p>

    <p class="normal">“Ne istersen gözümüzden iste kaymakamımız,” diyorlar.</p>

    <p class="normal">Kaymakam:</p>

    <p class="normal">“Sağ olun, var olun,” diyor. “Sizden dileğim şudur ki, bana traktör, kamyon, araba gerektir. Bunlarla kum taşıtacağım. Taş, çakıltaşıtacağım.”</p>

    <p class="normal">Bir anda köylerden, kasabadan otuz kırk kadar kamyon, arkasında naylon arabası olan traktör toplanıyor:</p>

    <p class="normal">“Buyur kaymakamımız,” diyorlar.</p>

    <p class="normal">Kasabalılar bu makina kalabalığına hemen bir ad takıyorlar: “Kaymakamın ordusu…”</p>

    <p class="normal">Kaymakam lokantacıya gidiyor.</p>

    <p class="normal">“Bu benim kamyonların, traktörlerin sürücülerine bedavadan kaç gün yemek verirsin?”</p>

    <p class="normal">Lokantacı diyor ki:</p>

    <p class="normal">“Mademki bizi bu bataklıktan kurtarmak için çalışacaklar, lokantam emirlerine hazır. Kaç kişi düşerse hisseme, istediği kadar, işleri bitinceye kadar yemek yiyebilirler.”</p>

    <p class="normal">Bütün lokantalar bu kararı alıyorlar.</p>

    <p class="normal">Otelciler, sinemacılar da öyle.</p>

    <p class="normal">Şoförlere biraz da para veriyor kaymakam. Çünkü şoför milleti bu, makinaya bir arıza yaptırdı mı, yandık. İyisi mi onları hoş tutmalı. Sonra efendim, Kadirliyi kalkındırma, ya da güzelleştirme derneği üyeleri zenginlere, esnafa başvuruyorlar: “Arkadaş, sen bu kasabanın imarı için ne verirsin, gönlünden ne kopar?” Herkes gönlünden kopanı veriyor. Çeltikçiler, pamukçular veriyor… O kış kasabanın bütün caddeleri, sokakları çimentoyla onarılıyor. Hani Burgaz adasını gören var mı, bizim bataklık Kadirli oluyor sana Burgaz adası. Bunun için yalnız 600.000 lira harcanıyor.</p>

    <p class="normal">Adanada, Kadirliyi görmüş bir mühendisle görüştüm. Mühendis bana dedi ki:</p>

    <p class="normal">“Ben bu işe şaştım kardeşim,” dedi. “Ne sihirdir, ne keramet, el çabukluğu marifet. Başka türlüsü olamaz. O Kadirlideki işler, o yollar caddeler, o park, o okul… Ne bileyim ben, bütün o gördüğümüz işler 600.000 liranın yapacağı iş değil… Bana sorsalardı, derdim ki, bu yapılan işlere en azdan üç milyon gerektir.”</p>

    <p class="normal">Kaymakamın ordusu, bir de halkın yardımı sağ olsun. Elbirliğiyle olunca insan bir anda…</p>

    <p class="normal">Kasabayı yaptın, işi kotardın pişirdin. Bu kadarı bu yüzyılda, insanlarımız, bizim memleketimiz ortaçağı yaşarken sen yirminci yüzyılda yapılacak işleri yaptın. Artık yerinde dursana gözüm, bundan fazlasını kaldırmaz Türkiyenin bu durumu. Durur mu kaymakam?</p>

    <p class="normal">Ne yapmış yapmış, Savrun suyunun mecrasını da düzelttirmiş Bayındırlık Bakanlığına. Çünkü bu Savrun suyu kışın öylesine bir taşar ki, kasabanın bir kanadını su altında bırakır. Suyun mecrası yerine sokulunca, kazandığı toprağı park yaptırmış.</p>

    <p class="normal">Çok Anadolu ilinde, örneğin Maraşta, Antepte, Sıvasta, Kayseride, Niğdede, Nevşehirde, Aydında, Muğlada… Şimdi teker teker bu illeri gözümün önüne getiriyorum da, daha birçok illerde bu park gibi bir park yok.</p>

    <p class="normal">Bu park da kaymakama birçok düşman kazandırmış. Bu yazıma sığmaz bu düşmanlık hikayesi, bir ileri yazıma saklıyorum…</p>

    <p class="normal">Bir de bu kaymakam gene durmamış, gene doymamış, kasabanın üst başına, kel bir tepeye “Maarif Ormanı” yapmaya kalkmış. Bunu öğrencilere yaptırmış. Her öğrenci bir ağaç dikmiş. Ve ağacını bellemiş, ağacına bakmayı üstüne almış.</p>

    <p class="normal">Bu ormandan dolayı da birçok düşman kazanmış.</p>

    <p class="normal">Dursana kaymakam, yanıyorsun kaymakam, bu kadar faydasına karşı gidilmez ağaların. Seni halk da, Milli Birlik hükümeti de kurtaramaz.</p>

    <p class="normal">Kaymakamdır bu… Durur mu? Kasabanın güzel mi güzel, tatlı mı tatlı bir taş köprüsü vardır. Yerine öylesine uymuştur ki, güzelliğine doyum olmaz. Sülemiş tepesine bir elişi kağıdından resim gibi yapışmıştır. Ta uzaktan, Çukurovadan parlar. 1950’den önce bu köprünün bir yanını sel alıp götürmüştü. Yanmıştım bu köprüye… Kimse onarmıyordu. Ağası, memuru, hükümeti kimse yüzüne bakmıyordu ki bu canım köprünün. Kaymakam o köprüyü de yaptırmış.</p>

    <p class="normal">Şu kaymakamın yaptıklarına bakın. Bu kadar da kötülük olur mu bu kasabaya. Bu kaymakam biraz daha durursa bu kasabada öldük, bittik… Hemen, tezelden, bu kaymakamın da akıbeti, öteki otuz yedi arkadaşının akıbetine benzemeli ve arkasından teneke çalınmalı. Olacak iş değil, böyle bir kaymakam bir kasabada duramaz.</p>

  </div>

  <div class="calibre1" id="calibre_pb_8"/>

</body>

</html>