<html xmlns="http://www.w3.org/1999/xhtml">
	<head>
		<title>BinatliEkitap-7</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-8">Şiir Gibi Tuna Suyu</h1>
			<p class="normalnesil">Gece bir vaveyladır sardı Tuna boyunu...</p>
			<p class="normalnesil">Sabaha kadar sürdü...</p>
			<p class="normalnesil">Önde tuğlar, önde öncüler, önde Ordu-yu Hümayunun fedaileri.</p>
			<p class="normalnesil">Arkada Ordu-yu Hümayun. Ve Yıldırım Bayezid.</p>
			<p class="normalnesil">Kır atının üstünde vakur, ciddi, yiğit. Binlerce çıranın ışığında gözbebekleri yırtıcı, kızgın.</p>
			<p class="normalnesil">Duymuş gelmiş, kopmuş gelmiş, gerçek bir yıldırım olmuş gelmiş. Niğbolu’yu kurtarmaya, Niğbolu Hisarı’nda kapalı kalmış Müslümanlara yardım etmeye, vatanın her karış toprağını canı pahasına, kanı pahasına korumaya ve Haçlı güruhunu bütün bütün geldikleri yere sürmeye...</p>
			<p class="normalnesil">“Evranos Gazi.”</p>
			<p class="normalnesil">“Buyur Hünkârım.”</p>
			<p class="normalnesil">“Daha çok var mı?”</p>
			<p class="normalnesil">“Yok Hünkârım, geldik sayılır. Biraz dinlenseniz.”</p>
			<p class="normalnesil">“Dinlenmek mi dedin Evranos Gazi? Sen ihtiyar halinle dinlenmeyi düşünmezsin de bunca yükün altına girmiş olan biz nasıl düşünelim? Yürümeli Evranos, yürümeli. Bir an evvel keferenin tepesine gülle gibi inmeli. Telef eyledikten sonra dinlenmeyi hak ederiz ancak. Asker taifesine söyle, biraz daha hızlı gitmeye baksınlar. Eğleşecek vakit değildir bu vakit. Aldığımız her haber, yüreğimizi dilhun eder. Keferelerin ümmet-i Muhammed’i nahak yere kırdıklarını duyarız da bunun mesuliyetini hissederiz. Bir saat erken varsak kârdır, belki birkaç masumu kurtarabiliriz.”</p>
			<p class="normalnesil">Evranos Gazi baş eğdi, boyun kırdı. Padişahın bu meselelerde müsamahasız olduğunu biliyordu. Nice gün görmüş, devran sürmüş, vurmuş vuruşmuştu. Yaşlıydı gerçi, ama yorgun değildi. Bir sefer olacağını duyduğunda on dokuzluk delikanlılar gibi heyecanlanır, coşkunluğa bulanırdı. Yıldırım Bayezid’in cesaretine hayrandı.</p>
			<p class="normalnesil">Babası Murad Hüdavendigâr da gerçi cesur ve ataktı, ama Yıldırım Bayezid bir başkaydı. Bizans’ı onun yıkabileceğine inanmış, ne zamandır içinde duya duya eskittiği ezelî hasreti onun dindirebileceğine kanaat getirmişti.</p>
			<p class="normalnesil">Hazır muhasara da etmişlerdi. Düştü düşecek hale gelmişti Konstantiniyye. Ah şu belâ zuhur etmeseydi... Yahut biraz geç zuhur etseydi de Konstantiniyye’yi Müslümanlaştırdıktan sonra gelseydiler Tuna boylarına.</p>
			<p class="normalnesil">Hasreti dindirseydiler de öyle gelseydiler. Lâkin olmamıştı işte, birden bir haber erişmiş, Tuna boylarında fesat çıktığı söylenmişti. Muhasarayı mecburen kaldırmışlardı. Mecburen doludizgin, tabana kuvvet yola koyulmuşlardı.</p>
			<p class="normalnesil">“Dil almaya çık Evranos Gazi!”</p>
			<p class="normalnesil">Padişahı duyunca silkindi, öncü çıkması emrolunuyordu. Lâfı ikiletmeden atını mahmuzladı. Yanına üç bin süvari alarak yola düştü.</p>
			<p class="normalnesil">Tuna suyu şen şakraktı, Tuna suyu boz bulanıktı ve şiir gibi akıyordu.</p>
		</div>
	</body>
</html>