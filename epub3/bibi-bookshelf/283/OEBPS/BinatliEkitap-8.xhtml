<html xmlns="http://www.w3.org/1999/xhtml">
	<head>
		<title>BinatliEkitap-8</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-9">Kalleşçe!</h1>
			<p class="normalnesil">Haçlı karargâhında sıcak...</p>
			<p class="normalnesil">Haçlı karargâhında çığlık, feryat, inleyiş...</p>
			<p class="normalnesil">Haçlı karargâhında vahşet sergisi...</p>
			<p class="normalnesil">Şeref kürsüsünde Avrupa’nın dört yanından anlı-şanlı Frenk kumandanları...</p>
			<p class="normalnesil">Etraf insan seli, insan selinin ortasında büyükçe bir meydan.</p>
			<p class="normalnesil">Meydanda esir alınmış bine yakın Müslüman.</p>
			<p class="normalnesil">Ellerinde hançer; sadece hançer, ayaklarından birbirlerine bağlı.</p>
			<p class="normalnesil">Karşılarında baştan tırnağa zırhlara bürünmüş uzun kılıçlı Haçlı askerleri.</p>
			<p class="normalnesil">Şeref kürsüsünde kahkahalar...</p>
			<p class="normalnesil">“Kral Sigismund, ne olsa kralsınız, bir konuşma ile gösteriyi başlatır mısınız?”</p>
			<p class="normalnesil">İngiliz Başkumandanının teklifi Sigismund’un tüylerini ürpertti. Doğrusu korkuyordu. Osmanlılar yıllardır kendisine iyi davranmışlar, ülkesini elinden bütün bütün alabilecekken almamışlar, krallığını bağışlamışlardı. Karşılık olarak Avrupa’nın dört yanından adam topluyor, Osmanlıların hüküm sürdüğü yerleri talan ettiriyordu. Yetmez gibi masum dindaşlarını yakalıyor, üstelik Neron’u bile iğrendirecek bir katliama seyirci kalıyordu.</p>
			<p class="normalnesil">Bu işi başarabileceklerine ötekiler kadar inanamamıştı bir türlü. Çünkü Osmanlıları bütün ötekilerden daha iyi tanıyordu. Tanıdığı için de korkuyordu işte. Ya Yıldırım Bayezid, namına yaraşır süratte hareket edip vaktinden evvel buralara gelirse? Ya Haçlı ordularını tarumar edip tekrar hâkimiyet kurarsa? Eh, o zaman mutlaka kendisini atının kuyruğuna bağlar, sürüye sürüye götürürdü. Hele bir de şu katliamın başlangıç konuşmasını yaptığı Sultana malûm olursa, gayri ölümlerden ölüm beğenmekten başka çaresi kalmazdı.</p>
			<p class="normalnesil">“Rica ederim kumandan” dedi bir elini havaya kaldırarak, “Buyrun, lütfen siz konuşun.”</p>
			<p class="normalnesil">İngiliz Başkumandanı bunu bekler gibiydi, hemen kalkıp ve sesi yettiği kadar bağırarak konuşmaya başladı:</p>
			<p class="normalnesil">“Osmanlılar mikroptur, Müslümanlar düşmandır. Ne kadarını öldürebilirsek kazanacağımız şeref o kadar büyük olacaktır. Askerler, işte karşı karşıyasınız. Hıristiyanların topraklarını ellerinden alan bu mikroplardan intikam alınız.”</p>
			<p class="normalnesil">İngiliz askerleri kılıçlarını havaya kaldırarak kumandanlarını selamlarken “Hurraaa!” diye bağırdılar. Başkumandan kibirli kibirli bakınarak yerine oturdu. Bu hareketi çok dokundu Burgonya Dükü Philip’e, destursuz ayağa fırladı:</p>
			<p class="normalnesil">“Fransızlar!” diye bağırdı. “Askerî kabiliyetinizi ve kılıç sallamadaki ustalığınızı göstermenin tam sırasıdır. Göreyim sizi, iyi dövüşün. Öyle dövüşün ki, Fransız tarihine altın harflerle geçin. Bugün bizim için çok büyük bir gündür. Fransız askerlerinin Müslümanları nasıl yok ettiği dilden dile dolaşarak anlatılacak, çocuklarımıza ninni olacaktır. Başkumandanınız olarak büyük zaferinizi gönülden alkışlamaya hazırlanıyorum.”</p>
			<p class="normalnesil">Bu sefer Fransızlar kılıçlarını havaya diktiler ve “Hurra!” diye haykırdılar. Nevers Kontu Korkusuz Jean, amcasının ellerine sarıldı:</p>
			<p class="normalnesil">“Bravo” dedi. “Çok güzel bir nutuktu, bu da tarihimize geçecektir, sağolun amcacığım.”</p>
			<p class="normalnesil">Alman Başkumandanı yüzünü buruşturmuştu. Nihayet bir askerdi ve şu karşısındaki manzarayı asker kafasına sığdıramıyordu. Dayanamadı, durumu son derece iğrenç bulduğunu haykırmak için ayağa kalktı, ama birden vazgeçti. Ortalığı karıştırmanın manası yoktu. Herkes şahsi davranışından sorumluydu ve ancak kendi askerine emri geçerdi.</p>
			<p class="normalnesil">Katliamda Alman askeri yer almadığına göre, eh, sorumluluk diğerlerine aitti. Bir gün Osmanlılar bunun hesabını soracaklarsa onlardan sormalıydılar. Yürüdü. Erdel Voyvodası Lazkovitz koştu arkasından, yetişti.</p>
			<p class="normalnesil">“Aziz kumandan...”</p>
			<p class="normalnesil">Döndü.</p>
			<p class="normalnesil">“Evet?”</p>
			<p class="normalnesil">“Bir şeye mi canınız sıkıldı?”</p>
			<p class="normalnesil">Alman tepeden tırnağa süzdü karşısındakini...</p>
			<p class="normalnesil">“Hayret doğrusu” dedi. “Can sıkıcı bir durum yok ortada, öyle mi?”</p>
			<p class="normalnesil">“Şey efendim, yanlış mana verebilirler de.”</p>
			<p class="normalnesil">Sertleşti:</p>
			<p class="normalnesil">“Kimseden pervam yok benim, böyle iğrenç bir katliama seyirci olmak zorunda da değilim. Çadırıma gidiyorum.”</p>
			<p class="normalnesil">Erdel Voyvodası mecburen yüzgeri etti. Mirce’nin kulağına eğilip Alman Başkumandanının tepkisini fısıldadı, ama ondan sadece bir “sus” işaret aldı.</p>
			<p class="normalnesil">Katliam başlamıştı.</p>
			<p class="normalnesil">İngilizlerin önündeki esirler silâhsızdılar. Üstelik zincirlerle birbirlerine bağlı bulunuyorlardı. Buna rağmen direniyor, şahin gibi İngiliz zırhlılarının üstüne atılıp, dişleriyle zırhları parçalamaya çabalıyorlardı. Tabii boş bir gayretten ibaretti. Yine de İngiliz Başkumandanı fena sinirlenmiş, ayağa kalkıp askerlerini teşvik etme lüzumunu duymuştu:</p>
			<p class="normalnesil">“İngiliz askerleri, biraz daha canlanın!”</p>
			<p class="normalnesil">Fransız Başkumandanı alaycı bir bakış attı rakibine. O da kalktı, askerlerine hitaben:</p>
			<p class="normalnesil">“Hadi Fransızlar, hepsini doğrayın bakalım!”</p>
			<p class="normalnesil">Katliama Fransızlar da katıldı.</p>
			<p class="normalnesil">Çığlıklar, iniltiler, küfürler ve Müslüman esirlerin hıçkırığı andıran sesleri:</p>
			<p class="normalnesil">“Allah, Allah, Allah!”</p>
			<p class="normalnesil">Aylardır yaya dolaştırmışlar, ancak ölmeyecek kadar ekmek ve su vermişlerdi. Çoğunun ayakta duracak mecali yoktu. Burgonya Dükü onlara hançer verilmesini isterken hançeri kaldırabilecek kadar bile güçleri kalmadığını hesaplamış, İngilizlere karşı bir üstünlük kurmayı düşünmüştü. Şimdi aldandığını görüyordu. O yıkıldı yıkılacak insanlar birden canlanmışlardı sanki. Birden devleşmişler, aslan kesilmişlerdi. Küçücük hançerleri maharetle kullanıyor, koca kılıçların öldürücü hamlelerini savuşturup fena şekilde yükleniyorlardı.</p>
			<p class="normalnesil">Şeref locasındakilerin beti benzi atmıştı. Bir taraf sadece dişleri ve tırnaklarıyla İngilizlerin kılıçlarını zaman zaman tesirsiz hale getiriyor, diğer taraf yalnızca hançerle zırhları delip Fransız askerlere kan kusturuyordu. Burgonya Dükü Philip avurtlarını yemiş bitirmişti sıkıntıdan, avuçlarını sıkmaktan bir hal olmuştu. Yeğeni Nevers Kontu Jean ise ondan beterdi. Yerinde duramıyor, İngiliz Başkumandanın alaycı bakışlarına yakalanmamak için gözlerini mütemadiyen kaçırıyordu. Bir ara amcasının kulağına eğildi:</p>
			<p class="normalnesil">“Durum iyi görünmüyor Dük” dedi. “Bütün askeri üzerlerine gönderseniz iyi olacak!”</p>
			<p class="normalnesil">Dük de zaten bunu düşünmeye başlamıştı. Ama İngiliz Başkumandanının alaya almasından korktuğu için geciktiriyordu. Fakat geciktikçe askerinin durumu kötüleşiyor, yaralananların, ölenlerin sayıları artıyordu. Sonunda yerinden koptu, fırladı:</p>
			<p class="normalnesil">“Fransız askerleriii!” diye böğürdü. “Yüklenin, hep beraber yüklenin!”</p>
			<p class="normalnesil">Külçe gibi yere yıkıldı. Artık İngiliz’in alaya alması bile umurunda değildi. Bütün rezil olmuş, Fransızların namını iki paralık etmişti. Ne ki, birazdan İngiliz Başkumandanı da aynı şekilde askerlerine seslenmek zorunda kalınca, hayli rahatladı. Hatta ezelî rakibine bakarak gülümsedi bile:</p>
			<p class="normalnesil">“Oyalanmak niye sanki dostum? Bu güruhun hakkından bir an evvel gelmek en iyisi.”</p>
			<p class="normalnesil">Bine yakın esir, zırhlı, tepeden tırnağa silâhlı binlerce askerin arasına kısmıştı. Yine de mukavemet ediyor, canlarını kolay kolay vermiyorlardı. Kumandanlar bu tabloyu hazırladıkları için bin pişmandılar, ama geri dönemezlerdi. Eğleneceklerini umarken burnundan soluyor, bir çıkış yolu arıyorlardı. Sonunda Korkusuz Jean’ın aklına bir fikir geldi. Gelir gelmez de hemen amcasına açtı:</p>
			<p class="normalnesil">“Askeri çekip uzaktan ok yağmuruna tutalım, yok yere telef ettiğimiz yeter.”</p>
			<p class="normalnesil">Dük hemen katıldı buna. Ama bu sefer hareketin İngiliz Başkumandanından gelmesini istiyordu. Mirce’yi bir işaretle yanına çağırıp fikrini söyledi. Mirce gitti, İngiliz Başkumandanına fısıldadı. Adam sanki gökte aradığını yerde bulmuş kadar sevinçli, sıçradı havaya.</p>
			<p class="normalnesil">“Asker, geri çekiiil!”</p>
			<p class="normalnesil">İngiliz askerlerinin canına minnetti. Hemen emre uyup geri çekildiler. Burgonya Dükü de aynı emri verince, Fransız askerleri de çekildiler. Meydanda yalnız esirler kaldı. Hamle etmek için çırpınıyorlardı, ama ayaklarındaki zincir buna izin vermiyordu.</p>
			<p class="normalnesil">İngiliz Başkumandanı ikinci talimatı yetiştirdi:</p>
			<p class="normalnesil">“Üzerlerine ok gezleyin!”</p>
			<p class="normalnesil">Binlerce ok vınladı.</p>
			<p class="normalnesil">Ardından binlercesi daha geldi.</p>
			<p class="normalnesil">Ve binlercesi daha...</p>
			<p class="normalnesil">Cesetler upuzun serildi, yığın yığın yığıldı.</p>
			<p class="normalnesil">İniltiler ve hıçkırık gibi ince soluklanmalar sardı dört yanı.</p>
			<p class="normalnesil">Yalnız onlar kaldı meydanda, son nefesler ve cesetler.</p>
			<p class="normalnesil">Başka kimsede çıt yoktu. Ölüm sükûtu kıskacına almıştı kalabalığı, yürekler korkuya batmıştı.</p>
			<p class="normalnesil">Müslüman esirler birbirlerine sarılmışlardı.</p>
			<p class="normalnesil">Herkes en büyük sırrını en yakınındaki dindaşına vermek ister gibi, “Allah” diye fısıldıyordu.</p>
			<p class="normalnesil">Nefesini biraz daha yetenler “La ilahe illallah” diyorlardı.</p>
			<p class="normalnesil">Daha da yetenler “Eşhedü...” çekiyorlardı.</p>
			<p class="normalnesil">Son an, son nefes ve son fısıltı dudaklara son kilidi vuruyordu:</p>
			<p class="normalnesil">“Allah... Allah... Allah...”</p>
			<p class="normalnesil">Bu cinayetin üstüne öğle güneşi, elemli bulutlara gömülüyordu.</p>
		</div>
	</body>
</html>