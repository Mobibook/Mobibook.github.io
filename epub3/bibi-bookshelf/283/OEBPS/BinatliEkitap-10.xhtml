<html xmlns="http://www.w3.org/1999/xhtml">
	<head>
		<title>BinatliEkitap-10</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-11">Niğbolu’da Zafer</h1>
			<p class="normalnesil">Haçlı ordusu yüz elli bin civarında...</p>
			<p class="normalnesil">İslam ordusunun sayısı ise kırk-elli bin kadar...</p>
			<p class="normalnesil">Hicretin 798’inci yılı. 21 Zilhicce Pazartesi (15 Eylül 1396).</p>
			<p class="normalnesil">Bulutlu bir gün...</p>
			<p class="normalnesil">Saf saf asker...</p>
			<p class="normalnesil">İslam askerlerinin saflarında kararlılık:</p>
			<p class="normalnesil">“Bu cengi Allah’ın izniyle kazanacağız. Ve Padişahımıza Sultan-ı Rum unvanını alacağız.”</p>
			<p class="normalnesil">Düşman askerlerinin saflarında ise gurur:</p>
			<p class="normalnesil">“Gök kubbe çökse mızraklarımızla tutarız.”</p>
			<p class="normalnesil">Sultan Yıldırım Bayezid en önde, ciddi, vakur, yiğit. Kır atının üstünde inanç ve irade sembolü gibi, dik.</p>
			<p class="normalnesil">Çok kısa konuştu:</p>
			<p class="normalnesil">“Ey İslam askeri, ey Allah’ın sevgili kulları! İşte küffar karşımızda, işte iman kalbimizde. Küfrü imanımızla boğmaya geldik.”</p>
			<p class="normalnesil">Haçlı kumandanları askerlerinin en arkasında. Hepsi kat kat zırhların içinde mahpus.</p>
			<p class="normalnesil">Uzun konuşmalar, nutuklar...</p>
			<p class="normalnesil">Biri bırakınca öbürü alıyor ve konuşmaların ardı arkası kesilmiyor.</p>
			<p class="normalnesil">Kral Sigismund bile kaygılı:</p>
			<p class="normalnesil">“Burada biz oyalanırken, korkarım, hücuma uğrayıp tarumar olacağız.</p>
			<p class="normalnesil">Padişah, Umur Beyin yalvaran gözlerine bigâne değil. Biliyor ki, ilk savleti istemekte, gözleriyle bunun için yalvarmakta.</p>
			<p class="normalnesil">“Umur Bey.”</p>
			<p class="normalnesil">“Yettim Sultanım, emrediniz.”</p>
			<p class="normalnesil">“İlk savlet senin, binatlınla şöyle bir görün de küffarın gözünü yıldır hele, ardınsıra biz savlet edelim.”</p>
			<p class="normalnesil">Umur Bey etek öptü, çocuklar gibi sevinçli, binatlı akıncının başına geçti, çekti kılıcını, düşman saflarını hayalen biçti:</p>
			<p class="normalnesil">“Binatlılar, hazır mıyız?”</p>
			<p class="normalnesil">“Allah’ın izni, Padişahın keremiyle hazırız.”</p>
			<p class="normalnesil">“Ya Allah Bismillah, hücuuum!”</p>
			<p class="normalnesil">İlk şimşek çaktı, düşmanın gözlerini kamaştırdı.</p>
			<p class="normalnesil">Padişah az sonra tepti atını.</p>
			<p class="normalnesil">“Bismillah, ya Allah, din aşkına hücuuum!”</p>
			<p class="normalnesil">İlk yıldırım düştü, Haçlılar çarpıldı.</p>
			<p class="normalnesil">Ardından yeni şimşekler çaktı, yeni yıldırımlar düştü, kasırgalar esti.</p>
			<p class="normalnesil">Kılıç sesleri yankılandı.</p>
			<p class="normalnesil">Toz bulutlu sardı cenk meydanını; toprak kızıla boyandı, kan kızılına.</p>
			<p class="normalnesil">Haçlı denizinin kaba dalgaları imandan granit kayalara toslayıp tuz-buz oldu.</p>
			<p class="normalnesil">Ve bir vaveyladır koptu:</p>
			<p class="normalnesil">“Padişahımız yaralandı.”</p>
			<p class="normalnesil">Umur Bey binatlısıyla o yana seğirtti. Padişahı gördü. Atından düşmüştü. Sol omuzu kanlar içinde idi.</p>
			<p class="normalnesil">“Padişahım!”</p>
			<p class="normalnesil">Düştüğünden bin beter hızlı kalktı, kartal bakışlarını şimşek süratiyle dolaştırdı etrafta. Binicisiz bir at buldu, yakaladı, aynı şimşek süratiyle sırtına atladı.</p>
			<p class="normalnesil">“Urun ha!” diye gürledi; “Nefes aldırman ha!”</p>
			<p class="normalnesil">Bu ses düşmana korku salarken Müslümanları rahatlattı. Umur Bey derdinden soluklandı, çok telâşlanmıştı. Cenk ortasında Padişaha bir şey olursa, ordu bozulur diye endişelenmişti. Yarasının hafif olduğunu görünce tazelendi. Daldı en koyu kalabalığın ortasına, vurdu ha vurdu...</p>
			<p class="normalnesil">Şimşekler üst üste çaktı, yıldırımlar arka arkaya düşman içine düştü.</p>
			<p class="normalnesil">Onları gerilemek zorunda bıraktı.</p>
			<p class="normalnesil">Sonra bozuldular.</p>
			<p class="normalnesil">Tuna suyuna doğru çekildiler.</p>
			<p class="normalnesil">Kuytuya sakladıkları birkaç gemiye canlarını atıp kurtulmayı murad etmişlerdi.</p>
			<p class="normalnesil">Bir kısmı kurtulmayı başardı.</p>
			<p class="normalnesil">Bir kısmı Tuna suyunu boyladı.</p>
			<p class="normalnesil">Mağrur Haçlı kumandanlarının, asilzadelerinin çoğu yakalandı, esir edildi.</p>
			<p class="normalnesil">Akşam çöktü.</p>
			<p class="normalnesil">Büyük bir zaferin üstüne.</p>
			<p class="normalnesil">Tuna suyu boz bulanıklığını biraz daha arttırıp şiir gibi akmaya devam etti.</p>
			<p class="normalnesil">Ürkekliği geçmiş, kendisini engin bir sevincin yalazına atmıştı.</p>
			<p class="normalnesil">Güneşin son lavları tutuşmuştu tepelerde, tepeler kırmızı kırmızı gülüyorlardı.</p>
			<p class="normalnesil">Padişah Tuna suyuna bakıyordu.</p>
			<p class="normalnesil">Bir yanında Gazi Evranos Bey, bir yanında Timurtaşoğlu Umur Bey, arkasında binatlılar, on binatlılar... Tuna suyuna bakıyorlardı.</p>
			<p class="normalnesil">Ve Tuna suyu onlara bakıyordu...</p>
		</div>
	</body>
</html>