<html xmlns="http://www.w3.org/1999/xhtml">
	<head>
		<title>BinatliEkitap-11</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-12">Burçta Bir Bayrak</h1>
			<p class="normalnesil">Mehtap burçlara sağanak sağanak yağarken Ulubatlı Hasan büyük toplardan birine dayanmış, âşık gözlerle hisarı sarmalamıştı.</p>
			<p class="normalnesil">Topçular etrafında kaynaşıyordu, öbek öbek yanan ateşlerin kıvrımlarında yeniçeri yiğitleri güreşe tutuşmuşlardı.</p>
			<p class="normalnesil">Ordu-yu Hümayun bir bayram neşesinin yumuşak sevincinde coşuyordu.</p>
			<p class="normalnesil">“Öte git yiğidim” dedi topçulardan biri. “Saatlerdir şu topun koca gövdesini doyurmaya cedelleşiriz, bir de sen dinelirsin, işimiz iş.”</p>
			<p class="normalnesil">“Kusura kalma topçubaşı” diye fısıldadı Hasan. “Fark etmemişim.”</p>
			<p class="normalnesil">Bir kıyıya gitti, çömeldi. Sarığının sarkan ucunu omuz gerisine attı.</p>
			<p class="normalnesil">“İşte” diye söylendi kendi kendine. “Âşık burada, maşuk birkaç yüz adım ötede, lâkin vuslat ne zaman?”</p>
			<p class="normalnesil">Ateşîn bakışlarla tekrar sarmaladı hisarı.</p>
			<p class="normalnesil">“Vuslat ne zaman?” diye tekrarladı. “Ne zaman?”</p>
			<p class="normalnesil">Gürültülü bir grubun üstüne gelmesiyle kalktı.</p>
			<p class="normalnesil">“Yavaşı bilmez misiniz?” dedi kızgın. “İnsanı kendi haline komaz mısınız?”</p>
			<p class="normalnesil">Gruptan irikıyım biri çıktı ileri.</p>
			<p class="normalnesil">“Vay bre! Bizim Hasan’mış. Nerelerde kaldın koç yiğidim? Aradık durduk.”</p>
			<p class="normalnesil">Parmağını öbek ateşlerin birine sapladı:</p>
			<p class="normalnesil">“Tey Sekbanbaşı’nın pelvanlarına pelvan dayandıramayız, iki irikıyım Tatar’ı var, kırar geçirir cümlemizi, yetiş ki canımızı kurtar Ulubatlım, o zaman yiğitler yiğidim deyü sırtını sıvazlayayım. Böyle köstebekler kâhyası gibi bir kıyıya sıvışıp silâh arkadaşlarının namının iki paralık olmasına seyirci durmak neyin nesi olur? Hadi düş önümüze.”</p>
			<p class="normalnesil">“Gelemem” dedi sakin sakin. “O iki Tatar’a da söyle, güçlerini yarına saklasınlar.”</p>
			<p class="normalnesil">“Şimdi bizi rezilliğin ortasında mı bırakacaksın?”</p>
			<p class="normalnesil">Yakaladı kolundan, çekti.</p>
			<p class="normalnesil">“Naz etme de yürü, yürü ki rezilliğimiz vezirliğe inkılâp eylesin, bir yandan Sekbanbaşı ağamızın namı üç paraya gelsin.”</p>
			<p class="normalnesil">Ulubatlı, elini kalbine bastırdı.</p>
			<p class="normalnesil">“Benimkisi naz değil Yahya Çavuşum, yürek sızısı” dedi. “Şu anda Konstantiniyye ile güreşteyim, bu iş hallolsun Allah da ömür versin, elbet sıra Tatar pelvanlara da gelir. De ki onlara, Ayasofya meydanında buluşalım, güreşin zorlusunu çıkaralım, cümle âlemi de seyirci diye başımıza toplayalım, lâkin şimdi olmaz.”</p>
			<p class="normalnesil">“Olmazdan gelme bre, gelme işte.”</p>
			<p class="normalnesil">Kulağına uzandı:</p>
			<p class="normalnesil">“Güreş, Padişahımız Efendimizin otağı kıyısında yiğidim, bir gösterebilirsen kendini yeniçeri ağası oldun say, en azından başçavuş ağa yapar, bilirsin pelvanlara muhabbeti vardır.”</p>
			<p class="normalnesil">Gülümsedi:</p>
			<p class="normalnesil">“Hoş söylersin de, yeniçeri ağalığı isteyen kim? Ordu-yu Hümayunun bir cüzü olmak neyimize yetmez, bu bizim dünyada sahip olabileceğimiz en büyük şeref değil midir?”</p>
			<p class="normalnesil">“Tatar pelvanlardan korktu derlerse...”</p>
			<p class="normalnesil">“Diyen gelir hücum anında seyreder Ulubatlı Hasan’ı, görür o zaman korkunun bir gün yüreğinde yer etmemiş olduğunu, lâkin Yahya Çavuş, pek fazla direttin. Başkaca düşüncelerim vardı, kırdın geçirdin. Gayri gelmemiş olmaz.”</p>
			<p class="normalnesil">Yahya Çavuş, sevinçle bağırdı:</p>
			<p class="normalnesil">“Geliyorsun değil mi?”</p>
			<p class="normalnesil">Arkasındaki grup coşkun bir nara attı:</p>
			<p class="normalnesil">“Haydaaa, bre!”</p>
			<p class="normalnesil">“Şamata istemez” dedi Ulubatlı. “Varalım bakalım Tatarcıklar nice yiğitmişler, pelvanlıklarının şanı ne imiş?”</p>
			<p class="normalnesil">Yürürken Yahya Çavuş sordu:</p>
			<p class="normalnesil">“Doğru söyle yiğidim, kıyıya çömelmiş ne düşünürdün?”</p>
			<p class="normalnesil">“Ne mi, elbet yarınki hücumu. Fethin şol canipten müyesser olabileceğini hesaplardım, gaybı Allah bilir ya, bu mübarek ordu yarın Konstantiniyye’ye girse gerektir.”</p>
			<p class="normalnesil">İç çekti:</p>
			<p class="normalnesil">“Buruk bir his ki Yahya Çavuşum, nicedir yakar yüreğimi, bir sevdalı gibiyim desem inan. Kostantiniyye’yi bir solukta içime çekmek istiyorum da bir türlü muvaffak olamıyorum. Ama sonunda...”</p>
			<p class="normalnesil">Yumrukları sıkılmış, bakışları yine hasretle burçlarda düğümlenmişti:</p>
			<p class="normalnesil">“Ya ben onu içime çekeceğim ya o beni. İkisi de hasretimi dindirecek inan.”</p>
			<p class="normalnesil">“Vay bre! Ferhat’ın yüreğini eriten sevda ateşi seninkinin yanında mum alevi gibi kalır. Öyle iken adam dağları delmişmiş, sakın sen bu ateşle Konstantiniyye’nin surlarını delmeyesin.”</p>
			<p class="normalnesil">Yahya Çavuş’un alay edip etmediği pek anlaşılmıyordu. Üstünde durmadı. Benzetme hoşuna gitmişti. Bu ateşle, Konstantiniyye’nin surlarını delmek. Niçin olmasın?</p>
			<p class="normalnesil">Güreşe tutuştuğunda o ateşin alevini soluklandı, Tatar pelvanlarını yenmek birdenbire gözünde çok mühim bir iş oldu çıktı. Sanki bunları yıkmakla Konstantiniyye surlarını yıkıyordu.</p>
			<p class="normalnesil">İki güreşi de yüzünün akıyla bitirince, düşüncelerinin saçmalığına güldü. Surlara yalım yalım baktı, sapasağlam ve yerli yerinde. Yere baktı, yendiği son Tatar pelvan kalkmaya çabalıyordu. Eğildi, tuttu kolundan; kaldırdı, kucakladı.</p>
			<p class="normalnesil">“Hakkını helâl et koç yiğidim” dedi. “Bazı bazı yenilmek olmasa yenmenin tadı mı kalır?”</p>
			<p class="normalnesil">Güldü Tatar pelvanı, davrandı Ulubatlı’nın eline:</p>
			<p class="normalnesil">“Bu eli öpmemiş olmaz, Allah günah yazar ki ömrüm billah silmeye güç yetiremem, bu usta bileği öpmemiş hiç olmaz, ver yiğidim.”</p>
			<p class="normalnesil">Çekmeye davrandı ya, sıkı kavramıştı. Öptü, başına götürdü Tatar pelvanı.</p>
			<p class="normalnesil">“Ustamsın” dedi. “Gayri ne emrin olursa can, baş üzerine.”</p>
			<p class="normalnesil">“Sağol.”</p>
			<p class="normalnesil">Bir sakin köşeye ilişip düşüncelerine dönmeyi umarken, muhafızlardan biri dikildi önüne:</p>
			<p class="normalnesil">“Sultanımız efendimiz, seni çadırına emreyler.”</p>
			<p class="normalnesil">Şaşırdı birden, bocaladı:</p>
			<p class="normalnesil">“Be..., beni..., yani beni mi?”</p>
			<p class="normalnesil">“Yürü!”</p>
			<p class="normalnesil">Yalpalı adımlarla Otağ-ı Hümayuna yürüdü, kalbi hıçkırıklı teklemelerle göğüs kafesini zorluyordu. Heyecanını bastırmak için, yutkundu üst üste.</p>
			<p class="normalnesil">“Vay ki vay” dedi Yahya Çavuş arkasından. “Yanlışın doğru olacağa benzer. Otağ-ı Hümayundan bizim fakir Hasan, yeniçeri ağası olup çıkmazsa...”</p>
			<p class="normalnesil">Merakla bir yarım saat bekledi çıkmasını, otağın önünde fark eder etmez de attı kendini ileri.</p>
			<p class="normalnesil">“Yağız Hasan, Sultanımla ne görüştün, essahtan Yeniçeri ağası oldun ya...”</p>
			<p class="normalnesil">Öylesine inandırmıştı ki kendini.</p>
			<p class="normalnesil">“Hayır...”</p>
			<p class="normalnesil">Yahya Çavuş şaştı kaldı.</p>
			<p class="normalnesil">“Teklif eylemedi mi?”</p>
			<p class="normalnesil">Dalgındı Ulubatlı.</p>
			<p class="normalnesil">“Dile benden ne dilersen” dedi.</p>
			<p class="normalnesil">“Yeniçeri ağalığı dilemedin mi?”</p>
			<p class="normalnesil">Ulubatlı Hasan yıldızlara bakıp gülümsedi.</p>
			<p class="normalnesil">“Aklımın köşesinden bile geçmedi.”</p>
			<p class="normalnesil">“Yani hiçbir şey dilemedin ha!..”</p>
			<p class="normalnesil">“Diledim dilemesine...”</p>
			<p class="normalnesil">Sevincin doruğundan tepetaklak indi Yahya Çavuş.</p>
			<p class="normalnesil">“Ya?” dedi, hayal sükûtunu belli eden sesiyle.</p>
			<p class="normalnesil">Bir şey dilemiş olması Ulubatlı’yı Yahya Çavuş’un gözünde birden cüceleştirmişti.</p>
			<p class="normalnesil">“Bari dileğin değse...”</p>
			<p class="normalnesil">Ulubatlı’nın gözleri yıldızlarla kaynaşıyordu. Oradan aldı, burçlara yöneltti.</p>
			<p class="normalnesil">“Hasretimin ilâcını diledim Yahya Çavuşum, yarın Allah nasip eyler de taarruza kalkarsak bu fakir karındaşın ön saflarda olacak. Daha büyük bir saadet düşünebiliyor musun? Sultanım bana ne ikram etse bu kadar sevindirebilir, hangi şeref bu şerefin yerini tutabilir?”</p>
			<p class="normalnesil">Yahya Çavuş soluklandı, sevincin doruğuna tırmandı tekrar. Ulubatlı büyüdükçe büyüdü gözünde, ululaştıkça ululaştı. Vurdu elini sırtına, sıvazladı. Kükredi sonra birden, ani çıkan fırtına gibi vınladı:</p>
			<p class="normalnesil">“Beni de yanına almazsan namertsin bre, yiğitliğin kaç akçe, bunca yıllık arkadaşız, beni de almazsan yanına, omuz omuza burçlara çıkmazsak, zırhımızı burçlarda parıldatmazsak...”</p>
			<p class="normalnesil">“Yavaş” dedi Ulubatlı. “Zırh da neyin nesi be hey, neyin nesi zırh? Vücudumuzu demire banıp kıvraklığımızı kaybetmenin âlemi var mı?”</p>
			<p class="normalnesil">“Zırhsız olsun istiyorsan, umurumdaydı sanki.”</p>
			<p class="normalnesil">“Eh, zırhsız olacak. Kırk babayiğit daha ayıracağım arkadaşlardan.”</p>
			<p class="normalnesil">“Hepsi gelmek isteyecektir.”</p>
			<p class="normalnesil">“Hepsi değil, kırk yeter, o kadarı münasiptir.”</p>
			<p class="normalnesil">Elini elinin üstüne koydu, okşadı:</p>
			<p class="normalnesil">“Artık yat, sabah namazında şu çardağın altında olacaksın. Kırkımız birlikte namazı eda eder, duayı birlikte yaparız. İlk top gümbürtüsünden sonra yallah hücum, gerisi Allah’ın bileceği.”</p>
			<p class="ortayazi">* * *</p>
			<p class="normalnesil">Dediği gibi oldu Ulubatlı Hasan’ın.</p>
			<p class="normalnesil">En önde burca tırmandı.</p>
			<p class="normalnesil">Oklar yağdı dört koldan; oklar, oklar, oklar...</p>
			<p class="normalnesil">Ulubatlı devrildi, Yahya Çavuş da, fakat bayrak dikili kaldı.</p>
			<p class="normalnesil">Bayrağı Bizans’ın böğrüne dikti...</p>
			<p class="normalnesil">Hâlâ dalgalanır...</p>
			<p class="ortayazi">SON</p>
		</div>
	</body>
</html>