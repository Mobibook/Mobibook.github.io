<html xmlns="http://www.w3.org/1999/xhtml">
	<head>
		<title>BinatliEkitap-6</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-7">Can Derdi</h1>
			<p class="normalnesil">Binatlı, düşmanı kendi haline hiç bırakmadı.</p>
			<p class="normalnesil">Gündüz yer yarıldı içine girdi sanki, gece aniden ortaya çıktı, çarptı.</p>
			<p class="normalnesil">Ardı sıra salınan birlikleri perişan edip sildi. Ordugâhta bir ürkekliktir başladı, bir korku rüzgârıdır esti, askerlere bir endişedir geldi ki, çıt sesi duyulduğunda pusar oldular.</p>
			<p class="normalnesil">Anlı-şanlı Haçlı kumandanları birkaç kere toplanıp ne yapacaklarını tartışmayı denediler. Lâkin birbirleriyle hırlaşmaktan, birbirlerini aşağılamaktan zaman bulup binatlı akıncıyı konuşamadılar, tedbir üstüne anlaşamadılar.</p>
			<p class="normalnesil">Jean, “Arkalarından gidip vuralım” dedi. Alman Başkumandanı, sırf Jean’dan geldiği için bu fikri reddetti. Mirce, ordugâhta tertibat alınması icap ettiğini savundu. Buna Töton Şövalyeleri şiddetle itiraz ettiler. Ne demekti ordugâhta tertibat almak? Alt tarafı binatlıdan perva edip askeri velveleye vermenin âlemi neydi? Bu itiraza Rodos Şövalyeleri karşı çıktı. Tötonlular fena şekilde yanılıyorlardı, tecrübesizdiler. Ordugâhta tertibat almanın tedirgin edecek tarafı yoktu. Asıl böyle beklenirse asker tedirgin olacak, her geçen gün korkudan ürperecek, en sonunda kaçma noktasına gelecekti. Mutlaka savaşacak bir şeyler bulmak lazımdı, hiç değilse bir süre oyalanırdı. Niğbolu kalesini güya muhasara etmişlerdi, ama buna muhasara demek için bin şahit isterdi.</p>
			<p class="normalnesil">Gerçekten de öyle. Haçlılar Yıldırım’ın Konstantinopol’ü muhasarada tuttuğunu biliyordu, Niğbolu’ya ancak birkaç ay sonra gelebileceğini düşünerek işi gevşek tutuyorlardı. Ordugâh, askerî bir karargâhtan ziyade, gezici eğlence gruplarını hatırlatıyordu. Hemen herkesin elinde bir şarap tası vardı, sallanmadan yürüyebilene rastlamak hemen hemen imkânsızdı. Arada binatlı akıncının baskınları da olmasa, ihtimal bütün sırtüstü yatacaklar, keyiflerine bakacaklardı.</p>
			<p class="normalnesil">Toplantılardan en sonuncusu bu vaziyeti tenkit edenlerin ağız dalaşıyla başladı. Alman Başkumandanı, Fransız askerlerinin sarhoşluklarını diline dolayıp verdi veriştirdi. Buna Fransız Başkumandanı Philip çok kızdı. Herkesin huzurunda Alman’ı tahkir etti. Bununla da yetinmeyerek Fransız ordusuna, dolayısıyla Fransa Kralına hakaret edildiğini öne sürdü ve Alman’ı düelloya davet etti.</p>
			<p class="normalnesil">Herkesin sinirleri gerilmişti. Papanın temsilcilerinden ikisi araya girip güçlükle yatıştırdılar. Ve düşündüler ki, bu öfkenin dinmesi için mutlaka Müslüman kanının akıtılması lâzımdır. Ellerinde de bin kadar Müslüman esir bulunmaktadır. Teker teker onları keserlerse, hem askerin içindeki korku bir nebze durur, hem de kumandanların dalaşı biter.</p>
			<p class="normalnesil">Bitti de. Papazların teklifi alkışlarla karşılandı, menfur fikir etrafında hemen ittifak hâsıl oldu.</p>
			<p class="normalnesil">“İyi olur” diye mukabele etti öfkesi burnunda Filip: “Hem de çok iyi olur, Vidin’den esir alınan beş yüze yakın Müslüman, Fransızlara verilsin, gerisini ne yaparsanız yapın.”</p>
			<p class="normalnesil">“Ben isterim” diye atıldı İngiliz ordusu Başkumandanı Rişard. “Mutlaka bana verilmeli, zaten Rahova’dan geçerken çoğunu ben esir almıştım, öldürme hakkı da bana aittir.”</p>
			<p class="normalnesil">Papazlardan biri sinsi sinsi güldü:</p>
			<p class="normalnesil">“O kadar kişiyi nasıl öldüreceksiniz?”</p>
			<p class="normalnesil">“Kolay, siz verin yeter, silâhsız olarak her birini silâhlı bir askerimin karşısına çıkaracağım, böylece askerlerim Osmanoğullarının yenilmez olmadıklarını görecekler. Korkmazlar, ama şayet azıcık korkmuşlarsa bu duyguları izale olacak.”</p>
			<p class="normalnesil">“İyi düşündünüz” dedi Papaz. “Ya siz aziz Dük Filip, ne yapmayı düşünüyorsunuz?”</p>
			<p class="normalnesil">Dükün eli çenesinin en sivri noktasında asılı, parmak kadar sakalında idi. Çekiştirip duruyor, ilk bakışta son derece mühim bir karar vermek zorunda kalmış bir adamı hatırlatıyordu. Gür kaşlarının çatıklığında büsbütün çukura kaçmış gözlerini biraz kısıp boşluğa dikti.</p>
			<p class="normalnesil">“Ben” dedi; “Kahraman Fransız ordusunun Başkumandanıyım, silâhsız insanlara silâh çekmek Fransız askerini ancak küçültür. Bu itibarla her iki tarafın da silâhlı olmalarını arzu ediyorum.”</p>
			<p class="normalnesil">Buz gibi bir hava esti. İngiliz Başkumandanı sıkıntıyla kımıldadı. Papazlar bunda bile zor ittifak olunacağını hesaplayıp tasalandılar.</p>
			<p class="normalnesil">“Yani aziz Dük, beş yüz Müslümana silâh vereceksiniz ve beş yüz Fransız askeriyle dövüştüreceksiniz, öyle mi?”</p>
			<p class="normalnesil">Dükün kısık gözleri papaza döndü:</p>
			<p class="normalnesil">“Öyle gibi aziz peder, Müslümanların eline yalnızca bir hançer vereceğim, askerlerim ise baştan ayağa zırhlı ve silâhlı olacaklar. Üstelik beş yüz kişiye mukabil bin beş yüz kişi dövüşecekler.”</p>
			<p class="normalnesil">“Anladım” diye güldü papaz; “Yine aynı kapıya çıkar. Zırha gömülmüş, kılıçlı bin beş yüz Fransız’a karşı, beş yüz hançerli Müslüman ancak ölmeyi becerebilir...”</p>
			<p class="normalnesil">Kahkahalar çadırı çınlattı, yayıldı ordugâhın içlerine doğru, askerlerin yüreğini hoplattı.</p>
			<p class="normalnesil">“Basıldık mı gene?”</p>
			<p class="normalnesil">“Binatlı ifritler mi geldi?”</p>
			<p class="normalnesil">Basılmadıklarını, sadece kumandanların kahkahalarına uğradıklarını anlayınca diş çaktılar.</p>
			<p class="normalnesil">“Biz ölürken bu ne gülüş böyle, bu ne keyif birader, sanki muharebe kazanmış gibi... Topunun canını...”</p>
			<p class="normalnesil">“Kötü söyleme arkadaş, duyulur muyulursa...”</p>
			<p class="normalnesil">“Boşversene, benim derdim bu gece basılıp basılmayacağımız. Ne diyorsun?”</p>
			<p class="normalnesil">Sokuldu arkadaşının kıyısına:</p>
			<p class="normalnesil">“Bu soylular için öldüğümüz yetti, öyle değil mi? Üstelik yetesiye şarap vermiyorlar.”</p>
			<p class="normalnesil">“Doğru.”</p>
			<p class="normalnesil">“Tabii doğru, peki bizim burada işimiz nedir? Kendi yurdumuzda, yani Fransa’da İngilizlerle muharebemiz var, ama burada ittifak içindeyiz, ne buyrulur?”</p>
			<p class="normalnesil">“Bilmem, büyüklerimiz böyle istedi, böyle oldu. Benim aklım o kadarına yetmez ki.”</p>
			<p class="normalnesil">“Memleketimizden binlerce mil uzaktayız, niçin? Büyüklerimiz istediği için. Kanımız akıyor, niçin? Kral yahut kraliçe yahut bilmem hangi dük, hangi kont veya vikont istediği için. Yok arkadaş, bu muharebe bizim muharebemiz değil, hiç değil. Bu muharebe biraz Macarların muharebesi, Bulgarların muharebesi, belki biraz da Ulahların filan, ama asla bizim değil.”</p>
			<p class="normalnesil">“Ya... Değil elbet.”</p>
			<p class="normalnesil">“Öyleyse anlaştık, canımızı kurtarırsak yanımıza kârdır. Ölürsek sadece ölmüş oluruz, kimseye yaranamayız. Yaşayıp kese doldurursak Parisli dilberlere yaranırız en azından...”</p>
			<p class="normalnesil">Kulağına yaklaştırdığı ağzını:</p>
			<p class="normalnesil">“Saklanacak iyi bir yer keşfettim, geceyi orada geçirirsek ne baskından pervamız olur, ne başka bir şeyden, var mısın?”</p>
			<p class="normalnesil">“Varım, niye olmayacakmışım?”</p>
			<p class="normalnesil">“Hadi yürü öyleyse.”</p>
			<p class="normalnesil">Abalarını yanlarına alıp sessizce dışarı süzüldüler. Mecburen kumandanların toplandıkları koca çadırın önünden geçeceklerdi.</p>
			<p class="normalnesil">Başkumandanları Philip’in sesini tanıyınca ayak sürttüler.</p>
			<p class="normalnesil">“Hele bakalım, bizim kocabaş ne diyor?”</p>
			<p class="normalnesil">Philip kafasında şimdiden canlandırıp zevklendiği manzarayı ballandıra ballandıra anlatıyordu:</p>
			<p class="normalnesil">“Bin beş yüz silâhlı ve zırhlı Fransız’ın önüne, ellerinde minnacık hançerlerle beş yüz esir Müslüman. Düşünebiliyor musunuz dostlarım, ne kadar eğleneceğiz? Kıvrandıklarını göreceğiz önümüzde, ayaklarımıza kapanıp yalvarışlarını duyacağız. Dinlemeyeceğiz tabii, yiğit Fransız askerlerine haykıracağız, ‘Öldür Misel, öldür Dupont, öldür aslanım!’ Öldürecekler, kinlerini beş yüz esir Osmanlı’nın kanında söndürecekler, yersiz korkularını yenecekler, onların da etten kemikten olduklarını görecekler.”</p>
			<p class="normalnesil">İki Fransız askeri duyduklarına inanmaz halde bakıştılar.</p>
			<p class="normalnesil">“Yahu ne diyor bu, neden bahsediyor?”</p>
			<p class="normalnesil">“Anlayamadın mı hâlâ?” dedi ötekisi, “Vidin ve Rahova’da esir edilen köylülerden bahsediyor. Bir hançer verip ellerine, karşımıza çıkaracakmış. Böylece de yiğitlik taslayacak.”</p>
			<p class="normalnesil">Yere tükürdü:</p>
			<p class="normalnesil">“Yürü gidelim buradan. Adamları yolboyu sürdükleri yetmedi de canları çektikçe sürü sepet hakarete boğduktan yetmedi de... Biliyor musun, birinin dikbaşlılığı hiç aklımdan silinmiyor. Bizim şımarık Jean ayaklarını öptürmeye kalkmıştı, öyle bir tükürük salladı ki yüzüne, içimden oh çektim.</p>
			<p class="normalnesil">Benim isteyip de yapamadığımı Osmanoğlu esir haliyle bir güzel yaptı ki, görsen kucaklardın adamı. Gençten de bir şeydi, ama ne gözler vardı onda. Sanki bakmıyor, karşısındakini hançerliyordu.”</p>
			<p class="normalnesil">“O tükürünce Jean ne yaptı?”</p>
			<p class="normalnesil">“Bir direğe bağlattı. Geçti karşısına, ok gezlemeye durdu. Birinci oku sağ uyluğuna sapladı, ikincisini sol uyluğuna gömdü, üçüncüsünü...”</p>
			<p class="normalnesil">“Yeter! Söyleme be, anlatma gitsin.”</p>
			<p class="normalnesil">“Haklısın arkadaş, yürek dayanası iş değildi. Ama ne yiğitti o, her okta Allah diyor da ıh demiyordu. Dedim ki kendi kendime, bunlar yenilmez dedim, bunlar inanç kalesidir dedim. Anamızdan emdiğimizi fitil fitil burnumuzdan getirip geldiğimiz yere sürer gönderirler dedim. Lâf aramızda, kötü korktum.”</p>
			<p class="normalnesil">Orman eteğine gelmişlerdi.</p>
			<p class="normalnesil">“Buraları tekin değilmiş. Etrafta binatlılar olabilirmiş derler, getire getire onların inine mi getirdin beni? Ordugâhtan beterdir arkadaş burası, bin beterdir, gel dönelim gerisingeri.”</p>
			<p class="normalnesil">“Yok, dönmeyelim, binatlılar bile bulamaz bizi. Bir mağara keşfetmişim, hani dün binatlıları takibe çıkmışız ya üç bin kişiylen...”</p>
			<p class="normalnesil">“Buralarda mağara aramışsın.” Güldü lıkır lıkır:</p>
			<p class="normalnesil">“İyi bildin, aramışım ve bulmuşum da; şuracıkta hemen, şu koca söğüdün dibinde. İyice hafızama almışım kaybetmeyeyim diye; yalnız olsam gelmeye zor cesaret ederdim ya, sen varsın.”</p>
			<p class="normalnesil">“Ben dönelim derim.”</p>
			<p class="normalnesil">“Yok arkadaş, meraklanma, hiç kimse bulamaz bizi, sabaha da dönmeyiveririz. Olacakları düşünsene, bir sürü insanı boğazlayacaklar be, yüreğin dayanır mı?”</p>
			<p class="normalnesil">“Olsun, onlar düşmandır, boğazlanmayı da hak ettiler.”</p>
			<p class="normalnesil">“Düşmanmış, sanki asiller çok mu dost? Savaşta bile onlar atlı, biz çoğunlukla yaya; onlar hep zırhlarla donanmış, biz paspal elbiseler içinde. Yani onlarınki can da bizimki ne, patlıcan mı? Hah, geldik işte mağaraya, gir arkadaş, keçeleri yaydık mı tamamdır. Ağzına kadar tütün dolu iki de çubuk hazırlamışım, tüttürdük mü değme keyfimize.”</p>
			<p class="normalnesil">“Sahi, tütünün var mı?”</p>
			<p class="normalnesil">“Heybede, hiç merakın olmasın, şarabım bile var.”</p>
			<p class="normalnesil">“Yaşadık desene...”</p>
			<p class="normalnesil">“Dedim bile, yaşadık!”</p>
			<p class="normalnesil">Daldılar mağaraya, abalarını serip çubuklarını tüttürdüler, kırbadaki şarabı sırayla yudumlamaya koyuldular. Tütün kokusu orman içlerine yayıldı.</p>
			<p class="normalnesil">Gitti, binatlılardan birinin burnunu yaktı.</p>
			<p class="normalnesil">“Civarda düşman var” diye söylendi, “Umur Beyime söylemeli. Lâkin evvela nerededirler, kaç kişidirler anlamalı ki, haber tekmil olsun.”</p>
			<p class="normalnesil">Tütün kokusunu takip ede ede mağara ağzına kadar geldi. Dayadı kulağını yere, derinden kahkaha sesleri duydu. Biraz sokuldu, sonra biraz daha... Konuşmalardan iki kişi olduğunu tahmin edince hızla döndü, Umur Beyi buldu.</p>
			<p class="normalnesil">“Mağarada, Umur Beyim, söğüdün dibindeki mağarada iki düşman var, karlarını itmam edelim.”</p>
			<p class="normalnesil">Umur Bey yanına on kişi aldı ve akıncının arkasına takıldı.</p>
			<p class="normalnesil">“Hadi, oraya götür bizi.”</p>
			<p class="normalnesil">Gittiler, çıra tutuşturup ışıl ışıl aydınlattılar mağaranın içini. İki Fransız sızıp kalmışlardı, mağaranın içi leş gibi şarap ve tütün kokuyordu. Umur Bey burnunu tıkamak zorunda kaldı:</p>
			<p class="normalnesil">“Çekin şunları dışarı, ormana götürelim.”</p>
			<p class="normalnesil">Adamlar neden sonra gözlerini açabildiler, karşılarında Osmanlıları görünce bakakaldılar. Umur Bey, Kel Sadık’ı buldurdu hemen.</p>
			<p class="normalnesil">“Sor bakalım Sadık kardaşım, o mağarada ne arıyorlardı?”</p>
			<p class="normalnesil">Sordu ve cevabı tercüme etti:</p>
			<p class="normalnesil">“Umur Beyim, yine basarız diye ordugâhta kalmaya korkmuşlar ve mağaraya sığınmışlar, bunca yakın olduğumuzu bilmezlermiş.”</p>
			<p class="normalnesil">“İyi, bütün ordu aynı korkuyu duyuyor mu acaba, yoksa bunlar en tabansızlarından mıdır?”</p>
			<p class="normalnesil">Yine sordu.</p>
			<p class="normalnesil">“Bütün asker korkuyormuş, ayrıca kendilerine ilişmezsek bize çok mühim bir sır söyleyeceklermiş.”</p>
			<p class="normalnesil">“Ehemmiyetine göre değişir. Hem bizim kitapta esire ilişmek yazmaz, yeter ki bizden aldıkları esirlere ilişmemiş olsunlar.”</p>
			<p class="normalnesil">“Zaten beyim, bizden aldıkları esirler hakkında söyleyecekleri varmış.”</p>
			<p class="normalnesil">“Hele söylesin.”</p>
			<p class="normalnesil">Fransızların biri bıraktı, ötekisi aldı. Büyük çadırın kıyısından geçerken duyduklarını bir bir anlattılar. Umur Bey öfkeden soluk soluğa:</p>
			<p class="normalnesil">“Bunlar asker değil, alelade katil!” diye kükredi. “Çapulcu sürüsü! Esirlerin nerede muhafaza edildiğini öğren Sadık kardaşım, baskın basanındır.”</p>
			<p class="normalnesil">Sadık, iki Fransız askerinin yanına çömeldi, iyice tarif ettirdi. Kalktı, Umur Beye döndü:</p>
			<p class="normalnesil">“Ordugâhın şimal-i garbisinde küçük bir meydan varmış beyim, bizimkiler zincirlerle birbirlerine bağlı olarak o meydanda tutulurlarmış. Başlarında da her zaman bir çember asker bulunurmuş. Takriben üç yüz kişi kadar. İşin kötüsü, Umur Beyim, dindaşlarımızı bu gece kurtardık kurtardık; kurtaramazsak yarın hepsini katledecekler, fazla vaktimiz yok.”</p>
			<p class="normalnesil">Umur Bey kısacık sustu, sonra:</p>
			<p class="normalnesil">“Nöbetçilerin dışında herkes uyusun” dedi. “Uykunun en zorlu yerinde şafakla küffarı basacağız, o vakte kadar dinlenin.”</p>
			<p class="normalnesil">Herkes lâfı ikiletmeden olduğu yere kıvrıldı, orman sonsuz bir sessizliğe büründü.</p>
			<p class="normalnesil">Şafak atmaya yüz tutana kadar.</p>
			<p class="normalnesil">“Herkes atlara!”</p>
			<p class="normalnesil">Geçti Umur Bey en öne, cins atına vurdu şaplağı:</p>
			<p class="normalnesil">“Binatlı, ileriii!”</p>
			<p class="normalnesil">Ormanın sessizliği yırtıldı, nal sesleri çınladı aktı ordugâha doğru.</p>
			<p class="normalnesil">Oradan kuzeybatı istikametindeki meydancığa doldu. Nöbetçilerden bazıları uyku mahmurluğuna yenikti. Vaveyla her yanı tuttu, uyuyan askerler don gömlek dışarı uğradılar.</p>
			<p class="normalnesil">“Urun yiğitlerim, binatlı şahbazlarım, urun!”</p>
			<p class="normalnesil">“Allah, Allah, Allah!”</p>
			<p class="normalnesil">Ümit tel tel yığıldı esirlerin gözlerine. Ne uyku kaldı ne korku.</p>
			<p class="normalnesil">“Urun!” diye bağırdılar bir ağızdan, “Lillah aşkına urun!”</p>
			<p class="normalnesil">“Bu yana!” diye çağırdı Umur Bey; “Ardımsıra gelin!”</p>
			<p class="normalnesil">Çemberi bir hamlede yardılar, ulaştılar din kardeşlerinin yanına. Her biri birini tutup terkisine almayı denedi. Lâkin imkânsızdı; birbirlerine zincirlerle bağlıydılar, nereye gideceklerse ya beraber gidecekler veya zincirlerden kurtulmanın bir yolunu bulacaklardı.</p>
			<p class="normalnesil">Bileğini koparmayı, dişleriyle kemirip zincir halkasıyla birlikte yere fırlatmayı deneyenler çok oldu, ama başaramadılar. Kan revan içinde ve acılara boğuk, çırpındılar, çırpındılar. Olmadı. Üstelik düşman toparlanmış, topluca binatlının üstüne gelmeye başlamıştı.</p>
			<p class="normalnesil">“Kaçın!” diye bağırdılar. “Gidin buradan, bizi düşünmeyin!”</p>
			<p class="normalnesil">Umur Bey, öyle kolayından dindaşlarını terke razı olamıyordu.</p>
			<p class="normalnesil">“Kiminiz atlardan insin, kılıçlarınızla zincirlerin hakkından gelin.”</p>
			<p class="normalnesil">Binatlının yüz kadarı emre uyup kılıçlarla zincirleri kırmaya sıvandılar. Zincir zorlu çıktı. Vakit de daraldıkça daraldı, düşman bindirdi tepelerine. Aldırmadılar yine de. Yüze yakın dindaşı zincirlerin şerrinden kurtarmayı başardılar, aldılar atlarının terkisine, düşmana yumuldular.</p>
			<p class="normalnesil">Esirler bu kargaşadan faydalanmak cihetine gittiler. Topluca yüklendiler küffara. “Allah, Allah!” çağlayışları yürek dağlaması gibiydi. Teey kalplerinden kopup kopup geliyor, gülle gibi düşman içine düşüyordu.</p>
			<p class="normalnesil">“Urun bre, koman bre!”</p>
			<p class="normalnesil">“Binatlı!”</p>
			<p class="normalnesil">Umur Beyin sesiydi, her zamanki gibi bütün gürültülerin üstüne çıkmıştı.</p>
			<p class="normalnesil">“Çekilmeye hazır olun!”</p>
			<p class="normalnesil">“Hiç vakti değil” dedi Kel Sadık, “Kardaşlarımızı komak olmaz.”</p>
			<p class="normalnesil">Esirler sesleri çıktığı kadar yalvarıyorlardı:</p>
			<p class="normalnesil">“Gaziler, bizi düşünmen, biz nasılsa ölmüşüz, gidin buradan.”</p>
			<p class="normalnesil">“Gene geleceğiz” diye gürledi binatlıların başı Umur Bey.</p>
			<p class="normalnesil">Vuruşarak ormana doğru çekti adamlarını, çekilirken hep yaptığı gibi çadırları tutuşturdu yine. Panik havasına bulandı etraf...</p>
			<p class="normalnesil">Binatlı ormanın kuytusuna kaydı ve düşman bir türlü giremedi ağaçlık yere, her zamanki ürkekliğini yenemedi.</p>
			<p class="normalnesil">Umur Bey ilktir sevindi buna:</p>
			<p class="normalnesil">“İyi” dedi. “Onlara uğraşadursak sabah namazını kaçırabilirdik. Hadi gaziler, abdest alalım. Biriniz ezan okusun.”	</p>
			<p class="normalnesil">Sabah ezanı uzunlamasına Tuna’ya aktı.</p>
			<p class="normalnesil">Gün açınca mevcudu saydılar. Binatlı on şehit vermişti. Umur Bey esirler arasından bileği sağlam on tanesini ayırıp silâhlandırdı. Kur’an’a el bastırıp akıncı yemini verdi. Sonra tek tek kucakladı ve tebrik etti.</p>
			<p class="normalnesil">“Binatlı yine binatlıdır” dedi.</p>
			<p class="normalnesil">Ama içi buruktu. Esirlerin hepsini kurtaramamış, üstelik gencecik Mertoğlu’nu şehit vermişti. Kıyıya çömeldi, gözlerinin yaşını içine döktü ve üzüntüsünü kimseye belli etmedi.</p>
		</div>
	</body>
</html>