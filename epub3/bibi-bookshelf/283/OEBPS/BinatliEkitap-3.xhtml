<html xmlns="http://www.w3.org/1999/xhtml">
	<head>
		<title>BinatliEkitap-3</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-4">Tuna’ya Selam</h1>
			<p class="normalnesil">Tuna suyu boz bulanıktı.</p>
			<p class="normalnesil">Tuna suyu çamur deryasına banmış, kıvrım kıvrımdı.</p>
			<p class="normalnesil">Ürkek ürkek yuvarlanıyordu Tuna suyu.</p>
			<p class="normalnesil">Binatlı akıncının yiğit kumandanı Gazi Timurtaşoğlu Umur Bey atından indi, yerden bir taş aldı, fırlattı Tuna suyunun boz bulanıklığına doğru:</p>
			<p class="normalnesil">“Be hey!” dedi hasret soluklanarak, “Be hey Tuna, çıkışın kandedir bilmem amma, teey oralara kadar varmak dilerim, almak dilerim, Müslümanlaştırmak dilerim. Binatlı akıncıya yol ver dost Tuna, Musa Peygambere açılan Kızıldeniz gibi açıl önümüzde koca Tuna. Sultanım Yıldırım Han’a selamlarımı ilet.”</p>
			<p class="normalnesil">Gün akşama dönüktü.</p>
			<p class="normalnesil">Güneşin son lavları tutuşmuştu tepelerde. Tepeler kırmızı kırmızı gülüyorlardı.</p>
			<p class="normalnesil">Umur Bey çömeldi. Kâh Tuna Nehrinin boz bulanıklığına, kâh tepelerin kırmızı gülüşüne baktı. Seviyordu bu toprakları. Her bir yanını kendisinden bir parça gibi görüyordu. Topraklar ona, o topraklara alışmıştı.</p>
			<p class="normalnesil">Yıllar böyle gelmiş, böyle geçmişti. Bazen dost ayaklarla yürümüştü üstünde, bazen vınlayan oklar arasında hücuma kalkmış, bazen sereserpe uzanıp uyumuştu şu binatlı ile birlikte...</p>
			<p class="normalnesil">Hiç eksilmezlerdi, hiç. Hep böyle binatlı olarak kalırlardı. Şehit düşenlerin veya akına katılamayacak şekilde yaralananların yerine başkaları gelirdi. Çoğunu tanıyordu, çoğuyla can kardeşti. Gözü gibi sakınırdı onları. Gerektiğinde ateşe sürercesine düşman içine sürerdi, ama en başta kendisi giderdi.</p>
			<p class="normalnesil">“Allah aşkına vurun!” diye bağırıp atıldı mı, kimse geri durmazdı, hiç kimse. Delice sürerlerdi atlarını, düşmanın tepesine yıldırım gibi düşerler, yalınkılıç dalarlardı.</p>
			<p class="normalnesil">Sıra sıra yiğitler.</p>
			<p class="normalnesil">Hepsi de atlı.</p>
			<p class="normalnesil">Hepsi de mütebessim, bayrama hazırlanan çocuklar gibi tıpkı.</p>
			<p class="normalnesil">Kalktı, sıra sıra yiğitlere döndü yüzünü, karayağız yiğitlere:</p>
			<p class="normalnesil">“Bre, ne gülersiniz? Tuna suyuyla az söyleşmemiz deliliğimize mi verilmiştir; Umur Beyimiz uzunca akınlarda aklını bozdu diye mi düşünülmüştür?”</p>
			<p class="normalnesil">Tebessümler daha da genişledi, birkaç kısık kahkaha bile duyuldu.</p>
			<p class="normalnesil">“Gülün bakalım” dedi Umur Bey, “Şenlenin bakalım. Gece karasında düşmana vururken de gülebilecek misiniz, şenlenebilecek misiniz?”</p>
			<p class="normalnesil">Sıçradı atına, yuları çekti, düştü binatlının önüne, elini havaya dikti, sonra süratle aşağıya çekti:</p>
			<p class="normalnesil">“Sürün gaziler, haydaaa!”</p>
			<p class="normalnesil">Nal sesleri doldurdu Tuna boyunu, teey karşı kıyısına geçti Tuna suyunun, oradan tepeleri güneşin son lavlarıyla tutuşmuş dağlara çıktı, yankılandı.</p>
			<p class="normalnesil">Şimşek gibi çakıyorlardı, taşlar nalların altında ufalanıyor, kuru yaprakların hışırtısı kuş sesleriyle buluşarak kaynaşıyordu.</p>
			<p class="normalnesil">Yine binatlılar tutmuştu Tuna boyunu, yine dev gibi ordulara meydanları zindan etmeye geliyor, Yıldırım Han’ın öncülüğünü yapıyorlardı.</p>
			<p class="normalnesil">Çocuklar gibi şendiler.</p>
			<p class="normalnesil">Bayram yerine gider gibi neşe doluydular.</p>
			<p class="normalnesil">Biliyordu Umur Bey, güle güle ölüme atılırken, silâhsız silâha karşı giderken kaç defa görmüştü kaçını, güle sevine son nefeslerini teslim edenleri bile seyretmişti acı soluklanarak. Sonra sonra alışmıştı. Çok sevip saydığı Derviş Baba’nın dediği gibi, ölümün ötesi onları çekiyordu, ötesindeki hayatı özlüyorlardı. Ama yaşarken yapabilecekleri her hizmeti bir tamam yapmaya da can atıyorlardı.</p>
			<p class="normalnesil">Kendisini geçmeye çalışana göz ucuyla baktı, tanıdı hemen. Mertoğlu’ydu. Herkes Mertoğlu derdi ona.</p>
			<p class="normalnesil">“Asıl ismi ne?” diye düşündü bir an, bilmiyordu. Herkes gibi Mertoğlu diye çağırmaya alışmış, başka bir ismi olabileceği aklına gelmemişti.</p>
			<p class="normalnesil">“Heey Mertoğlu!” diye bağırdı sesini nal seslerinin üstüne çıkarmak için, “Mertoğlu, Umur Beyini geçmek mi dilersin?”</p>
			<p class="normalnesil">“Kerem eyle Umur Beyim, niyetim atımı sınamaktır, senin atının namı dillere destan da bakalım dedim...”</p>
			<p class="normalnesil">“Umur Beyimin atını geçebilir miyim, dedin öyle ya, hele sür hele.”</p>
			<p class="normalnesil">Yarışa kalktıkları arkadan fark edilmişti. Bir coşkunluktur sardı binatlıyı. Kimi Umur Beyden taraf oldu, kimi Meroğlu’ndan. Teşvik etmeye koyuldular:</p>
			<p class="normalnesil">“Yaman Umur Beyim, geç onu, geç!”</p>
			<p class="normalnesil">“Gurban Mertoğlu yiğidim, sür ha, sür!”</p>
			<p class="normalnesil">“Doğrusu ikisi de yaman binici.”</p>
			<p class="normalnesil">“Yaman olmasına yaman, velâkin Umur Beyimin atı kendisini geçirtmez, parçalanır ama geçirtmez. Ben öylesini ne gördüm, ne duydum.”</p>
			<p class="normalnesil">“Doğrusun, velâkin Mertoğlu’nun atını yabana atma, yaman bir şeye benziyor. Baksana, başa baş gidiyorlar.”</p>
			<p class="normalnesil">“Görmekteyim de aklıma sığdıramamaktayım. Şimdiye çoktan arayı açmalıydı. Umur Beyimin atı Karakız. Açamadığına göre zorlu rakibe tosladı demektir. Sahi, Mertoğlu bu hayvanı nereden buldu?”</p>
			<p class="normalnesil">“Önceki gün bir düşman kolunu vurmuştuk ya, ondan yadigâr kaldı. Söyleyip duruyordu, bana iyi bir at yadigâr ettiler, diyordu.”</p>
			<p class="normalnesil">“Bre, düşman demektesin tıpkı da Umur Beyimiz gibi, ama hangi düşman? Buralarda hem düşman bol, hem de sürü sepet baskınımız var. Önceki gün bir değil, üç baskın verdik, biri gün ortasında, ikisi gece. Hangisini söylemektesin?”</p>
			<p class="normalnesil">“Canım, anlasana işte, sonuncusunu söylemekteyim. Papanın emriyle dünyanın teey öbür ucundan kalkıp bizi vurmaya gelen Töton Şövalyelerine verdiğimiz zorlu baskını demekteyim. Bana kalsa yine düşman deyip geçerim de hani çok bilmiş Kel Sadık var ya, ‘Bunlar Töton Şövalyeleridir, dünyanın teey öte ucundan bizi vurmaya gelmişler’ dedi. Fena bilendim ki, sorma. Sen misin dünyanın öte ucundan gelen; kâfirdir diye yüklendim ha yüklendim. Topunun canı cehenneme be, verdik konuşmaya, yarışı unuttuk, gözden bile kaybettik, sür bre sür!”</p>
			<p class="normalnesil">“Haydaaa, süüür!”</p>
			<p class="normalnesil">İleride kafile durmuştu. Yarış başa baş neticelenmişti. Umur Bey hayretle Mertoğlu’na bakıyor, hayvanını inceliyor, sonra kendi hayvanını süzüyor, başa baş gelmelerine akıl yatırmaya çalışıyordu. Dayanamadı, sordu:</p>
			<p class="normalnesil">“Mertoğlu, madem Mertoğlu’sun, mertçe cevap isterim. Senin hayvanın benimkini nasıl geçer?”</p>
			<p class="normalnesil">“Geçmedi ki Umur Beyim” dedi, güldü.</p>
			<p class="normalnesil">“Geçti say, başa baş gelmeyi becerdi ya, geçebilir de. Belki bana hürmetinden geçmemişsindir.”</p>
			<p class="normalnesil">“Yok beyim, atımı fazlaca zorlamak istemediğim için geçmedim.”</p>
			<p class="normalnesil">Umur Bey has has baktı:</p>
			<p class="normalnesil">“Yani geçebilirdin ha?”</p>
			<p class="normalnesil">“Evelallah beyim, bu hayvan Töton Şövalyelerinin başının hayvanıdır. Herifi yıktığımda etrafında dönüp durması ve türlü numaralar yapması dikkatimi çektiydi, bu hayvanda iş var dediydim, aldanmamışım.”</p>
			<p class="normalnesil">Umur Bey keçe külahını yere çaldı:</p>
			<p class="normalnesil">“Vay ki şövalyelerin atı bunca yaman olur, zorları nedir heriflerin? Atları yaman, pusatları yaman, peki ne diye arkalarına bakmadan sıvışırlar?”</p>
			<p class="normalnesil">“Çünkü Umur Beyim, gendileri yaman değil. İşbaşı gendin yaman olmakta, at da pusat da biraz fayda verir, velâkin işin büyüğü insanın yüreğindedir. Pek olmalı, daha da mühimi ölümden perva etmemeli.”</p>
			<p class="normalnesil">Umur Bey dağlara döndü. Gün kavuşuyordu, tepelerdeki kırmızı gülücükler silinmişti.</p>
			<p class="normalnesil">“Madem durduk, mola verelim. Hem azıcık dinlenir, hem namazlarımızı kılarız. Mukayyet olun, ne olur ne olmaz, civar kâmilen düşman kaynamakta.”</p>
			<p class="normalnesil">Binatlıdan biri, gencecik biri, henüz bıyığı çıkmış bir delikanlı çekingen sesiyle:</p>
			<p class="normalnesil">“Umur Beyim” dedi. “Bunca insan nereden çıktı?”</p>
			<p class="normalnesil">“Genç dostum, bunca insan demektesin ama, bakalım ki onlar insan mı? Yaptıklarını az buz görmüşlüğün var, görmediklerini rahmetlik pederin zorlu silahtaşımız Rüstem’den dinlemişliğin var. Yakaladıkları Osmanlı’yı tırnaklarını söke söke öldüren bunlar, civarı soyup soğana çeviren bunlar, gendi dindaşlarına dahi acımadan cefa eden bunlar... Daha nasıl insan demektesin?”</p>
			<p class="normalnesil">Kızardı genç adam, başını önüne çekti:</p>
			<p class="normalnesil">“Ne demeli, bilmem ki?”</p>
			<p class="normalnesil">“Düşman demeli” diye gürledi Umur Bey. “İçlerinde Fransız’ı var, İngiliz’i var. Macar’ı, Alaman’ı, İtalyan’ı var, Rodoslusu var, Tötonlusu var. Tek tek ad koyup saymaya kalksak akşam namazını kazaya bırakmamız iktiza edecek. O zaman ne yapmalı diyeceksin? Topuna bir isim koymalı, düşman deyip çıkmalı işin içinden. Bak sana anlatayım...”</p>
			<p class="normalnesil">Gitti, bir kolunu omuzuna attı:</p>
			<p class="normalnesil">“Şimdi Sultanımız Yıldırım Han Konstantiniyye’yi muhasara etmekte ya, küffar diyarı duyup bu haberle günlerce, haftalarca çalkalanmakta. Bizans Beyi Papaya haberciler salıp ‘Hıristiyan namusu paymal edilir, meded’ diye yalvarmakta. Papa da dört yana nameler gönderip bütün kralları, Hıristiyanlığın mukaddes muharebesine iştirak etmeye çağırmakta. Onlar dahi Papanın sözüne uyup başımıza ekşimeye koşmaktalar. Ellerinden gelse bizi bir kaşık suda boğacaklar ya ellerinden gelmiyor, Allah’ın izniyle hiçbir vakit de gelmeyecek. Her daim onlar kaçacaklar, biz kovalayacağız. Her daim önümüzde diz çöküp bağışlamaları için yalvar yakar olacaklar.”</p>
			<p class="normalnesil">Omuzunu sıktı, bastırdı babacan babacan:</p>
			<p class="normalnesil">“Hepimizin işi zor ya, akıncı kısmınınki daha beter zor. Gencecikliğine bakmadan madem binatlıya karıştın, madem ‘Babamın uğruna öldüğü dava için ölmeye geldim, Umur Beyim, babamın yeri boş kalmasın, Umur Beyim, destur ver ben doldurayım, Umur Beyim’ dedin geldin. Biz dahi ruhsat verdik, babandan boş kalan yeri doldurdun. Neyin ne olduğunu iyi bilmelisin, bilmediklerini engin tecrübeli akıncılardan sormalısın. Zayıfa karşı mülayim, aman dileyene karşı müşfik, kılıç çekene yıldırım düşmelisin. İyi belledin mi?”</p>
			<p class="normalnesil">“Sağol Umur Beyim, tazeliğime, toyluğuma bakmadan beni babamın yerine almanla bir iyilik ettin ki, deme gitsin. Her bir şeyi kısa zamana sığdırıp öğreneceğim, yüzünü kara çıkarmayacağım. Ver, elini öpeyim ve seni ömrüm boyu baba belleyeyim.”</p>
			<p class="normalnesil">Umur Bey ellerini çekti, kırılmasın diye de kucakladı delikanlıyı:</p>
			<p class="normalnesil">“Baban yamanın yamanıydı, ay oğul” dedi hasretini bastıra bastıra. “Sen dahi ona layık evlatsın. Benim elimi öpmeylen birşey çıkmaz, marifet düşmanın bileğini bükmekte. Umur Beyini memnun görmek istersen düşmanın bileğini bükeceksin.”</p>
			<p class="normalnesil">Binatlı daire şeklinde dizilmiş, herkes konuşulanları merak edip sokulmuştu. Umur Beyin delikanlıya, delikanlının Umur Beye söyledikleri bir tamam dilden dile, kulaktan kulağa geçiyor, en arkadakilere dahi anında ulaşıyordu.</p>
			<p class="normalnesil">“Bre, Umur Beyimiz yamandır, delikanlımız da yamandır. Velâkin akşam namazı geçmek üzeredir, söyleşmeyi sonraya bırakıp namaza davranmalı!”</p>
			<p class="normalnesil">Kel Sadık arka sıralardan bağıra bağıra bunları söyleyince kafileye yeni katılanlardan bazıları kumandanın kızacağını zannedip hak vermeye hazırlandılar. Öyle ya, binatlının kumandanı birisiyle sohbete durmuştur, ama sıradan bir akıncı tutmuş, sohbeti en hararetli yerinde taşa vurmuştur. Umur Bey kızarsa yerden göğe kadar haklıdır.</p>
			<p class="normalnesil">“Sen misin Kel kardaşım, nefesin bunca yere yettiğine ve dahi sesin gür çıktığına göre, gayretin üstünde olmalı. Bir akşam ezanı oku da dağ taş secdeye varsın.”</p>
			<p class="normalnesil">Kel Sadık ezana dururken kumandanın kızmasını bekleyenler şaşkın şaşkın bakındılar. Umur Beyi yeterince tanıyamadıklarını kendi kendilerine itiraf ettiler. Böyleydi işte, herhangi bir hatasının yüzüne vurulması karşısında bile minnet yüklüydü. İnanmıştı iyiden iyi, biliyordu arkadaşlarının kendisi hakkında fena niyet taşımadıklarını. Çünkü kendisi onlar hakkında hep iyi hislerle doluydu. “İnsan insanın aynasıdır, kalp kalbe karşıdır, denmiş. Kalbimde onların sevgisi taştığına göre onlar da beni severler, iyiliklerini istediğime göre onlar da benim iyiliğimi isterler” derdi.</p>
			<p class="normalnesil">Namaza durdular.</p>
			<p class="normalnesil">Umur Bey yine en önde, imam mevkiinde.</p>
			<p class="normalnesil">Bin kişi saf saf, saflar muntazam, çehreler vakur ve huşu dolu. Gönüllerde Allah sevgisi, O’nun yolunda hizmet verebilme duygusu coşkun.</p>
			<p class="normalnesil">“Allahüekber.”</p>
			<p class="normalnesil">Birlik içinde rükû, birlik içinde secde ve birlik içinde tekrar kıyam.</p>
			<p class="normalnesil">“Allahüekber.”</p>
			<p class="normalnesil">Cihad meydanlarında bu ses, akınlarda bu ses, ibadette yine bu ses.</p>
			<p class="normalnesil">Tuna suyu durgun, yavaş, saygılı.</p>
			<p class="normalnesil">Tuna suyunun ürkekliği gitmiş.</p>
			<p class="normalnesil">Başı kararan dağlarda tekbir sadası var:</p>
			<p class="normalnesil">“Allahüekber.”</p>
			<p class="normalnesil">Ve Tuna boyunda gazilerin duası geziniyor:</p>
			<p class="normalnesil">“Allahım, zafer ihsan eyle. İslam dinini muzaffer eyle, dinle hizmet yoluna baş koyanları zelil koma.”</p>
			<p class="normalnesil">Toplu tasdik mührü yine dağlara uzuyor.</p>
			<p class="normalnesil">“Amiiin!”</p>
			<p class="normalnesil">Ve binatlı tekrar atlanıp pusatlanıp “din için, devlet için, Allah ve Resulü için cenge” uçuyor.</p>
		</div>
	</body>
</html>