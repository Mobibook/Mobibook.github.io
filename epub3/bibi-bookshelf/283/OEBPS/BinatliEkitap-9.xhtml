<html xmlns="http://www.w3.org/1999/xhtml">
	<head>
		<title>BinatliEkitap-9</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-10">Bre Doğan!</h1>
			<p class="normalnesil">Niğbolu Kumandanı Doğan Bey ümitsiz değildi, ama hayli tedirgindi. Düşman birdenbire tazyiki arttırmış, kaleyi kat kat kordon içine almıştı. Şimdiye kadarki gevşekliğinin yanında birden sıkıştırmaya başlaması acaba neye alâmetti?</p>
			<p class="normalnesil">Kaledekilerin bilmediği bazı şeyleri mi biliyorlardı? Ordu-yu Hümayun yaklaşıyor muydu? Belki bundan ürkmüşler, işi bir an önce bitirip savuşmak için tazyike başvurmuşlardı. Ne olursa olsun, sonuna kadar dayanacak, kaleyi canla başla müdafaa edecekti. Son teslim teklifini de bu sabah reddetmiş, “Cesedimi çiğnemeden hisara giremezsiniz!” diyerek elçiyi terslemişti.</p>
			<p class="normalnesil">Uzun müddet direnemeyeceğini biliyordu. Düşman hem çok kalabalık, hem de silâh bakımından üstündü. Kaledekilerle birlikte ölmeye karar vermişlerdi. Hepsine birden ne düşündüklerini sormuş, topluca “Zilletle yaşamaktansa, izzetle ölmek evlâdır” diye cevap verip Doğan Beyi ağlatmışlardı. Kuşatma başladı başlayalı dış dünya ile bütün irtibatı kopmuştu. Çok yakında bulunduklarını bildiği halde, akıncılara bile tek haberci ulaştıramamıştı. Çok denemiş, fakat giden gönüllülerin hiçbiri hisara geri dönememişti. Sadece ikisi... Bir atın sırtına bağlı olarak ve ölü halde.</p>
			<p class="normalnesil">Görünce isyan etmiş, kükremişti: “Namertler!”</p>
			<p class="normalnesil">Cesetlerin her tarafında kırbaç, bıçak izleri vardı. Birinin gözleri oyulmuş, diğerinin parmakları kesilmişti.</p>
			<p class="normalnesil">Nasıl bir işkenceye tabi tutulduklarını tahmin etmek güç değildi. Buna rağmen konuşmadıklarından, tek sır vermediklerinden emindi.</p>
			<p class="normalnesil">Tedirginliğinin üstünde yavaş yavaş gece çöktü.</p>
			<p class="normalnesil">Burçlardan kopamadı bir türlü, öyle bir şey vardı ki, Doğan Beyi yerinden kımıldatamıyordu.</p>
			<p class="normalnesil">Bir his, tuhaf bir duygu.</p>
			<p class="normalnesil">Sanki mühim şeyler olmasını bekliyor, delici bakışlarını bir an bile gecenin koyu karanlığından alamıyordu.</p>
			<p class="ortayazi">* * *</p>
			<p class="normalnesil">Ordu-yu Hümayun karargâh kurmuştu.</p>
			<p class="normalnesil">Yıldırım Bayezid Han bütün ısrarlara rağmen otağa girmiyor, dinlenme tekliflerini reddediyor, devamlı asker içinde dolanıp duruyordu.</p>
			<p class="normalnesil">Az önce Evranos Gazi dil almaktan dönmüş, Niğbolu Kalesi’ne sokulmanın imkânsız olduğunu söylemişti. Padişah gür kaşlarını gözlerine yıkarak:</p>
			<p class="normalnesil">“Yani hisardaki evlatlarımız gelişimizden bihaber mi durur?” demişti.</p>
			<p class="normalnesil">“Belî Sultanım, küffar muhasarayı sıkı tutar, hisara haber ulaştırmak mümkün değildir.”</p>
			<p class="normalnesil">Dalmış, neden sonra “Bir çaresi olmalı...” diye söylenmişti. Gece yarısına doğru orduyu sessizlik sardı.</p>
			<p class="normalnesil">Ve Yıldırım Bayezid Han kesin kararını verdi. Bizzat gidip vaziyeti tahkik edecek, kaledeki dindaşlarına dayanmalarını söyleyecekti.</p>
			<p class="normalnesil">Kimseye haber vermeden ordugâhtan ayrılıp karanlığın koyuluğuna at sürdü.</p>
			<p class="normalnesil">Doludizgin, âdeta uçarak mesafeleri yuttu, geldi kale bedeninin önüne çakıldı, başını dikti:</p>
			<p class="normalnesil">“Bre Doğan! Bre Doğan!”</p>
			<p class="normalnesil">Doğan Bey fırladı, aklındakileri bir kenara itip burçlardan aşağı eğildi.</p>
			<p class="normalnesil">Sesi tanımıştı. Devletlü Padişahının sesiydi.</p>
			<p class="normalnesil">Sevinçle yüreği vurdu. Fakat nasıl olurdu?</p>
			<p class="normalnesil">Kat kat çemberi yarıp bu kadar yakına nasıl sokulabilmişti? Kanatlanıp uçmuş muydu, gerçekten yıldırım olup düşmüş müydü?</p>
			<p class="normalnesil">“Bre Doğan! Heey, Doğan Bey bre!”</p>
			<p class="normalnesil">Şaşkınlığını yendi:</p>
			<p class="normalnesil">“Saadetlü hünkârım, essahtan siz misiniz?”</p>
			<p class="normalnesil">“Belî Doğan Bey, vaziyetinizi merak eyledim, nicesiz?”</p>
			<p class="normalnesil">“Evvel Allah, saye-i şahanende iyiyiz sultanım.”</p>
			<p class="normalnesil">“Biraz daha dayanabilir misiz?”</p>
			<p class="normalnesil">“Şevketlüm, mübarek sesinizi duydum ya, artık kıyamete kadar bile dayanırız. Merak buyurmayınız, azlığız amma ölmeden hisarı vermemek üzere yeminliyiz. Küffardan zerre pervamız yoktur. Erzakımız bolcadır. Yakınımızda olduğunuzu bildikten sonra dünyaya dahi meydan okuyabiliriz.”</p>
			<p class="normalnesil">“Yakınınızdayız Doğan Bey, Ordu-yu Hümayunumuzla gelmişiz. Sizden bir haber çıkmayınca endişelendik, hatırınızı soralım dedik.”</p>
			<p class="normalnesil">“Kendinizi tehlikeye attınız sultanım, kapıyı açtırıyorum, içeri teşrif buyurunuz.”</p>
			<p class="normalnesil">“Vaktim yok Doğan, hemen dönmem iktiza ediyor, Allah’a emanet olunuz.”</p>
			<p class="normalnesil">“Sultanım, bir müfreze vereyim, sizi korusunlar.”</p>
			<p class="normalnesil">“Lüzum etmez, Allah’ın izniyle, geldiğimiz gibi döneriz.”</p>
			<p class="normalnesil">Atının başını çevirdi, mahmuzladı, nal seslerinin hırçın temposu yırttı karanlığı. Doğan Bey yere çömeldi, başını ellerinin arasına hapsetti. Hâlâ duyduğu sesin bir hayal mi, yoksa gerçekten padişahın sesi mi olduğunu düşünüyordu. Bu ne hamiyetti, nasıl vatan sevgisiydi ki, imkânsızı mümkün kılıyor, bir padişahı ateşin içine atıyordu.</p>
			<p class="normalnesil">Başını iki yana salladı:</p>
			<p class="normalnesil">“Artık üzerime cehennem ateşi yağsa, perva edersem namerdim.”</p>
			<p class="normalnesil">Ve Padişah sapasağlam ordugâhına döndü.</p>
			<p class="normalnesil">Yokluğunu fark etmişler, aramaya durmuşlardı. Endişe tel tel yüreklere kazınmış, yüzler korkuya batmıştı. Ya bir şey olursa? Ya pervasızlığı yüzünden kendisini tehlikeye atar da bir kazaya uğrarsa? Allah göstermesin, ya düşmanın bir kahpeliğine maruz kalırsa?</p>
			<p class="normalnesil">Ordugâhta belirmesiyle endişe bulutları dağıldı, gecenin karanlığında sanki bir güneş doğdu, yürekleri ısıttı, yüzleri aydınlattı.</p>
			<p class="normalnesil">Evranos Gazi koştu, atının yularına yapıştı:</p>
			<p class="normalnesil">“Padişahım, kanden gelirsiz?”</p>
			<p class="normalnesil">Yıldırım Bayezid gülüyordu.</p>
			<p class="normalnesil">“Bre Gazi Evranos, Cenab-ı Mevlâ murad edince imkânsızlıkların ortasında bir imkân yolu açar. Kul taifesi azıcık cesaretiyle o imkân yolundan geçer, Niğbolu Hisarı’na kadar gider gelir.”</p>
			<p class="normalnesil">Evranos Gazi anladı. Padişah Niğbolu Hisarı’na gitmişti. Kimsenin yapamadığı bir şeyi yapmıştı. Kendisinden utandı.</p>
			<p class="normalnesil">“Ya küffar fark etseydi padişahım?” diye âdeta inledi. “Vaziyet nice olurdu?”</p>
			<p class="normalnesil">Yıldırım Bayezid atından indi, Evranos Gazi’yi omuzlarında tutup sarstı hafiften.</p>
			<p class="normalnesil">“Bak a Evranos, âyet-i kerimenin mealini hatırlamaz mısın: ‘Onların gözlerinde bir perde vardır.’ Cenab-ı Mevlâ isterse gören gözü görmez eder, duyan kulağı duymaz eder. Bir sır perdesine sarar da insanı, kalabalığın ortasından menziline yürütür.”</p>
			<p class="normalnesil">Kolundan çekti:</p>
			<p class="normalnesil">“Gel otağa, seninle biraz söyleşelim.”</p>
			<p class="normalnesil">Yan yana Otağ-ı Hümayuna girdiler.</p>
		</div>
	</body>
</html>