<html xmlns="http://www.w3.org/1999/xhtml">
	<head>
		<title>BinatliEkitap-4</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-5">Bir Avuç İnsan</h1>
			<p class="normalnesil">Düşman; Papa Dokuzuncu Bonifacius’un hazırlayıp gönderdiği Haçlı ordusu.</p>
			<p class="normalnesil">Hemen bütün Hıristiyanlık âlemi, en namlı kumandanlar, dillere destan şövalyeler, papazlar, ücretliler, çapulcular, gönüllüler...</p>
			<p class="normalnesil">Düşman; Sırplar, Bulgarlar, Macarlar, Hırvatlar, Ulahlar, Fransızlar, İngilizler, Almanlar, İskoçyalılar, Polonyalılar, Romanyalılar, Avusturyalılar, İtalyanlar, bütün Avrupa...</p>
			<p class="normalnesil">Ve anlı şanlı kumandanları, mağrur kontları, dükleri vesaireleri.</p>
			<p class="normalnesil">Başta Fransa Kralı İkinci Jean le Bon’un torunu Nevers Kontu Korkusuz Jean. Kralın yakın akrabasından Henri ve Philip de Bar, Fransız Orduları Başkumandanı Philip d’Artois, Comte de la Marche, Amiral Jean de Vienne, Sire de Coucy...</p>
			<p class="normalnesil">İngiliz asilzadeleri, başlarına buyruk Alman aristokratları, şımarık Bizans zenginleri, macera düşkünleri, hepsi birden düşman! Bunca uzun isimleri akılda tutamayan Osmanoğullarının kolayca telaffuz ettikleri gibi; düşman!</p>
			<p class="normalnesil">Ve düşman iki koldan Niğbolu’ya yaklaşıyor, civarda ne var ne yok talan ede ede, Müslümanları gördükleri yerde silâhsız olmalarına aldırmadan kese kese geliyor. Macaristan’dan itibaren iki kola ayrılıp talan edecek daha geniş bölgeler buluyorlar. Bir kol Eflak üzerinden, öbür kol Sırbistan üzerinden kayarak ve arkalarında devamlı kandan bir şerit bırakarak Tuna’nın sağ sahilindeki Niğbolu Kalesi önünde buluşuyorlar. Süslü çadırlar kuruluyor, eğlenceler tertipleniyor, şaraplar içilip sarhoş naraları atılıyor. Macar Kralı Sigismund coşkun, mağrur. Şımarık Fransız Kralının şımarık torunu Jean’a sesleniyor:</p>
			<p class="normalnesil">“Dostum Jean, o kadar kalabalığız ki, gökyüzü yere düşecek olsa mızraklarımızın ucuna takılıp kalır. Böyle bir orduya karşı Yıldırım Han’ın ne yapacağını çok merak ediyorum, gelmeyecek diye de korkuyorum.”</p>
			<p class="normalnesil">Bağrışmalar, feryatlar, nal sesleri...</p>
			<p class="normalnesil">Mağrur yüzlerde ölüm bulutu, korku, tedirginlik.</p>
			<p class="normalnesil">“Ne var, ne oluyor be?”</p>
			<p class="normalnesil">“Galiba basıldık.”</p>
			<p class="normalnesil">Dışarıda yine nal sesleri, yine çığlıklar ve bütün gürültüyü bastıran berrak çağlayışlar:</p>
			<p class="normalnesil">“Allah, Allah, Allah! Ya Settâr, ya Cebbar!”</p>
			<p class="normalnesil">Sigismund’un eli kılıcında, gözlerinde sarhoşlukla korkunun kırmızılığı, dudaklarında inceden inceye bir çığlık:</p>
			<p class="normalnesil">“Binatlılar!”</p>
			<p class="normalnesil">Jean çadırın kapısında, ürkek:</p>
			<p class="normalnesil">“Kim bunlar?”</p>
			<p class="normalnesil">“Binatlılar, ölüm melekleri yahut şeytanlar!”</p>
			<p class="normalnesil">“Yani basıldık, öyle mi?”</p>
			<p class="normalnesil">Bu soru Sigismund’un sarhoş kafasına bile ters düşüyor, adam kılıcını çekip atına atlayarak karşı çıkacağı yerde, çadırın kapısını koca gövdesiyle tıkamış, sohbet derdinde.</p>
			<p class="normalnesil">“Çekil kenara da geçeyim.”</p>
			<p class="normalnesil">“Lüzum yok ki, çok kalabalığız diyen sen değil misin? Nasılsa bir tekini dahi sağ komazlar, rahatımızı bozmayalım.”</p>
			<p class="normalnesil">“Ne diyorsun Jean, bunları tanımadığın çok belli, tekini dahi yakalamaya imkân yok. Kılıçlamaya imkân yok. Kılıçlamaya gelince; o kadar süratli hareket ediyorlar ki, bizimkiler toparlanıncaya kadar yapacaklarını yapıp savuşuyorlar. Dinle bak, uzaklaşmaya başladılar bile.”</p>
			<p class="normalnesil">Jean başını iki yana salladı:</p>
			<p class="normalnesil">“Bunlar nasıl şeyler böyle, ifrit mi, cin mi, yoksa senin dediğin gibi şeytan yahut melek mi?”</p>
			<p class="normalnesil">“Aslında bir avuç inanmış insan. Buralarda binatlı diye anılırlar. Başlarında gözünü budaktan sakınmaz Umur Bey var.”</p>
			<p class="normalnesil">“İyi tanıyorsun onları?”</p>
			<p class="normalnesil">“Göz hasmını tanır derler, fakat ne çare, hep vuruluyoruz, bir yol vurabildiğimiz vaki değil. Basmaya giderken her daim basılıyoruz, bir tuhaf iş ki, deme gitsin. Bakalım, ne kadar kaybımız oldu, umarım çok değildir. Gittiler ama gene gelmeyecekleri nereden bilinebilir? Kaç kere böyle yanıltmışlardır bizi. Kaç kere gitmişler ve az sonra daha beter bir çığ gibi üstümüze düşmüşlerdir. Tam, artık gelmezler derken bir daha gelmişlerdir. Şimşek şimşek, önce çakıyor, sonra yıldırım gibi düşüyorlar...”</p>
			<p class="normalnesil">“Amma methettin be, kafam şişti!”</p>
			<p class="normalnesil">Sigismund ayaklarının üstünde yaylanarak dışarı bir göz attı. Meşaleler yakılmıştı, görebildiği yerde sürü ile ceset vardı.</p>
			<p class="normalnesil">“İsa hakkı için yine canımıza okudular. Yol ver de geçeyim Jean. Sen de gel hatta, ölen yalnız benim askerim değil, aralarında seninkilerden de olmalı, bizim askerimiz.”</p>
			<p class="normalnesil">Jean kenara çekildi:</p>
			<p class="normalnesil">“Uykumuz var” dedi. “Sonra bana durumu bildirirsin, biraz yatacağım.”</p>
			<p class="normalnesil">Sigismund söylene söylene çıktı. Jean’a “Korkusuz” lakabını kim vermişse belli ki, adamı iyi tanımadan vermişti. Böylesine korkusuz değil, korkak dense daha münasip düşerdi.</p>
			<p class="normalnesil">Yalpalaya yalpalaya asker içine daldı. Meşaleler gündüze çevirmişti geceyi. Manzara bu ışıkta daha da korkunç görünüyordu. En az yüz kişi ölmüş olmalıydı. Yaralı sayısı ise kimbilir ne kadardı.</p>
			<p class="normalnesil">“Cesetleri kaldırın” diye emretti. “Yarın sabah şanlarına layık bir merasimle gömeriz. Yaralıları tedavi edin.”</p>
			<p class="normalnesil">Birden bir gülle düştü sanki, nal sesleri koptu yardan aşağı, kıvılcım çaktı şimşek, çığ yuvarlandı ve kılıçlar şakırdadı yeniden. Zinde naralar, iniltileri bastırdı, yükselebildiği yere kadar yükseldi, gök kubbeye çakıldı:</p>
			<p class="normalnesil">“Allah, Allah, Allah! Ya Settâr, ya Cebbar!”</p>
			<p class="normalnesil">“Yine onlar!” diye inledi Sigismund.</p>
			<p class="normalnesil">Sonra avaz avaz verdi:</p>
			<p class="normalnesil">“Toplanın... toplanın!”</p>
			<p class="normalnesil">Kendi milletinden olanlar bu haykırışın manasını anlayıp davrandılar, ama Avrupa’dan gelenler aval aval bakınmaya devam ettiler. Acaba Sigismund ne demek istemişti? “Kaçın” manasına alanlar bile vardı ve bunlar tabana kuvvet çadırların arasına dalmışlardı. Sigismund, “Durun!” diye bağırdıkça, onlar daha beter bir hızla sıvışıyorlardı. Alışık değillerdi akıncı baskınına, hele binatlıyı ömürlerinde duymamışlardı, Sigismund’un dilinden de anlamıyorlardı. Eh, öyleyse en iyisi kaçmaktı.</p>
			<p class="normalnesil">Umur Bey, Sigismund’u geç fark etti, tam üstüne at sürerken de gözden kaybetti. Ne iyi olurdu şunu atının terkisine alıp kumandan Gazi Evranos Beyine götürse; ayakları dibine fırlatıp, “İşte, bunca Müslümanın kanını nâhak yere döken kâfiri getirdim, Evranos Beyim, var bildiğin gibi muamele et” dese... İyi olurdu olmasına da gözden kaybetmişti işte, arayıp vakit öldüremezdi, düşman içine salabildiği kadar korku salmalıydı.</p>
			<p class="normalnesil">“Urun ha! Koman koçlarım, binatlılarım koman ha!”</p>
			<p class="normalnesil">Mertoğlu hemen yanıbaşında bitti:</p>
			<p class="normalnesil">“Atım, yamanın da yamanı Umur Beyim” dedi. “Bir dahaki sefere seni geçeceğim.”</p>
			<p class="normalnesil">“Zor geçersin Mertoğlu, bak senin atın bu işi becerebilir mi?”</p>
			<p class="normalnesil">Çadırlardan birine doğru hışımla sürdü, dizginleri tam vaktinde çekip tam vaktinde sertçe tepikledi, at uçtu sanki, kanatlandı ve çadırın üstünden aşarken Umur Bey orta direğe bir kılıç vurdu, çadır çözülüp içeridekilerin başına geçti.</p>
			<p class="normalnesil">“Vay bre!” diye hayretlendi Mertoğlu; “Bu at işi değil, yürek ve maharet işi.”</p>
			<p class="normalnesil">Alman askerleri meydana yeni yeni giriyorlardı. Boru sesleri binatlıya ulaştı. Umur Bey derhal kararını verdi:</p>
			<p class="normalnesil">“Binatlılar, geri basın, yallah geri basın!”</p>
			<p class="normalnesil">Ok gezlediler arkaları sıra, fakat tekini bile hedefe isabet ettiremediler. Alman kumandan ordugâhta şenlik var sanmış, boruları daha gür öttürmeyi emretmişti. Yığın yığın cesetle karşılaşınca ve eğlence ateşi sandığı şeylerin aslında çadırların tutuşmasından meydana geldiğini görünce fena çarpıldı. Günahı kadar sevmediği Fransız asilzadesi Nevers Kontu Jean’ın çadırına daldı, hesap soran bir tavırla:</p>
			<p class="normalnesil">“Bu ne fena haldir!” diye bağırdı.</p>
			<p class="normalnesil">Jean yatağa oturdu, kan çanağına dönmüş gözlerini bir süre etrafta dolaştırıp oyalandı, sonra davetsiz misafirine yapıştırdı:</p>
			<p class="normalnesil">“Baskın” dedi yarı umarsamaz. “Muharebelerde daima olur, sadece küçük bir baskın.”</p>
			<p class="normalnesil">“Küçük ha!” diye gürledi Alman kumandan... “Yüzlerce leş var dışarıda, sanki yıldırım düştü asker içine, senin ise rahatını bile bozduğun yok!”</p>
			<p class="normalnesil">Jean ayağa kalktı. Sallanıyordu. Uzun şövalye kılıcına uzandı, kılıcı baston gibi kullanacaktı, fakat Alman kumandan bu hareketini yanlış yormuştu. Düelloya davet ettiğini sanmış, anında kılıcını çekmişti.</p>
			<p class="normalnesil">“Ne... ne oluyor?” diye kekeledi Jean.</p>
			<p class="normalnesil">“Bırak o kılıcı” dedi Alman; “Bir sarhoşu gebertmek istemiyorum.”</p>
			<p class="normalnesil">Jean birden her şeyi anladı. Alman bir yanlışlık yapmıştı. Bu belliydi, velâkin hakaret etmeye hakkı yoktu. Bugüne bugün Fransa Kralı’nın yakın akrabasıydı ve burada kralını temsil etmekteydi.</p>
			<p class="normalnesil">“Sözünü geri al, pis herif!”</p>
			<p class="normalnesil">Berikinin gözleri büyüdü, yüzü gerildi, zangır zangır titremeye başladı: “Pislerin en pisi sensin, şuracıkta canını alsam gerektir.”</p>
			<p class="normalnesil">Jean direğe yaslandı, başka türlü ayakta duramıyordu, fena sarhoştu ve belki hayatında ilk defa bu kadar içtiği için kendisine lanet okuyordu. Kılıcını kaldırdı. Alman kumandan müdafaa vaziyeti aldı. Ne olur ne olmazdı, Jean hilekârın biriydi, belki de rakibini gafil avlamak için sarhoşluk numarasına yatmıştı.</p>
			<p class="normalnesil">Tam kapışma durumuna geldiler.</p>
			<p class="normalnesil">Belki de bir dakika sonra birinden biri ölmüş olacaktı.</p>
			<p class="normalnesil">Eflak Voyvodası Mirce vaktinde çadıra girdi. Durumu görür görmez olanı biteni tahmin etti, hemen ikisinin arasına geçti, durdu.</p>
			<p class="normalnesil">“Ne yapıyorsunuz asilzadeler, dışarıda düşman canımıza okuyor, siz burada kılıç oyunlarıyla eğleniyorsunuz. Olur mu?”</p>
			<p class="normalnesil">Eflak Voyvodası Mirce’yi ikisi de küçümsüyordu. Bir kere asalet cihetinden çok çok aşağılarda idi. Voyvoda filandı, ama bir Alman’a, yahut bir Fransız’a ulaşamazdı. Küçücük toprağında küçük bir insandı işte, bu yüzden fazla önem vermezlerdi. Bu yüzden aralarındaki meseleyi bir küçük voyvoda önünde halletmeyi kendilerine yediremediler. Mademki gerçekten düelloya hazırlandıklarını anlayamamış ve hareketlerini kılıç oyunu sanmıştı, varsın öyle bilsindi.</p>
			<p class="normalnesil">Alman Başkumandanı kılıcını indirdi, kınına soktu, gülmeye davrandı.</p>
			<p class="normalnesil">Jean ise sendeleyerek yatağına kadar gitti, misafirlerine ehemmiyet vermediğini göstermek ister gibi sereserpe uzandı.</p>
			<p class="normalnesil">“Fena” diye başladı Mirce, iki düşmanı yatıştırmaktan memnun: “Çok fena. Binatlılar bir daha gelecek olurlarsa panik çıkabilir. Şimdiden ifritlerin hücumuna uğradığımız asker arasına yayıldı, papazlar bu söylentiyi silmek için ellerinden geleni yapmaya çalışıyorlar, ama bir daha saldırırlarsa iflah olmazlar, bütün inanırlar ve belki de kaçarlar.”</p>
			<p class="normalnesil">“Almanlar asla kaçmaz, ama Fransızları bilemem.”</p>
			<p class="normalnesil">O sırada Fransızların başkumandanı Burgonya Dükü Philip içeri girdi, yanında Erdel Voyvodası Lazkovitz de vardı.</p>
			<p class="normalnesil">Jean istemeyerek ayağa kalktı.</p>
			<p class="normalnesil">“Selamlarım Burgonya Dükü asil amcamı...”</p>
			<p class="normalnesil">Philip sinek kovar gibi bir el işareti yaptıktan sonra geçti, yatağın kıyısına oturdu. Almanın hâlâ kızgın yüzüne bakıp:</p>
			<p class="normalnesil">“Fransızlar hakkında bir şey söylüyordunuz galiba kumandan” dedi. “Şimdi söyleyebilir misiniz?”</p>
			<p class="normalnesil">Mirce birden telâşa düştü. Alman şayet sözünü tekrarlayacak olursa, mutlaka kan dökülürdü. Üstelik kavga başkumandanlar seviyesinde kalmaz, askere de sıçrayıp perişan ederdi. O zaman pirincin taşını ayıklamak kendisine düşerdi. Çünkü bu savaş büyük ölçüde kendisini ilgilendiriyordu. Alimallah ordu karışırsa Osmanlılar anında haber alır, öyle bir vurma vururlardı ki, bir daha kimse belini doğrultamazdı. Alelacele araya girdi:</p>
			<p class="normalnesil">“Fransızların ne kadar dövüşken bir millet oldukları hepimizce malûmdur. Tabii Almanların da. Öyle olmasaydılar burada bulunmazlardı. İki taraf da taa nerelerden kalkıp savaşmaya geldiler. Hepinize şükranlarımı arz ediyorum efendim, büyüklük gösterdiniz.”</p>
			<p class="normalnesil">Alman Başkumandanı üstelemedi, başka bir şey de söylemedi, kuru bir selam verip çadırı terk etti. Karanlıkta karşılaştığı Sigismund’a:</p>
			<p class="normalnesil">“Jean’ın şımarıklığı tahammül götürecek gibi değil!” diye yakındı. “Alsın adamlarını gitsin buradan, Fransızların bir ordu ile yapacaklarını ben tek başıma yapmaya hazırım. Yahut söyle, üstüme gelmekten vazgeçsin, bir gün kendimi tutamayıp canına okuyacağım.”</p>
			<p class="normalnesil">“Aman efendim, biraz sakin olun, yine ne oldu ki?”</p>
			<p class="normalnesil">“Ne olsun, beni arkadan vurmaya çalışıyor, az biraz gaflet gösterseydim şimdi karşında bir ceset olarak bulunacaktım.”</p>
			<p class="normalnesil">“Aman, Meryem Anamız korusun, ceset dediniz de aklıma geldi, iki yüzün üstünde kayıp verdik, üç yüze yakın da yaralı var. Binatlıları takiple görevlendirdiğim birlik eli boş döndü.”</p>
			<p class="normalnesil">“Keşke Almanları gönderseydin...”</p>
			<p class="normalnesil">Sigismund, Alman Başkumandanının kulağına iyice ağzını yaklaştırdı; “Zaten öyle yapmıştım” dedi. “Almanları göndermiştim ben de...”</p>
			<p class="normalnesil">Başkumandan söyleyecek bir söz bulamadı, bir şeyler geveledikten sonra koşar adım çadırına girdi. Osmanoğullarından çok, şu etrafında dolanıp duranları düşman görüyordu. Bir gün mutlaka derslerini verecekti. Jean’ın da, Philip’in de, hatta az önceki istihzası yüzünden Sigismund’un da canına okuyacaktı.</p>
			<p class="normalnesil">Belki ülkesine dönünce imparatorunu kışkırtıp Fransa’ya harp açtıracaktı, sırf Jean ve sümüklü amcası Burgonya Dükü Philip’le hesaplaşmak için...</p>
		</div>
	</body>
</html>