<html xmlns="http://www.w3.org/1999/xhtml">
	<head>
		<title>BinatliEkitap-5</title>
		<link href="css/idefixnesil.css" rel="stylesheet" type="text/css"/>
	</head>
	<body id="BinatliEkitap" xml:lang="tr-TR">
		<div>
			<h1 class="baslik" id="_idParaDest-6">Saymadığın Taş</h1>
			<p class="normalnesil">Binatlı akıncı ormanın gerisine çekilmişti. Uzun müddet Haçlıların kendilerini arayacaklarını düşünüp tetikte beklemişlerdi, fakat bekledikleri olmamıştı. Gerçi Sigismund, arkalarına Almanları takmıştı, ama nedense bunlar ormana girmeye cesaret edememişlerdi. Bir girseydiler, bir daha sağ çıkamayacaklardı.</p>
			<p class="normalnesil">Umur Bey hesabını buna göre yapmıştı. Düşmanı ormana çekecek, avucunun içi gibi bildiği bu ormanda imha edecek, sonra bir baskın daha verecekti. Ordugâhtakiler nal seslerine dönüp bakmazlardı herhalde. Takip için gönderdikleri arkadaşlarının döndüğünü sanırlar, böylece bir kere daha gafil avlanırlardı. Birliğin orman kıyısında bir kaç tur atıp gerisingeri dönmesi bu yüzden canını sıkmıştı.</p>
			<p class="normalnesil">Gazilerin şen satırlığına katılmıyor, bir kıyıya çömelmiş hayıflanıyordu.</p>
			<p class="normalnesil">Mertoğlu’nun sesi yanına düşünce başını kaldırdı.</p>
			<p class="normalnesil">“Ne var çocuk?”</p>
			<p class="normalnesil">“Düşünmeye değmez diyorum, yarın öte gün Sultanımız buralarda olur. Alırız küffarın tekmil canını.”</p>
			<p class="normalnesil">“İt sürüsü kadar varlar, nasıl alırız?”</p>
			<p class="normalnesil">“Evelallah, Umur Beyim, harp işi sürülerin işi değildir, asker milletinin yüreği aynı noktaya düğümlü olmazsa koyver gitsin, kendilerini telef ettirmekten gayri şeye yaramazlar. Görmedin mi baskın sırasında olanları?”</p>
			<p class="normalnesil">“Ne olmuştur?”</p>
			<p class="normalnesil">“Birisi emir atmıştır, ama kimisi kaçmış, kimisi diklenmiş, kimisi atlanmıştır; aynı anda aynı şekilde hareket edilmemiştir. Biz ise ne yapacağımızı, niçin yapacağımızı iyi bilmenin faydasını görmüşüz, iki baskında herifleri yıldırmışız. Şimdi bu kefere takımının yüz elli bine baliğ mevcuduna bakıp aldanmamalı. Sultanımız yarın öte gün elli binlik orduyla çıka gelsin, seyret şenliği.”</p>
			<p class="normalnesil">“Kefereyi yıkarız diyorsun.”</p>
			<p class="normalnesil">Elini şaklattı:</p>
			<p class="normalnesil">“Yıkmaylan kalmaz, geldikleri yerlerin ötesine bile süreriz evelallah, boşa endişelenme Umur Beyim.”</p>
			<p class="normalnesil">Umur Bey, genç dostunun dizine bir şaplak indirdi, güldü:</p>
			<p class="normalnesil">“Be hey Mertoğlu kardaşım, sen beni yanlış tefsir etmektesin. Zaferden yana yüreğimde zerre miktar şüphe mevcutsa namerdim. Benim derdim, bu gecelik bir baskın daha vermeyi tasarladım, ama olmayacak. Herifler ormana girmediler bir türlü. Girselerdi ne güzel olurdu, hemence onları avlardık, döner ordugâhlarını bir daha basardık, can kalmazdı o vakit hiçbirinde, fena çarpılırlardı. Binatlıların ne olduklarını da bir güzel anlarlardı.”</p>
			<p class="normalnesil">Eline geçirdiği bir taşı hırsla ileri fırlattı.</p>
			<p class="normalnesil">“Olmadı işte, ormana girmediler.”</p>
			<p class="normalnesil">“Hey!” diye bağırdı zinde bir ses; “Kafamı vuracaktın bre, taş atmaylan şaka olur mu?”</p>
			<p class="normalnesil">Sesin sahibini buldu çıkardı Umur Bey:</p>
			<p class="normalnesil">“Çalıların arasında işin ne Kel kardaşım? Oyun mu oynamaktasın, yoksa gönül mü eğlendirmektesin?”</p>
			<p class="normalnesil">Kel Sadık açığa geldi, bir yandan başını ovuşturuyor, bir yandan da gülüyordu:</p>
			<p class="normalnesil">“Saymadığın taş, baş yarar derler ya, şimdi inandım. Peki de kumrular gibi başbaşa vermiş, ne fısıldaşmaktasınız? Mahrem değilse katılabilir miyim?”</p>
			<p class="normalnesil">“Katıl” dedi Umur Bey. “Senin tasanı tasa edinmişiz gendimize. İşkodra’daki yavuklusuna bu gidişle ahirette ancak kavuşabilir diyorduk, izin versek de diyorduk, gitse getirse kızı diyorduk. Sararıp soldu zavallı Kel kardaşımız, bu gidişle ince hastalıklara yakalanır da günahı boynumuza kalır diyorduk.”</p>
			<p class="normalnesil">Karanlıkta birbirlerinin yüzlerini iyi görmüyorlardı, ama Kel Sadık’ın kızdığını tahmin ediyorlardı. Zaten bunu anlamak için yüzünü görmeye ihtiyaç yoktu, kızgınlığı sık solumasından belli oluyordu.</p>
			<p class="normalnesil">“Ha, bu işe ne dersin Kel kardaşım?”</p>
			<p class="normalnesil">Birden alay ettiklerini anladı, vermeye hazırlandığı sert karşılığı yuttu, gülmeye davrandı:</p>
			<p class="normalnesil">“İyi olur derim, hem de çok âlâ iş olur, gitmişken yanıma Umur Beyimi de katayım, baldızımı dahi ona alıp sıhriyet tesis edeyim. Ayrıca İşkodra’nın kâffesini düğün armağanı olaraktan gendisene takdim eyleyeyim. Ha, var mısın Umur Beyim?”</p>
			<p class="normalnesil">Umur Bey çömeldiği yerden kalktı.</p>
			<p class="normalnesil">“İşkodra değil a, bütün kâfiristanı ihsan etsen evlilik işini düşünürüm” dedi ciddi ciddi. “Niçin derseniz, evli kardaşlarımızı görmüşlüğümüz vardır. Ne hikmetse bin gâvurdan perva etmeyen nice babayiğit, bir hatundan perva eder. Bu hale gelmek korkutur, ürkütür beni; açıkçası kardaşlar, evlilik bana göre işlerden değil.”</p>
			<p class="normalnesil">Yürüdü bahsin dallanıp budaklanmasından çekindiği için, bir de mazeret uydurdu kendisine:</p>
			<p class="normalnesil">“Nöbetçi kardaşlarımın hatırını sorayım.”</p>
			<p class="normalnesil">Yumuldu karanlığın ortasına.</p>
			<p class="normalnesil">Kel Sadık bir lâf yolladı ardı sıra:</p>
			<p class="normalnesil">“Korkunun ecele faydası yoktur Umur Beyim, kaçmaylan kurtulamazsın.”</p>
			<p class="normalnesil">Döndü, Mertoğlu’na sataşmaya niyetlendi. Fakat az evvel oturduğu yerde kimsecikler yoktu. O da işin döne dolana başında patlayacağını anlamış, sessiz sedasız sıvışmıştı.</p>
			<p class="normalnesil">“Hey Mertoğlu!” diye bağırdı karanlığa doğru. “Bu nice mertliktir bre, bahsin ortasında kaçmak hangi kitapta vardır?”</p>
			<p class="normalnesil">Mertoğlu bu sözleri duymasına duydu, ama hiç karşılık vermedi. Biliyordu, Kel Sadık’ta lâf kıtlığı olmazdı. Nedense altında kalmazdı; kılıcı kadar çenesi de zorluydu.</p>
		</div>
	</body>
</html>