<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="V FAYDACILIK VE SAĞDUYU">BÖLÜM V</h1>

  <h2>FAYDACILIK VE SAĞDUYU</h2>

  <p>Geçtiğimiz bölümde bir ilke olarak evrenin birliğini tartışırken dikkatimizi evrende varolan çeşitli birlik türlerine yoğunlaştırmıştık. Belirli bir gerçekliği olan ayrım noktalarının da bulunduğunu tespit etmiştik. Birlik türlerinin ve ayrım noktalarının ne kadar doğrulanabilir olduğunu faydacılar olarak deney ve “olgulara” başvurarak ölçüyorduk.</p>

  <p>Mutlak birliğin yalnızca bir hipotez düzeyinde kaldığını da görmüştük. Günümüzde bu hipotez her şeyi bilen alimi mutlak bir bilge inanışını temel alarak tek bir sistematik olgu yaratma çabasına indirgenmiştir. Sözkonusu bilgenin Mutlak olduğu da, Nihai olduğu da düşünülebilir. Buna karşı geliştirilen hipotez de varolan ya da varolabilecek en geniş bilgi çerçevesinin bile kimi bilgileri dışta bırakabileceği yönündedir.</p>

  <p>Çoğulcuların bu hipotezi tekilciler tarafından fazlasıyla gülünç bulunur. Ancak faydacılık tekilciliğe olduğu kadar çoğulculuğa da aynı oranda saygı göstermeyi gerektirir. Gerçekten de dünyanın kimi parçaları birbiriyle öylesine zayıf bağlar ile bağlı olabilir ki onları yalnızca “ve” bağlacı ile bir arada ifade edebiliriz. Birbirlerinin üzerinde hiçbir etkilerinin bulunmaması olasıdır. Böylelikle dünyanın parçaları bir bileşimden çok bir karışım niteliğindedir. Faydacılık bu çoğulcu bakış açısını hiçbir şekilde göz ardı edemez. Tekilcilerin yaşadığımız dünyanın “kusursuz bir biçimde” tamamlanmış olduğuna inanması gibi; çoğulcu bakış açısının da uç noktalara taşımak suretiyle dünyamızın hiçbir zaman “kusursuz bir biçimde” tamamlanamayacak olduğunu iddia etmek de mümkündür.</p>

  <p>Dünyanın bir açıdan henüz tamamlanmamış nitelikte olması apaçık bir gerçektir. Bu nedenle onun hakkındaki dağarcığımızda şu anda tamamlanmamış ve eklemelere ihtiyaç duyan bir düzeydedir. Dünya daima değişmekte ve gelişmektedir. Dağarcığımızın giderek kendi kendini tamamlamasına ilişkin görüşler şu anda işlemekte olduğumuz “Sağduyu” konusunda ele alınacaktır.</p>

  <p>Başlangıç olarak bilgilerimizin noktalar halinde geliştiğini söylemeliyiz. Bu noktalar büyük ya da küçük olabilir. Dağarcığımızda tüm bilgi noktacıklarının aynı anda gelişebilmesi mümkün değildir. Kimi eski bilgilerimiz her zaman için oldukları gibi kalır. Örneğin şu anda faydacılık konusunda bilgi ediniyorsunuz. Bu belki de daha önceki görüşlerinizde değişikliklere gitmenizi gerektirecektir; daha önceki doğrularınız önemli ölçüde değişecektir. Bu değişimler aşama aşama gerçekleşir. En yakın örnek şu andaki konuyu işleyiş tarzımızdır. Bu konuda yeni bilgiler, yeni ayrım noktaları, yeni görüşlerle tanışıyorsunuz. Bu yeni fikirlerin eklenmesine karşın sizlerin daha önceki bilgileriniz varlığını korumaktadır ve tanıştığınız yeni fikirler, fikir yapınızda ancak aşama aşama etkinlik kazanarak sizi yeni düzenlemelere itecektir.</p>

  <p>Benim hakkımda önceden varolan yargılarınız şu anda dile getirdiklerimi ister istemez etkileyecektir. Bunun tam tersi de doğrudur; şu anda sizin karşınızda saçmalıyor olsaydım, benim hakkımdaki fikirlerinizi gözden geçirme yoluna gidecek ve beni daha farklı tanımlayacaktınız. Faydacı felsefe hakkındaki görüşleriniz de değişecek ve genel olarak fikir yapınızda yeni bir düzenleme yapacaktınız. Böylesi bir süreçte zihniniz, daha önceki fikirleriniz ile şu anda yaşamakta olduğunuz deneyimin getirdiği yenilikler arasında kalacak ve süreç kaçınılmaz olarak sancılı olacaktır.</p>

  <p>Zihinlerimizdeki bilgilerin noktalar halinde geliştiğini söylemiştik. Bunlar yağ noktacıkları gibidir ve bu noktalar zamanla yayılır. Ancak bizler onların yayılmasını mümkün olabildiğince sınırlamaya çalışırız. Daha önceki bilgilerimiz, kökleri geçmişe dayanan önyargılarımız ve inançlarımız onların yayılmasını engeller. Dağarcığımızı yenilemek yerine onu onarmayı, yamalar yapmayı tercih ederiz. Yenilik ıslanır, dağarcığımızda lekeler bırakır ama kendi renginden de bir şeyleri yitirir. Geçmişimiz direnmeyi sürdürür. Öğrenme sürecinde ileri doğru atılan her adımda yeni bir denge oluşur.</p>

  <p>Yeni deneyimlerden edinilen yeni fikirler, eski fikirlerimizle karşılıklı etkileşim süreci içinde bir araya gelir. Bu sürecin bugün böyle işliyor olması, onun tüm zamanlarda böyle işlemiş olduğunu da gösterir. İnsanların fikir yapılarında yaşanan sayısız değişime karşın en eski antik fikirlerin varlığını koruyor olması bunun bir göstergesidir. En ilkel düşüncelerin bile yeryüzünden tamamıyla silindiğini söylemek güçtür. Tıpkı beş parmağımız, kulaklarımız, silinip yok olmamış, diğer tüm özgünlüklerimiz gibi ırk tarihimizdeki yerini korumaktadırlar.</p>

  <p>Atalarımız tarihin belirli aşamalarında daha önce hiç varolmamış fikirleri yaratmış olabilir. Bunu başardıktan sonra miras olarak kendilerinden sonrakilere bırakmışlardır. Bir ezgiyi belirli bir tonda çalmaya başladığınızda o tonu sonuna kadar korumak zorunda kalırsınız. Evinizde bir tadilata girişebilirsiniz ama ilk mimarın attığı temeli değiştirmezsiniz. Diyelim ki daha da büyük değişikleri amaçladınız, yine de hiçbir koşul altında Gotik bir kiliseyi Dorik bir tapınağa dönüştüremezsiniz. Bir ilaç ya da viski şişesini ne kadar yıkarsanız yıkayın onların kokusunu hiçbir zaman tam olarak yok edemezsiniz.</p>

  <p>Bu konuda benimsemiş olduğum tez şudur: Objeler hakkındaki temel düşünce tarzlarımız, atalarımız tarafından deneyimler aracılığıyla keşfedilen ve etkileri günümüze kadar süren tarzlardır. Bunlar insan zihninin gelişiminde tek bir muhteşem denge düzeyini, yani sağduyuyu düzeyini temsil eder. Farklı farklı düzeyler kendilerini bu düzeye aşılayabilirler, ama hiçbir şekilde onu yerinden edemezler. Bu işe ilk olarak sağduyu düzeyini ele almakla başlayalım.</p>

  <p>Pratik anlamda, insanın sağduyusu onun doğru karar verebilme yeteneği, eksantriklikten uzak olma tercihi, pratik düşünme ve davranma yeteneği anlamına gelir. Felsefede ise sağduyu tamamıyla farklı bir anlama bürünür. Felsefede sağduyu insanın düşünürken belirli entelektüel formları ya da kategorileri kullanmasına denk düşer. Deneyimlerimizin desteklediklerinden çok farklı tarzları kullanmamıza imkân sağlayan bir organizasyonun pek de sağlıklı bir tercih olmayacağı açıktır. Ancak bu türden henüz tasavvur edemediğimiz kategorilerin deneyimlerimizi şimdiki kullandıklarımızdan çok daha işlevli bir şekilde tamamlayabilmelerinin önünde de hiçbir engel yoktur.</p>

  <p>Yukarıda söylediklerimizi bir paradoks olarak görenlerin, analitik geometriyi gözlerinin önüne getirmelerini isteyebiliriz. Öklit tarafından özgül bağlantılarla tanımlanan rakamlar, Descartes tarafından bulundukları tahmini koordinatlar üzerinden tanımlanabilmiştir. Sonuç tamamıyla farklılaşmış ve eğriler konusunda çok daha uygun bir seviyeye ulaşılmıştır. Tüm kavramlar, düşünerek olguları kavrayabilme araçlarımızdır. Deneyimlerimizi ancak bu şekilde kolayca etiketlememiş oluruz. İlk olarak onların ne olduklarını keşfetmeye çalışırız. Kant’ın da ifade ettiği üzere bir varlık verdiği ilk izlenimde karmakarışık bir yapıdadır ve onu kendi zekâmızı kullanarak durulaştırmak durumunda kalırız. Süreç yaklaşık olarak şöyle işler: İlk önce zihinsel olarak sınıflandırılmış, oluşturulmuş ya da birleştirilmiş bir kavramlar sistemini oluştururuz ve sonrasında bu sistemi, edindiğimiz izlenimleri değerlendirirken bir çetele olarak kullanırız. Bu kavramsal sistemde belirli bir yere oturan izlenimler anlaşılmış olur. “Birebir ilişkilerde” karşılıklı olarak yer alan unsurlar üzerinden “paralel kopyalar” yaratma yaklaşımı, matematik ve mantık alanlarındaki daha önceki sınıflandırma kavramlarının yerini almaya başlamıştır. Bu türden çok sayıda kavramsal sistem mevcuttur. Duygu sistematiği bunlardan yalnızca biridir. Duygusal izlenimleriniz için kavramlar arasında birebir bir ilişki yakalayın ve izlenimlerinizi bu suretle rasyonalize edin. Kuşkusuz bunu çok daha farklı kavramsal sistemleri kullanarak da yapabilirsiniz.</p>

  <p>Rasyonalize etmek üzerine en eski sağduyu yöntemi aşağıda en önemlileri sıralanan kavramlar grubunu kullanır:</p>

  <p class="extract">Olgu;</p>

  <p>Aynı ya da farklı;</p>

  <p>Türler;</p>

  <p>Zihinler;</p>

  <p>Bedenler;</p>

  <p>Belirli bir zaman;</p>

  <p>Belirli bir yer;</p>

  <p>Konu ve özellikler;</p>

  <p>Nedensel etkiler;</p>

  <p>Hayal edilen;</p>

  <p>Gerçek.</p>

  <p class="extract">Yukarıda sıraladığımız kavramların görüşlerimizin engin atmosferinin dışında dokunmasını öngören bir düzene öylesine aşinayız ki, görüşlerimizin kendi içinde ne kadar rutin şekilde işlediklerini tasavvur etmekte güçlük yaşarız. Atmosfer kelimesinin kullanımı tesadüfi değildir. Örneğin, Bostan’da havalar rutin bir seyir izlemezler. İki gün üst üste aynı kalan herhangi bir hava olayının, üçüncü gün için de aynen geçerli olacağını hiçbir şekilde bilemezsiniz. Boston’un atmosferi süreklilik arz etmez, kaotiktir. Sıcaklık, rüzgar, yağmur ya da açık hava üç gün içinde değişebilir. Buna karşın Washington meteoroloji dairesi Boston’un havasının birbirini izleyen kısa kesitlerini parça parça aktarma yoluna giderek bu düzensizliği akla uygun hale getirir. Onu kıtamıza özgü olan ve sayısız bölgesel farklılık gösteren bir kasırga içindeki yeri ve zamanına bağlayarak açıklar.</p>

  <p>Bebeklerin ve hayvanların yaşadıkları deneyimlere yaklaşımları, Bostonluların hava durumuna yaklaşımlarına benzer. Çünkü ellerinde deneyimlerini değerlendireceği hiçbir veri yoktur. Zaman ve mekân kavramları hakkındaki bilgileri yetersizdir. Süreklilik arz eden özneler ve değişkenlik gösteren yüklemler hakkında fikirleri gelişmemiştir. Nedenler, türler, fikirler ya da nesneler hakkındaki bilgileri bizlerin kıtamıza özgü kasırgalar hakkındaki bilgilerimizden daha fazla değildir. Bir bebek çıngırağını düşürdüğünde onun arkasından bakmaz. Çıngırak artık onun için “yoktur.” Çıngırağın geri gelmesi için onu yerden alıp eline vermeniz gerekir. Onun bir nesne olduğu fikrine sahip değildir. O nesneyi kafasında belirli bir yere yerleştirme yeteneği yoktur. Köpekler için de aynı şey geçerlidir. Onlarda görme gücü ve zihin yoktur. “Nesneleri” kafasında belirli bir yere yerleştirme eğilimine sahip değildir. Bu konuda sizlere G. Santayana’nın kitabından bir pasaj aktarmak istiyorum:</p>

  <blockquote>
    <p>“Uzun bir süredir evinden uzak olan sahibinin döndüğünü gören bir köpek onun neden gittiğini, neden döndüğünü, onu neden sevmesi gerektiğini bilmez. Sahibinin ayaklarının yanına uzandığında onu unutarak bir hayal alemine sürüklenir. Yaşadığı deneyimler de çeşitlilik arz eder. Bunlarda sahne dekoru ve belirli bir ritim de vardır. Tamamıyla esinlenme yoluyla hareket eder. Onun için her olay sürpriz niteliği taşır. Hiçbir hareketi bilerek ve isteyerek gerçekleştirmez. Köpeklerin hareketlerinde aynı anda hem mutlak bir özgürlük, hem de mutlak bir çaresizlik mevcuttur: Her türlü ihtiyacı onun için kutsal bir varlık olan sahibi tarafından karşılanır ve onun yardımı olmaksızın yaşayamaz... (Fakat) bu düzensiz olaylar dizisindeki figürlerin bile kapıları aralanabilir; dikkatin verilmesi ve olayların sırasının kavranması halinde belirli ipuçlarına aşama aşama ulaşılmış olacaktır. Böylelikle deneyimin her anı belirli bir anlam kazanacak; kendisinden önceki ve sonrakilerle ilişkilendirilebilecektir.”<a class="noteref" href="#n1" id="ref1">1</a></p>
  </blockquote>

  <p>Günümüzde bilim ve felsefe, deneyimlerimizdeki imgelem ile gerçekliği birbirinden ayırt etme çabası içindedir. Bunun daha önceki çağlarda ancak ön adımları atılmıştır. İnsanlar düşündüklerinin gerçek olduğuna inanarak rüyalarını gerçeklikle harmanlamışlardır. İşte bu yüzden “fikir” ve “nesne” kategorileri zorunluluk halini almıştır. Şimdiye dek sözünü ettiğimiz kategoriler içinde tarihsel kökeni olmayan ve aşamalı bir gelişim seyri izlememiş olan bir kategori yoktur.</p>

  <p>Her olay belirli bir zamanda gerçekleşir, her şeyin belirli bir mekânı vardır; bu zaman ve mekân kavramları dünyamızı emsalsiz bir biçimde birleştirir. Ancak bunlar birer kavram olarak son şekillerini aldıklarında sıradan insanın düzensiz zaman ve mekân deneyimlerinden oldukça farklılaşır. Başımıza gelen her olayın belirli bir süresi ve genişliği mevcuttur; bunların her ikisi de kendilerinden sonra gelen olayın süresi ve genişliğiyle sınırlanır. Böylelikle zamana ilişkin tüm kesin bağlantılarımızı kaybetmekle yüz yüze kalırız. Çocuklarımız dün yaşananlarla ondan bir önceki gün yaşananları ayırt edemezler, tüm geçmişi tek bir potada eriterek bulanıklaştırırlar. Ancak yetişkinler için bu çok geniş zaman dilimleri sözkonusu olduğunda geçerlidir. Aynı şeyleri mekânlar için de söyleyebiliriz. Bir haritada bulunduğum yerle Londra, İstanbul ve Pekin gibi illerin arasındaki mesafeyi görebilirim. Gerçekte haritanın sembolize ettiği olguları tam olarak hissedebilmem mümkün değildir. Yönler ve uzaklıklar oldukça karmaşıktır. Kozmik zaman ve kozmik mekân Kant’ın söylediği gibi önsezi olmaktan çok, bilimin sunduğu diğer tüm yorumlar gibi son derece yapay yorumlardır. İnsanoğlunun büyük çoğunluğu bu kavramları hiçbir şekilde kullanmazlar ve birbirini etkiler tarzdaki çoğul zamanlar ve mekânlarda yaşarlar.</p>

  <p>Kalıcı “şeyler”; “aynı” şey ve onun farklı “görünümleri”; farklı “türden” şeyler; “öznenin” aynı kaldığı bir kavram olarak “tür” – tüm bu terimler deneyimlerimizin sürekli değişkenliğini ve hassas çeşitliliğini bir araya toplayacak bir arapsaçı niteliğindedir. Bu kavramsal araçları kullanarak deneyimlerimizin değişkenliğinin ancak küçük bir parçasını yerli yerine oturtabileceğimiz düşünüldüğünde işimizin ne kadar zor olduğunu kestirebilirsiniz. Bizden daha önceki nesiller bunların arasından muhtemelen yalnızca “yine aynısı” kavramını kullanmıştır. “Aynısı” ifadesi en yaygın biçimde kullanılagelen ifade olmuştur. Ancak onlara aynı kavramının, işaret ettiği olgunun belirli aralıklarla varlığını koruduğu anlamına mı geldiği sorulduğunda, muhtemelen donup kalacaklar ve olguları bu açıdan hiç düşünmediklerini itiraf edeceklerdir.</p>

  <p>Türler ve bir türün unsurlarının aynılığı belirli bir çokluğun içinde yolumuzu bulmanın en etkili özelliği olarak karşımıza çıkar. Çokluğun mutlak olduğu düşünülebilir, Deneyimler tekildir ve hiçbiri ikinci kez gerçekleşmez. Bu tür bir dünyada mantığın yeri yoktur. Çünkü türler ve bir türün unsurlarının aynılığı mantığın kullandığı en temel araçtır. Türün sergilediği bir özelliğin onun tüm unsurlarında görülmesi uygar insana evreni kavrayabilmesinde çok çeşitli avantajlar sunar.</p>

  <p>Karşımıza yine nedensel etki çıkıyor! “Bu” kavramının köklerinin Tufan’dan öncesine dayandığını düşünebiliriz. İlkel insanların hemen hemen her şeyin önemli olduğunu düşündüğünü ve bir şekilde yaşamı etkilediğine inandığını biliyoruz. Daha kesin etkilerin araştırılması muhtemelen ilk olarak şu sorunun sorulmasıyla başlamıştır: “Kimi ya da neyi sorumlu tutacağız?” Herhangi bir hastalıktan, felaketten ya da terslikten kimi ya da neyi sorumlu tutacağımızı araştırmışızdır. Nedensel etkilerin araştırılması bu noktadan çıkmış ve giderek yayılmıştır. Hume ve modern “bilim” etki kavramını yok etmeye çalışmış ve “yasanın” varlığını savunmuştur. Fakat yasa görece yeni bir keşiftir ve etki kavramı, kökleri çok eskilere dayanan sağduyu alanında sahip olduğu değeri korumuştur.</p>

  <p>“Olasılık” kavramı gerçekten daha az, ama gerçekdışından daha fazla bir düzeye işaret eder. Olasılık sağduyunun temel kavramlarından biridir. Olasılıkları yadsıyabiliriz ama onlar ısrarcıdır ve ciddi bir baskının hafiflediği anlarda yeniden gündemimize girerler.</p>

  <p>Pratikte sağduyunun kazandığı zafer görmezden gelinemez. Nasıl bir eğitime tabi tutulmuş olmasından bağımsız, herkes sağduyuyla düşünmektedir. Bir yasa tarafından belirlenmiş duyu nitelikleri grubundan daha hayati bir kavram düşünülemez. Planlarımızı kafamızda yer alan kategorilere göre yaparız. Planlarımızın örgüsünü onlara göre kurarız. Deneyimlerimizin en derinde kalan parçalarını, gözlerimizle gördüğümüz olguyla bu sayede ilişkilendiririz. Daha sonraki ve daha hayati felsefelerimiz, düşünce gücünün bu doğurganlığıyla karşılaştırıldığında yalnızca bir imgelemden ibaret kalacaktır.</p>

  <p>Sağduyunun, olguları anlama sürecimizde kesin bir rol oynadığı tartışma götürmez bir gerçektir. Düşündüğümüz amaçlara uzanan yolda sağduyu ihtiyaçlarımızı başarılı bir şekilde karşılar. Nesneler ve olgular, biz onları bire bir göremesek de vardırlar. Türler ve türlerin nitelikleri de bizim onları görebilmemizden bağımsız bir şekilde varlıklarını sürdürürler. Örneğin, sizlerin bu satırları okuduğunuz odadaki lambalar odadaki tüm nesneleri ışıklarıyla aydınlatmaktadır. Lambaların bu özelliğini önlerine opak bir madde koyarak engelleyebiliriz. Dudaklarımızdan çıkan sözcükler karşımızdaki dinleyicinin kulaklarına ulaşır. Suyu yeterli seviyede ısıttığımızda yumurta kaynatabiliriz. Sıcaklığı içine bir buz parçası atarak giderebiliriz. Avrupa kökenli olmayan tüm insanlar hiç istisnasız felsefenin bu sağduyu aşamasında kalmayı tercih ederler. Bu aşama yaşamımızda gerekli tüm pratik amaçları karşılamaktadır. Bizim ulusumuzda da bunun en sofistike örneklerine rastlamak mümkündür. Berkeley’in tanımladığı gibi bunlar sağduyunun mutlak biçimde doğru olduğundan şüphe etmeyecek öğrenme sevdalısı zihinlerdir.</p>

  <p>Geriye dönüp sağduyu kategorilerinin şu anki muazzam üstünlüklerine nasıl ulaştıklarına baktığımızda; bunların Demokritus, Berkeley ya da Darwin’in ortaya attığı kavramların günümüze daha yakın tarihlerde kazandığı başarılarla aynı süreçten geçtiklerini görürüz. Bir başka deyişle sağduyu kategorilerinin tarih öncesi çağların isimsiz kahramanları tarafından keşfedildiklerini düşünmek hiç de yanlış olmayacaktır. İlk olarak yaşanan kimi deneyimlerdeki olguların bir sonucu olarak ortaya konmuşlar ve zamanla olgudan olguya, insandan insana aktarılarak yayılmışlardır. Bu süreç onların tüm dilimize hakim olmalarına dek sürmüştür. Artık o terimlerden bağımsız halde düşünebilmemiz bile mümkün değildir. Geniş ve uzağında olduğunu düşündüğümüz olguları, küçük ya da yakın olgularda işlevli olduğunu gözlemleyebildiğimiz yasalara uygun olarak değerlendiririz. Görüşlerimiz ancak başka yerlerde verimliliğini kanıtlamış olan kurallara dayanır.</p>

  <p>Tüm faydacı pratik amaçlar için bu kavramlar yeterlidir. Fakat belirli bir keşfin özel bir noktasında başladıkları için ve bir olgudan diğerine, ancak aşama aşama yayılabildiklerinden dolayı günümüzdeki uygulamalarının da şüphe götürür bir yönü vardır. Belirli bir amaca yönelik tek bir “objektif” zaman olduğunu düşünürüz; ancak bir sonraki sefer aynı inançta olmayabiliriz. “Mekân” daha az kaba olan bir kavramdır; ancak “varlık” neyi ifade eder? Takım yıldız bir varlık mıdır ya da bir ordunun varlık olduğu söylenebilir mi? Adalet bir varlık mıdır? Sapı ve çeliği değiştirilen bir bıçak eskisiyle “aynı” mıdır? “Telepati” bir “imgelem” midir yoksa bir “olgu” mudur? Bu terimlerin özel koşullar altındaki pratik kullanımının ötesine geçip araştırmacı ya da spekülatif düşünce yöntemlerini kullandığımızda, onların hangisinin uygulanması gerektiğini tam olarak söyleyebilmek mümkün değildir.</p>

  <p>Akılcı eğilimler taşıyan gezginci felsefe, sağduyu kategorilerine karşı teknik bir yaklaşım sergileyerek onları ölümsüzleştirmeye çabalar. Örneğin madde onlar için varlıktır. Varlık içerdiği özelliklerle bir öznedir. Özne bir özdektir. Özdeklerin kesin ve birbirinden bağımsız türleri vardır. Bu ayrımlar temel ve ölümsüz ayrımlardır. Bir tartışmada kullanılan terimler olarak gerçekten de son derece kullanışlıdırlar. Kullanımlarının ötesinde, tartışmamızı verimli noktalara ulaştırmak amacıyla ne anlama geldikleri sorgulanmalıdır. Skolastik dönemin filozoflarına özdeğin nitelikleri destekleyici yönünün ötesinde kendi içinde ne anlama geldiğini sorduğumuzda, bize zekâmızın kelimenin anlamını kusursuz bir biçimde kavrayabileceğini söylemekle yetinecektir.</p>

  <p>Zekâmızın ancak ve ancak kelimelerin kendisini ve yönlendirici işlevini bilmekle sınırlı kalacağını kabul etmek zorundayız. Genel anlamda düşüncenin “kritik” düzeyi olarak adlandırılabilecek sağduyu düzeyini yalnızca meraklı ve aylak entelektüeller aşabilecektir. Hume, Berkeley ve Hegel gibi bu türden entelektüellerin yanısıra Galileo, Dalton ve Faraday gibi olguların pratik gözlemcileri de sağduyunun nihai anlamda gerçek olduğuna inanmanın imkânsız olduğu sonucuna varmışlardır. Sağduyu kendi sabit varlıklarını bizim duyumlarımızın arasındaki boşluklara yerleştirirken, bilim de kendisinin “birincil” nitelikler dünyasını, atomlarını, eterini, manyetik alanlarını ve benzeri konularını sağduyu dünyasının ötesinde geliştirir.</p>

  <p>Bilim ve eleştirel felsefe sağduyunun çerçevesini aşar. Bilim mutlak akılcığa dur der; “ikincil” nitelikler gerçekdışı hale gelir ve geriye yalnızca “birincil” nitelikler kalır. Eleştirel felsefeyle birlikte her şey yerle bir olur. Sağduyu kategorilerinin hiçbir anlamı kalmaz. Sağduyu kategorileri yalnızca duyularımızdaki önlenemez gelgitlerden kaçış yoluna indirgenir ve insan aklının şaşırtıcı kurnazlığı olarak nitelendirilir.</p>

  <p>Eleştirel düşüncedeki bilimsel eğilim, başlangıç itibariyle saf bir biçimde entelektüel motiflerden beslense de yaratıcılıkta sınır tanımayan görüş gücümüze hiç de umulmadık pratik faydalar yüklemiştir. Galileo saat sistemini kesin olarak ortaya koyabilmiştir. Kimyagerler yeni ilaçlar ve boya maddeleri keşfetmiştir. Ampere ve Faraday New York metrosu fikrini ortaya atmıştır. Marconi telgrafı icat etmiştir. Bu insanların olağanüstü yaratıcılıkların birer ürünü olan varsayımlar, duyularımız tarafından test edilebilecek somut sonuçlara ulaşmıştır. Mantığımız bunlardan belirli koşullar altında sonuç çıkarabilmiştir. O koşullar yaratıldığında sonuç gözler önüne serilmiştir. Doğa üzerindeki pratik anlamda kontrol gücümüz, sağduyu aracılığıyla değil, bilimsel düşünce biçimlerimizle gelişmiştir. İnsanoğlunun yaratıcılığı sınır tanımazdır. Hatta ve hatta insanlığın kendi gücü tarafından öğütüleceğinden, bir organizma olarak sürekli gelişen fonksiyonlara ayak uyduramayacağından korkmak bile mümkündür. İnsanoğlunun musluğu açan, ancak onu kapamasını bilmeyen bir çocuk gibi kendi açtığı musluktan çıkan suyla boğulması hiç de küçük bir olasılık değildir.</p>

  <p>Eleştirelliğin felsefi düzeyindeki yok etme gücü, bilimsel düzeyindekinden daha da fazladır. Çünkü yokettiğinin yerine yeni bir pratik güç vermez. Locke, Hume, Berkeley, Kant, Hegel gibi isimlerin tümü doğamızın ayrıntılarına ışık tutma noktasında son derece kısırdır. Bu filozofların özgün düşüncelerinde yeni bir buluşa ya da keşfe rastlayabilmek mümkün değildir. Öğretilerinin getirileri pratik değil entelektüel boyuttadır. Hesaba katılması gereken çok büyük dezavantajlar taşıdıkları düşünülebilir.</p>

  <p>Yukarıda yürüttüğümüz tartışmalardan, yaşadığımız dünyaya ilişkin en azından üç adet iyi karakterize olmuş düşünce düzeyi, aşaması ya da türü olduğu sonucu çıkmaktadır. Bu düşünce düzeylerinin kendine özgü kavramlarının belirli bir anlamı vardır. Bununla birlikte herhangi birinin diğerine göre mutlak bir biçimde daha doğru olduğunu söyleyebilmek imkânsızdır. Sağduyu daha birleştirici niteliğe sahip bir düzeydir; çünkü ilk olarak kendi etkinliğini ortaya koyar ve sonrasında tüm dili kendine uyarlar. Sağduyunun mu yoksa bilimin mi daha görkemli bir düzey olduğu özel bir değerlendirme konusudur. Birleştiricilik ve görkem gerçeğe ışık tutmaya yetmez. Sağduyu mutlak bir biçimde gerçek olsaydı; bilim, dünyamızın ayrılmaz bir parçası olan ikincil niteliklerin üzerinden atlayıp bunun yerine noktalar, çizgiler ve matematiksel denklemlerden oluşan yeni bir dünya oluşturmak zorunda kalır mıydı? Nedenleri ve etkinlikleri “işlevsel varyasyon” yasalarına dönüştürme ihtiyacı nereden kaynaklanmıştır? Sağduyunun kolej eğitimi almış küçük kardeşi niteliğindeki skolastik düşünce, insanoğlunun dilindeki formları alarak kesinleştirme ve ölümsüzlüğe ulaştırma çabası gütmüştür. İkincil nitelikler Galileo ve Descartes tarafından layık oldukları düzeye çekilene kadar egemenliklerini korumuştur.</p>

  <p>Peki bilimsel “varlığın” yeni türleri ve kuramsal dünyası daha doğru olsaydı, bilimin kendi yapısı içinde böylesine eleştirilere hedef olur muydu? Bilimsel mantıkçılar her fırsatta bu varlıkların ve onların tanımlamalarının ne kadar kesin bir dille ortaya konulursa konulsunlar kelimesi kelimesine gerçek olarak algılanmamaları gerektiğini ifade etmektedir. Sanki varmış gibidirler; ama gerçekte koordinatlar ya da logaritma gibidirler ve bizi deneyimlerimizin bir köşesinden alıp diğerine taşıyan yapay kestirmelerden başka bir şey değildirler. Onlardan harikulade bir biçimde yararlanabiliriz, ancak onlara aldanmamalıyız.</p>

  <p>Bir düşünce türünün diğerine göre mutlak bir biçimde daha doğru olduğunu söyleyebilmenin imkânı yoktur. Doğallıkları ve pratikte verdikleri meyveler onların doğruluğunu test etmemizin tek ölçütüdür ve sonuç olarak hepsi bu kısmi özellikleri barındırdıkları için, aralarında bir seçim yapamayız. Sağduyu yaşamın bir alanında en etkili düşünce türüyken, bir başka alanında bilim en etkili düşünce türü olabilir, bir üçüncü alanda ise felsefi eleştirelliğin üstünlüğü tartışma götürmeyebilir. Hangisinin mutlak biçimde daha doğru olduğunu ancak Tanrı bilebilir.</p>

  <p>Mach, Ostwald ve Duhem gibi isimlerin öncülüğünü yaptığını bilim felsefesinde, fiziksel doğaya yaklaşımda yeniden sağduyuya dönüş eğilimine tanık olmaktayız. Saydığım isimlere göre, hiçbir hipotez gerçekliğin kelimesi kelimesine kopyasından daha doğru olamaz. Hipotezler bizim cephemizde konuşma yöntemleri olmaktan öteye geçemezler ve yalnızca kullanımlarına göre mukayese edilirler. Oysa ki, kelimesi kelimesine doğru olan tek şey gerçekliktir; Mach, Ostwald ve Duhem gibi mantıkçılar için de bilgisine ulaşabileceğimiz tek gerçeklik, duyularımız ve duygularımızla algılayabildiğimiz duyusal gerçekliktir. Örneğin, Ostwald’a göre “enerji” çeşitli yollarla ölçüldüklerinde (hareket, sıcaklık, çekim, ışık ve benzeri) bilgisine ulaşılabilen duyumlara verilen kolektif addır. Bunları ölçerek gösterdikleri bağlantılı değişimleri tanımlayabiliriz. Formülasyonlardakinin aksine daha basit ve daha kullanışlı bir zeminde ilerleriz. Bu düşüncedeki ekonominin tartışılmaz bir zaferidir.</p>

  <p>“Enerjik” felsefe istisnasız herkesin takdirini kazanmıştır. Ancak kan yuvarı ve titreşim gibi hiper-duyumsal varlıklar onun tüm çekiciliğine karşın kendi özel konumlarını korumaya devam etmektedir. Enerjik felsefe her türlü amaca hizmet edebilmek için fazla “ekonomik” görünmektedir. Gerçekliğin anahtarı ekonomiklikte değil bollukta saklıdır.</p>

  <p>Bu bölümde işlediğimiz son derece teknik meseleleri, popüler bir tarzda sunmakta fazlasıyla zorlanmış olduğumun farkındasınızdır. Sonuç olarak ulaşabildiğimin en iyisini sizlere sunmaya çalıştım. Gerçek kavramını açık bir biçimde anlayabilmenin çok güç olduğunun farkındasınızdır. Düşünce türlerinin değerlendirmesi yapılırken basit testler uygulayamayız. Sağduyu, genel bilim, ultra eleştirel bilim, eleştirel felsefe, enerjik felsefe, idealist felsefe; hepsi farklı farklı noktalarda yetersiz kalmakta ve ihtiyacımıza tek başına karşılık verememektedir. Birbirinden son derece farklı olan bu sistemlerin varlığı kafamızdaki gerçek fikrini yeniden gözden geçirmemizi gerektirmektedir. Çünkü henüz gerçek hakkında kesin bir kavrama ulaşabilmiş değiliz. Bu konuya bir sonraki bölümde gireceğiz. Ancak, şimdiki bölümümüzü kaparken birkaç hatırlatma yapmamda fayda var.</p>

  <p>Bütün bu bölüm boyunca yalnızca iki vurgu yapmayı amaçladım. İlki sağduyu ile ilgiliydi. Sağduyu kavramını sorgulamamız için elimizde yeterince neden mevcuttur. Sağduyu evrensel ölçekte geçerlilik kazansa da ve dilin yapısına yerleşmiş olsa da sağduyunun kategorilerinin çağlar öncesinde yaşamış atalarımızın olağanüstü başarılı hipotezlerinin birer ürünü olabileceği hiçbir zaman unutulmamalıdır. Tarihsel olarak tek bir kişi tarafından keşfedilmiş ya da icat edilmiş ancak aşama aşama yayılarak herkes tarafından kullanılır hale gelmiş olabilirler. Atalarımız yaşadıkları deneyimlerden yola çıkarak doğayla aralarında kusursuz bir denge oluşturmak suretiyle pratik amaçları sonsuza dek başarıyla karşılayabilecek bir sistem yaratmış olabilirler. Ancak Democritus, Archimedes, Galileo, Berkeley ya da bunlar gibi daha pek çok dehanın olağanüstü entelektüel ürünlerinin yaratılan bu sistemle pek de bağdaştığı söylenemez. Tekrarlıyorum, sağduyu kavramı sorgulamayı gerektiren bir kavramdır.</p>

  <p>İkinci nokta ise şudur: Bunca farklı düşünce türünün varlığı, her birinin kendine özgü amaçlarının oluşu, içlerinden hiçbirisinin tek başına mutlak bir sonuç vermeyişi; tüm teorilerin aslında birer araç oldukları yönündeki faydacı tespiti doğrulamaktadır. Bu tespiti ikinci bölümümüzde yapmış olduğumuzu hatırlıyorsunuzdur. Mevcut teorik düzeylerimiz çeşitliği, her bir düşünce düzeyinin kendi içinde inkâr edilemeyecek anlamlar taşıması ve hiçbirinin diğerlerine mutlak biçimde üstünlük kuramaması bizi haklı çıkarmaktadır. Gerçekten şüphe etmekte yanılmış olamayız!</p>

  <div class="footnotes">
    <p class="footnote" id="n1"><a class="backref" href="#ref1">1</a> <i>Yaşamsal Gerekçe: Sağduyunun Gerekçesi</i>, 1905, sf. 59.</p>
  </div>
</body>
</html>
