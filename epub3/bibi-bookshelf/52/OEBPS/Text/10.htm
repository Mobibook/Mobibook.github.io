<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 title="KAVRAMA FONKSİYONU">KAVRAMA FONKSİYONU (1)</h2>

  <p>Şimdi üzerinde duracağım mesele kavramanın nasıl meydana geldiği değil ne olduğudur. Shadworth Hodgson’ı okumuş olanlarınıza bu ayrım hiç de yabancı gelmeyecektir. Kavrama olgusu olarak adlandırdığımız şey açık biçimde beyin ve beyinin işlevleri üzerinden şekillenir. Beyine ek olarak dinamik açıdan “ruhun” da etkili olup olmadığı ayrı bir tartışma konusudur. Ancak şu anda ne beyin, ne de ruh üzerinde duracağız. Kavramanın bir şekilde gerçekleşmiş olduğunu varsayarak yalnızca kavramanın hangi unsurları barındırdığı ve hangi faktörleri gerekli kıldığı sorusuyla sınırlı kalacağız.</p>

  <p>Kavrama bilincin bir fonksiyonudur. Böylelikle gerekli kıldığı ilk faktör kavramanın gerçekleştiği bilinçlilik halidir. Sübjektif olarak ya da olası fonksiyonları düşünülmeyerek bilincinde olunan her hali ifade edebilecek olan “his” kavramını, kavrama sürecinin ötesindeki her türlü unsur için kullanacağım. (His kavramından rahatsız olan okuyucularım onun yerine Locke’un kullandığı anlamda “idea” ya da kullanışsız da olsa “bilinçlilik hali” ya da son olarak “düşünce” kavramını kullanabilirler.)</p>

  <p>İnsanoğlunun genel yapısı kimi hislerin kavrama sürecince, kimi hislerinse sübjektif etkenlerce belirlendiğini açık bir biçimde göstermektedir. Sübjektif etkenlerce belirlenen hislerin de fiziksel olduğu düşünülebilir. Ancak bunlar dağarcıklarımızın birer parçası olarak kendilerinin ötesinde bir fonksiyon üstlenirler. Bu noktada yine kendimizi sınırlamak durumundayız. Çünkü kendisinin ötesinde bir fonksiyon üstlenmenin olasılığını tartışmıyoruz. Yalnızca sağduyunun nasıl oluyor da birçok durumda yalnızca olası değil gerçek olarak kabullenildiğiyle ilgileniyoruz. Sağduyunun o durumları diğerlerinden ayırmakta ne gibi işaretler kullandığını inceliyoruz. Kısacası incelediğimiz konu betimsel psikolojiden başka bir şey değil.</p>

  <p>Condillac ünlü heykel hipotezinde buna benzer bir araştırma içerisindedir. Condillac’ın hipotezi hepinizin hatırlayacağı üzere bir heykele çeşitli hislerin kazandırılmasına dayanıyordu. Heykelin ilk hissettiği şeyin güzel bir koku olduğu varsayılıyordu. Yaradılış sorununun tüm karmaşık etkilerinden kaçınabilmek için, heykele dahi düşsel hislerin kazandırılması düşünülmüyordu. Gelin bir de onun uzaydaki herhangi bir noktayla ve hiçbir maddeyle bağlantısının olmadığını varsayıp doğrudan bir Tanrının yaratıcı gücünün eseri olarak boşlukta gezindiğini kabul edelim. “Obje”nin fiziksel ve psişik doğasının yaratabileceği güçlüklerden kaçınmak için de heykelin hissettiği ilk şeyin koku değil de “q” hissi olduğunu farz edelim. Bu soyut isim altında sahip olduğu gerçeklik; koku, acı, zorluk gibi daha kesin biçimlerde karşımıza çıktığında sahip olduğu gerçeklikten daha az olmayacaktır.</p>

  <p>Varsaydığımız “q” hissinin tanrının ilk ve bu anlamda da tek eseri olduğunu kabul ettiğimizde, onun aynı zamanda tüm evreni de teşkil ettiğini kabul etmiş oluruz. Yine varsayımımızda çok sayıdaki insanın bulunmasının getireceği güçlüklerden kaçınmak için bu hissin çok kısa bir süre için varolacağını kabul ettiğimizde, evrenin de o birkaç saniyelik sürenin ardından son bulacağını kabul etmiş oluruz.(2) O halde sözkonusu “q” hissi kendisinin mücadele gücüne indirgenmiş olacaktır. Onu kavrama fonksiyonu da kendisi gibi bir nefes alıp verme süresi kadar kısa olan koklama süresiyle sınırlı kalacaktır. Yaşamda o an dışında onu önceleyen ya da arkasından gelen başka hiçbir bilinçlilik hali olmayacaktır.</p>

  <p>Böylesi küçük bir his, varsaydığımız gibi evrende tek başına bırakılırsa –Tanrı’yı ve biz psikoloji eleştirmenlerini hesaba katmazsak– herhangi bir kavrama fonksiyonundan söz edebilmemiz mümkün müdür? Çünkü bir şeyi bilmek için, ortada bilinecek bir şeyin olması gerekir. Şu anki varsayımımızda ortada ne var? Varlığını kabul ettiğimiz “q” içerikli hissin olduğu söylenebilir. Ancak bunu “q” içerikli histen çok “q” niteliğindeki his olarak tanımlamak daha doğru olmayacak mıdır? “İçerik” tanımlaması aynı zamanda hem bir objenin varlığına, hem de onun içeriğinin sonucundaki bir hareketin varlığına işaret etmez mi? Bir hissin “q” niteliğine sahip olduğunu söylemekle “q” nitelikli his tabirinin tek ve aynı şey olduğunu kabul etmek daha güvenli bir yol olmayacak mıdır? Bunun doğruluğunu kabul ettiğimizde “q” niteliği hissin taşımış olduğu bütünüyle sübjektif bir olgu haline gelecektir. Bu kadar basit bir olguyu dağarcık başlığı altında incelemekte bir sakınca görmeyenler için kuşkusuz böyle olacaktır. Ancak biz, daha genel kullanıma sahip olan yolu seçelim. Dağarcık terimini, kavrama fonksiyonumuzun izlediği yolda histen bağımsız bir şekilde varolan “gerçekliklerin” kavranması için kullanmak üzere elimizde saklı tutalım. Bir hissin içeriği hissin dışında evrendeki hiçbir noktada gözlemlenemiyorsa ve yalnızca hisle sınırlıysa, genel kullanımda onun bir gerçeklik olarak tanımlanması uygun değildir. O halde hissin içeriği bir gerçeklik değil, hissin yapısının sübjektif bir unsuru ya da hissin rüyasıdır.</p>

  <p>Bir hissin spesifik anlamda kavranabilir olması için kendisinin ötesinde bir etkisi olması gerekir; tanrıdan hissin özgül “q” niteliğini kazanabilmesi için onun dışında yeni bir gerçeklik yaratmasını istememiz gerekir. Bu da ancak solipsism (tek bencilik ç.n.) koşulu içerisinde gerçekleşebilir. Yeni yaratılan gerçeklik hissin “q” niteliğine benziyorsa, his bizim tarafımızdan gerçekliğin bilincinde olmakla eş anlamlı görülebilir.</p>

  <p>Tezimin bu ilk kısmının şiddetle eleştirileceğinden eminim. Onu savunmaya geçmeden önce birkaç noktaya daha değinmek istiyorum. “Gerçeklik” bizi bir hissi kavramaya çağıran bir davetiye niteliği taşır; peki bir şeyi gerçeklik olarak adlandırmak için ne gibi bir davetiye gerekir? Bunun tek yanıtı araştırmacının kaderinde saklıdır. Herkes yaşamının her anında kendini bazı gerçekliklere inanırken bulur. Belki bu sene gerçek olduğuna inandığımız şeylerin önümüzdeki sene birer yanılgı olduğu ortaya çıkacaktır. Bir araştırmacı üzerinde çalıştığı hissin kendi gerçeklik tanımlamasına uyduğu sonucuna ulaşırsa kuşkusuz hissin kendisinin kavranabilir olduğunu kabul edecektir. Kendimiz eleştirmenler olarak gerçekliğe böylesi görece ve geçici bir biçimde yaklaşmak suretiyle sorumluluğumuzu hafifletmiş oluruz. Her bilim bazı varsayımlar üzerine kuruludur. Varsayımlar da her an boşa çıkabilecek önkabullerdir. Kavrama fonksiyonu üzerine kabul edilen varsayımlar da kendi içlerindeki aynı fonksiyon aracılığıyla şekillenecektir. Pınarlar kaynaklarından daha engin olamayacağına göre bu alanda ulaştığımız sonuçların kendi kavrama yeteneklerimizle sınırlı olacağını kabul etmemiz gerekecektir. Söyleyebileceğimiz en doğru şey, kavrayış hakkındaki bilgilerimizin diğer şeyler hakkındaki bilgilerimiz kadar doğru olabileceğidir. “Gerçeklikler” hakkında söylediklerimizle bizimle aynı fikri paylaşanlar bizim doktrinimizin de gerçekliği konusunda hemfikir olacaktır. Daha fazlasını bekleyemeyiz.</p>

  <p>Kullandığımız terminoloji bu vurguların ruhunu taşıyacaktır. Hislerin niteliğinin ya da içeriğinin kendisinin içinde olduğu kadar dışında da varlığını sürdürdüğüne inanmıyorsak o hislerin kavranabilir olduklarını kesinlikle söyleyemeyiz. Bu türden hisleri bir rüya olarak tanımlamak daha doğru olacaktır; bunların birer kurgu mu yoksa hata mı oldukları konusunu da ileride ele alacağız.</p>

  <p>Şimdi tezimize geri dönelim. İçinizden bazılarının “Bir gerçeklik, nasıl bir hisle bir tutulabilir?” diye haykırdığınızı duyar gibiyim. Burada hissin niteliğini “q” harfiyle adlandırmanın bize nasıl geniş bir alan açtığını farketmiş oluruz. Bu suretle içsel süreç ve dış gerçeklik arasındaki bağlantı sorununa saplanıp kalmaktan kurtulmuş olduk. Herkesi bir hisse benzediğini düşündüğü herhangi bir şeyi gerçeklik olarak kabul etmekte serbest bırakmış olduk. Bu dış bir varlık da olabilir, örneğimizdeki gibi “q” hissi şeklinde soyutta olabilir. Böylesi bir eleştiriyi de savuşturmuş olduktan sonra, yeni bir eleştiriyle yüzleşmenin vakti geldi.</p>

  <p>İlişkilerin bilgisi anlamında “düşünce”yi tüm akli süreçlerin tek unsuru olarak kabul eden ve hislere dayanan bilinçlilik hallerinin bilinçsizlikten farklı olmadığına inanan filozofların eleştirilerine sıra gelmiş oldu. Kant ve Hegel’in izlerini takip etmeyi amaçlayanların bugünlerde ağızlarından şuna benzer ifadeler eksik olmuyor: “Diğer her şeyden yalıtılan, aklın ve her türlü ilişkinin dışına itilen bir algı hiçbir anlam taşımaz. Böylesi bir algı boşluğa bakmakla birdir.” “Kendi içinde geçici, anlık ve tanımlanamaz bir şeydir. Çünkü onu adlandırdığımızda başka bir şey haline gelecektir. Bu yüzden bilinemez de.” “Tüm nitelikleri ilişkiler çerçevesinde belirlenen gerçekliklerin dışında herhangi bir şeyden söz etmek mümkün değildir.”</p>

  <p>Profesör Green’in çalışmalarında yer alan bu ifadelere benzer yaklaşımlar rahatlıkla çoğaltılabilir. Ancak benimsedikleri doktrin öylesine hatalıdır ki, onları derlemek zaman kaybı dışında hiçbir sonuç vermeyecektir. İster bir bilgi ister bir rüya olsun kavrama yeteneğimizin ürünü olan herhangi bir hissimizin fiziksel bir boyutunun olmadığı tartışılmayacak bir gerçektir. En fazla pozitif biçimde ve kesin bir dille içsel bir olgu olarak nitelenebilirler. Bu da kendi içinde son derece karmaşık bir sorundur. Kuşkusuz bunun böyle olmadığı birçok akli süreç de vardır. Eğer “q” bir gerçeklik ise en asgari bilgi ile bilinecektir. Onu herhangi bir tarih sıralamasına koymayacak, herhangi bir yere yerleştirmeyecektir. Onu sınıflandırmayacak ve de adlandırmayacaktır. O da kendini bir his olarak bilmeyecektir, kendini diğer hislerle karşılaştırmayacaktır. Kısacası en pasif, en çaresiz ve en kullanışsız şey olacaktır.</p>

  <p>Oysa onu birçok şeyi dışlayarak tanımlamak zorunda kalıyorsak ve o da kendisi ya da başka şeyler hakkında herhangi bir şey ifade etmiyorsa, onun fiziksel bir boyutunun olmadığını söylemek yanlış mı olacaktır? Bu eleştirileri getiren “ilişkiciler” haklı mı çıkacaktır?</p>

  <p>Bu bilmecenin çözümünde yatan “ilişkin” sözcüğüne yakından baktığımızda çözümün çok da karmaşık olmadığını fark edeceksiniz. John Grote’ın <i>Exploratio Philosophica</i> adlı eserinden yapacağım alıntı bunu anlamanızı kolaylaştıracaktır:</p>

  <blockquote>
    <p>“Bilgilerimiz iki şekilde ele alınabilir. Bir başka ifadeyle ‘obje’ hakkındaki bilgimiz iki anlama sahiptir. Yani ilk olarak bir nesneyi, bir insanı ya da herhangi bir şeyi bildiğimizi söyleyebiliriz; ikinci olarak o nesne ya da o insana <i>ilişkin</i> şunları bildiğimizi söyleyebiliriz. Dil, genel anlamda, kendi mantıksal iç güdülerini takip ederek bu iki farklı tür olan bilgi kavramını farklı farklı ifade etme yoluna gider. Köken itibariyle ilkinin olgusal olduğunu düşünebiliriz. Bu suretle bilgi kavramı bilgisine ulaşılan şeyle örtüşür ya da benzerlik taşır. Kavram, olgusal nitelik taşıyan bedensel iletişime daha yatkın bir özelliğe bürünür ve diğerine göre daha az saf olan bir entelektüel boyut taşır. Özetleyecek olursak, sözünü ettiğimiz ilk bilgi türünde duyularımıza hitap eden bir obje vardır ve biz de onu betimleriz. İkinci bilgi türünü ise bir nesne, bir insan ya da herhangi bir şeye <i>ilişkin</i> olarak vardığımız kararlar ya da önermeler yoluyla ifade ederiz. İfade ettiğimiz bilginin kuramsal bir betimlemesinin olması gerekmez. Köken itibariyle daha entelektüel bir boyut taşır. Hangi türden olursa olsun karmaşık olmaması şartıyla bildiklerimizi ifade etmemizin önünde hiçbir engel yoktur.”</p>
  </blockquote>

  <p>O halde varsaydığımız “q” hissi (bilgi olduğunu kabul edersek) yalnızca aşinalık türündeki bir bilgi ise, kendini dünyadaki her şeyden soyutlamaya çalışması açısından eski tabirle kendi sütüyle beslenmektedir. Onun fiziksel anlamda hiçbir şey ifade etmediğini söylemek haksızlık olacaktır. Hegel ekolünün basit duyumları, felsefi onay alanının dışında gösterme çabası bütünüyle bu yanlış varsayıma dayanmaktadır. Bir kavramın anlamsız olduğunu söyleyebilmemiz için ona ilişkin duyumların “hiçbir şey ifade etmemesi” koşulu aranmalıdır.(3) Onun varlığı ancak bu koşul çerçevesinde inkâr edilebilir. “Anlam”, diğer zihinsel durumların bir işareti olması nedeniyle, zihinsel durumların sahip olması gereken tek fonksiyon olarak ele alınmaktadır. Bununla birlikte bizlerin ilkel duyumlarının hiçbir anlam çıkaramadığı şeyleri ilk önce anlamsız, daha sonra amaçsız ve son olarak da absürt olarak tanımlamak işin kolayına kaçmak olacaktır. Bu sonu gelmeyen evrensel tasfiye sürecinde tüm “anlam” onu yaratan koşuldan uzaklaşmayacak mıdır? Nesneler hakkındaki bilgilerimiz hiçbir zaman olmadığı kadar mükemmele ulaştığında, o bilgilerin dayanak noktalarına ihtiyaç duymaması kaçınılmaz değil midir?</p>

  <p>Varsaydığımız ufacık hissin vermiş olduğu şey, onu hatırlatan diğer hisler de geliştiğinde artık bir tema ya da aşinalık haline dönüşecektir. Onun ve onu hatırlatan hislerin vermiş olduğu şeyler arasındaki ilişkiler algılanarak bazı kararlara ulaşılacaktır. Böylelikle “q” hissi bir isim alacak ve suskunluğunu bozacak, yani bir şeyler ifade etmeye başlayacaktır. Mantık kurallarına göre her ismin kendine özgü “anlamı” vardır. O “anlam” her zaman için, iç ilişkilerin analiz edilmesini gerektirmeksizin belirli bir gerçeklik ya da içeriğe işaret eder. Aynı türden “olgular” ya da içeriklerle ilgili tek anlamlı önerme aşinalık temeline dayanacaktır. Burada “q” hissimizin güzel bir koku ya da diş ağrısı olduğunu varsayalım. O zaman ilk olarak basit bir şekil alır ve henüz ona ilişkin hiçbir bilgi olmamasına karşın kafamızda belirli bir izlenim uyanır. Ona ilişkin bilgiler belirli bir bağlamda onun kendisidir. Bu olmadığı takdirde o bağlamdan da söz edebilmek mümkün değildir.(4)</p>

  <p>Yanıt vermeye çalıştığımız bu eleştiriye yeterince zaman ayırdığımızı düşünüyorum. Şimdi de tezimizi geliştirmeye çalışalım: Evrende hissedilen “q”nun dışında bir “q” varsa, “q” hissinin kaynaklanmış olduğu “q” varlığıyla aşinalığının olması gerekir. Aşinalığın sınırları onun sona ulaşması noktasında bir gelişime mi, yoksa bir artışa mı işaret ettiğini söylememizi güçleştirir. İşte bu yüzden hissin yalnızca kavramsal olduğunu söyleyemeyiz. Dış bir varlığın olması koşuluyla hissin tüm nitelikleri varlığın niteliklerine ilişkin hislerdir ve dış bir olgunun kavranması anlamına gelirler.</p>

  <p>İlk hisse ait olan kavrama fonksiyonunun bu şekilde doğrulanması, “q” objesinin kendisinden kaynaklanan hissin dışındaki varlığını da kabul etmemizi gerektirir. Objenin varlığından söz edemediğimiz takdirde hissin de kavramsal olduğundan emin olamayız. Hissin dışında onun ilişkin olduğu obje yoksa, o hissi ancak bir düş olarak adlandırabiliriz. Hissin kendisinin objenin varolup olmadığını farketmesi mümkün değildir. Çünkü kendi “q”su onun için tek “q”dur. Hislerin kendi doğaları, kavrama fonksiyonundan bağımsız bir biçimde varlığını korur. Kavrama fonksiyonu anlıktır. Kavrama fonksiyonun analitik olduğu söylenemez, tamamıyla yapaydır.</p>

  <p>Hisleri bir silahın namlusundan çıkan mermilere benzetebiliriz. Hissedilebilecek ya da vurabilecek bir şey olmadığı takdirde kendilerini koyuverip giderler. Karşılarına bir şey çıktığında hissedilmezler, artık hedeflerine ulaşmış ve bilinmektedirler.</p>

  <p>Şimdi ulaştığımız noktada diğerlerinden çok daha şiddetli bir eleştiri ile karşı karşıya kalırız. Buraya kadar eleştirmenler olarak gerçek bir “q” ve “q” hissini araştırmış ve görmüş olduk. İkisi birbirine benzer olduğu için, birbirinden haberdar olduklarını kabul etmiştik. Fakat “q” hissinin tıpatıp “q” varlığını yansıtıp yansıtmadığını bilmediğimiz sürece bunu söylemeye hiçbir şekilde hakkımız yoktur. Tek bir “q”nun değil de birçok “q”ların bulunduğunu farz edelim. His gerçekten de silahtan çıkan mermi olsaydı ateşlenecek ve hangisinin vurulduğu belli olacaktı. Peki hissin içlerinden hangisini fark ettiğini nereden bileceğiz? Temsil etmekte olduğunun farkına vardığı söylenebilir. Peki o zaman hangisini temsil etmektedir? Bu açıdan herhangi bir işaret vermez. Yalnızca benzer; hepsine hiçbir farklılık olmaksızın benzer. Benzemek temsil etmek ya da sunmak anlamına gelmez. Yumurtalar da birbirine benzer; ancak onların birbirlerini sunduğu, temsil ettiği ya da birbirlerinden haberdar olduğu anlamına gelmez. Bunların bir his olmadığı için böyle olduğunu düşünüyorsanız, kendinizi yalnızca diş ağrılarının hissedildiği bir dünyada hayal edin. Hisler birbirine gerçekten de benzeyecektir, ama onların birbirinden haberdar olduğunu söyleyebilir misiniz?</p>

  <p>Diş ağrısı gibi tek bir niteliğe sahip olan “q” vakası, somut ve özel bir varlık olduğu zamankinden çok daha farklı bir konuma oturacaktır. Pratik olarak, tek bir niteliğin hissedilmesinin o varlığı temsil edip etmediğine karar verebilmemizi sağlayacak hiçbir test yoktur. Onların temsil etmiş olduğu nitelikten farklı bir şeyi yansıtmayacağı düşünülebilir. Çünkü soyut bir niteliğe hiçbir şekilde müdahale edilemez. Herhangi bir bağlam ya da koşula oturmayan bir varoluş, platonik bir fikir, bir niteliğin kopya suretleri ayırt edilebilir olmaktan uzaktır. Hiçbir işaret vermezler. Hiçbir sonuç değişmez. Hissin şunu ya da bunu mu temsil etmekte olduğu, yoksa temsil etmek anlamında olmasa bile o niteliğe benzemekle sınırlı mı kaldığı hiçbir şeyi değiştirmez.</p>

  <p>Varsaydığımız “q” niteliğinin yorumlarına her birini diğerlerinden ayıran bir bağlam kazandırmak suretiyle çoğulcu bir yaklaşım benimsersek, benzerlik ilkemizi o bağlama da uyacak şekilde genişletirsek hissin farkında olduğu şeyin hangisi olduğunu bulabiliriz. Böylelikle hissin içeriğini en iyi yansıttığı belirli bir “q”nun farkında olduğunu söyleyebiliriz. Fakat burada da karşımıza teorik bir şüphe çıkması kaçınılmazdır: Rastlantısal bir yansıtma o şeyin farkında olunduğunu gösterir mi? Silahın namlusu çıkan merminin hangi “q”ya yöneldiğini ve vurduğunu gösterir. Bir hissin hangi “q”yu hedeflediğini ve hangisinin farkında olduğunu bize göstermediği sürece onun gerçek “q”ların hiçbirine yönelmediğini ve bunların hiçbirin farkında olmadığını söyleyemez miyiz? “Benzerlik” onun gerçeklikle olan ilişkisini ayrıntılı olarak yansıtmaya yetmez mi?</p>

  <p>Mantıksal olarak her gerçek his hangi “q”yu hedef aldığını bize gösterecektir, neredeyse bir silahın namlusu gibi... Somut durumlarda bir olgu pratik olarak daha önce atlamış olduğumuz bir unsur tarafından belirlenecektir. Gelin soyutlamaları bir kenara bırakıp olası örneklere geçelim ve hayalgücümüzden bize daha zengin bir dünya sunmasını talep edelim. Örneğin rüyamızda belirli birinin öldüğünü gördüğümüzde o kişinin aynı anda öldüğünü varsayalım. Bunun gerçekliğin kavranması mı olduğunu, yoksa tamamıyla tesadüfi bir şey mi olduğunu nasıl söyleyeceğiz? “Psişik araştırma topluluğu” bunun gibi çok karmaşık vakaları biraraya getirmekte ve en mantıklı şekilde yorumlamaya çalışmaktadır.</p>

  <p>Gördüğüm rüya hayatım boyunca görmüş olduğum rüyaların yalnızca bir türü olsaydı, rüyamdaki ölümün şekli gerçek ölüm şeklinden birçok noktada farklı özellikler gösterseydi ve beni herhangi bir şey yapmaya sürüklemeseydi kuşkusuz onun tuhaf bir rastlantı olduğunu ve hiçbir anlam taşımadığını söyleyebilecektik. Ancak rüyadaki ölüm şekliyle gerçek ölüm şekli her noktada örtüşür tarzda uzun bir seyir izleseydi, daha önce de zaman zaman bu tür gerçeğe çıkan rüyalar görmüş olsaydım, uyandığımda sanki doğruymuş gibi hareket etmemi gerektirseydi ve hemen komşulara koşmamı sağlasaydı; gizemli bir şekilde gaipten haber aldığım düşünülebilirdi. Böylelikle rüyalarım simgelemiş oldukları gerçekliklerle örtüşmüş olacaktı. Bunu hiçbir şekilde rastlantı olarak değerlendiremeyecektik. Bir de rüyamın ortasında gerçekliğin akışına müdahale etme gücümün olduğu ve olayları istediğim gibi değiştirebileceğim ortaya çıksaydı her türlü şüphe tamamıyla ortadan kalkmış olacaktı. En azından rüyadaki kendim ile uyanık halimin aynı şeyle ilgileniyor olduğu kesin bir dille söylenebilecekti.</p>

  <p>İnsanlar bu tür bir soruna aynı şekilde yaklaşırlar. Kullanılacak kriter şudur: Rüyanın pratik sonuçlarının gerçek dünyada gözlemlenebilmesi ve iki dünya arasındaki benzerliğin kapsamı.(6) Her his eyleme dönüktür, her his beraberinde bir eylemi de getirir. Bunlar günümüzde üzerinde tartışmaya gerek olmayan gerçeklerdir. Ancak hislerimizin aklımızın dünyasındaki gerçekliklerin üzerinde etkisinin olduğunu söylemek onların doğasının farklı bir yönüne işaret etmek demektir. Hislerimizin üzerinde rol oynadıkları gerçeklikleri aslında “işaret etmediği” kanıtlanmadığı sürece onun ve benim tek ve aynı dünyayı paylaştığımız konusundaki şüphelerimi koruyabilir mi? Eylem tek dünyada gerçekleşiyorsa, o dünya hislerin tasarladığı dünya olacaktır. Eylem farklı bir dünyada gerçekleşiyorsa, o dünya hislerin kendine özgü dünyası olacaktır. Bir başka ifadeyle karşımdakinin hisleri benim dünyama herhangi bir şey katmıyorsa, o hislerin benim dünyamdan tamamıyla kopuk olduğunu söyleyebilirim. Bu suretle onun hislerinin ben-merkezci olduğunu ve bir rüya niteliği taşıdığı sonucunu çıkarabilirim. Sizin diş ağrısı hissiniz sanki benim dişim ağrıyormuş gibi hareket etmenizi gerektirmiyorsa ve de benim dişim ağrırken “Nasıl acı çektiğini biliyorum” şeklindeki yaklaşımınız bana hiçbir çözüm sağlamıyorsa, sizin hissinizin benimkine ne kadar benzerse benzesin benimkiyle aynı his olduğunu kabul edemem. Bu birbirinden haberdar olmak yönünde hiçbir kanıt sunmamaktadır ve benim bunu kabul edebilmem için bu türden bir kanıt olmak zorundadır.</p>

  <p>Benim dünyama hitap ettiğinizi düşünebilmem için dünyamı etkilemeniz gerekir. Benim dünyamı büyük oranda kavradığınızı düşünebilmem için dünyamı büyük oranda etkilemeniz gerekir. Benim dünyamı tıpkı benim gibi algıladığınızdan emin olabilmem için sizin yerinizde ben olsaydım onu nasıl etkilemeye çalışırsam öyle etkilemeye çalışmanız gerekir. Ancak bu suretle yalnızca aynı gerçekliği düşündüğümüze değil, onu aynı şekilde ve aynı boyutlarda düşündüğümüze de inanabilirim.</p>

  <p>Karşımızdakinin hisleri kendi dünyamız üzerinde herhangi bir pratik etki yaratmıyorsa onun hislerinin varlığından emin olamayız. Doğanın yapısı çok özgüldür. Her birimizin dünyasında insan bedenleri olarak tanımlanan belirli objeler mevcuttur. Bunlar hareketlidir ve oradaki diğer tüm objelerin üzerinde etkiye sahiptir. Hareket alanları bizim bedenimiz sözkonusu olduğuna göre bizim hareket alanımızdır. Kullandığımız takdirde kendilerini kelimelere ve mimiklere dökerler. Bunların herbirinin ardında belirli düşünceler yatmaktadır. Bunlar yalnızca soyut düşünceler değil, kesin anlamda belirleyiciliğe sahip düşüncelerdir. Örneğin, bir ateş karşısında ısınmak için bu ateş benim evimde yanıyor olsaydı nasıl hareket edersem aynen öyle hareket ediyorsanız, sizin genel anlamda ateş kavramına sahip olduğunuzu düşünebilirim. Onu elinizdeki maşayla karıştırarak kendinizi tam karşısına konumlandırırsınız. Ancak bundan yola çıkarak sizin “ateşi” hissedip hissetmediğinizi bilemem, çünkü o ateşi siz hissetmektesiniz. Psikolojik açıdan baktığımızda, bir hissin hangi gerçekliği çağrıştırdığını keşfetmemiz onun hangi gerçekliği ifade ettiğini ortaya çıkarmaz. İlk olarak onun neyi ifade ettiğinin farkına varırız, daha sonra onun çağrıştırılması gereken şey olduğunu kabul ederiz. Aynı objelere baktığımızda, aynı objelere yöneldiğimizde, aynı objeleri evirip çevirdiğimizde birbirimizin hislerinin gerçekliğe ve karşımızdakinin hislerine benzemesini ancak umut edebiliriz. Bundan hiçbir zaman teorik olarak emin olamayız. Zorbanın biri beni döverken, onun zihninde canlanan beden vizyonuyla benim bedenimin birbirine benzeyip benzemediği konusunda ya da gerçekte tahkir ettiği bedenin benimkinden farklı olup olmadığı konusunda çok fazla zaman kaybetmeyecektir. Pratik bakış açısı bu türden arapsaçına dönmüş metafizik sorunları elinin tersi ile kenara iter. Beni döven kişinin zihninde benim bedenim yoksa, onu farklı bir beden olarak tanımlayabilir miyiz? Zihni sonuç olarak olayın konu olduğu bedenle yani benimle meşguldür. Beni dövenin çıkardığı anlam, bedenimle olan ilişkisinden koparılarak hiçbir şekilde bana ait olmayan bir başka bedenle ilişkilendirilmişse tamamıyla hükümsüz kalacaktır. Metafizik bilmece için iki zihnin, yani beni döven kişi ile benim nasıl aynı bedeni aklımızdan geçirebileceğimiz önem taşımaz. Birbirlerinin bedenini aynı mekânı paylaşıyorken, aynı yönde adım atıyorken, aynı suda yüzüyorken, aynı sesi çıkarıyorken, aynı oyunu oynuyorken, aynı tabaktan yemek yiyorken gören insanların pratik anlamda özgün dünyaların çoğulculuğuna inanması mümkün olmayacaktır.</p>

  <p>Bir zihnin etkinliklerinin karşısındakinin dünyası üzerinde hiçbir etkisi gözlemlenemiyorsa durum daha farklı olacaktır. Şiirlerde ve öykülerde bu durum karşımıza çıkar. Örneğin hepimizin bildiği bir öyküyü bizlere sunduğu sonuçlardan bağımsız saf ve basit bir biçimde ele almanın ötesine geçersek göreceğiz ki aynı öyküyü okuyan her okuyucunun kafasında ayrı bir öykü bulunur ve okuyucu sayısı kadar farklı öykü vardır.(7) Okuyucuların kafasındaki öykülerin birbirine benziyor olması onların aynı olduğu anlamına gelmez. Ancak biri tarafından diğer tüm versiyonların üzerinde etki bırakan bir düzelti yapılması halinde herkesin kafasındaki öykünün aynı olduğuna ve öykünün herkese aynı küçük dünyayı sunduğuna inanabiliriz.</p>

  <p>Geldiğimiz bu noktada tekrar tezimize dönüp ilerlemek durumundayız. Özetleyecek olursak “q” hissi benzemekte olduğu gerçekliğin farkındadır ve doğrudan ya da dolaylı olarak onun üzerinden işlerlik kazanır. Gerçekliğe işlerlik kazanmaksızın benziyorsa bir rüyadır; benzemediği halde gerçeklik üzerinden işlerlik kazanıyorsa bir hatadır.</p>

  <p>Okuyucuların sayfalar dolusu fikir yürütme sonucunda ulaştığımız bu formülasyonu önemsiz ya da fazla basit bulmasından endişelenmemek mümkün değildir. Formülasyonumuz yalnızca algının sözkonusu olduğu durumlar için geçerlidir ve sembolik ya da kavramsal düşünce boyutları tamamıyla bunun dışında kalmaktadır. Gerçekliğin bir madde, bir hareket ya da bir bilinçlilik hali olduğu durumlarda, onu zihnimizde canlandırabiliriz ve algılayana kadar üzerinde çalışabiliriz. Ancak evrensel olarak olduğu gibi kabul görmüş çok sayıda kavramı ne zihnimizde canlandırabiliriz, ne de onların üzerinde çalışma yapabiliriz.</p>

  <p>Sembolik düşünce alanında bazı gerçeklikleri evrensel olarak tasarlamak, konuşmak ve onlardan sonuç çıkarmak durumundayız. Kısacası onların bilgisi evrenseldir ve herhangi bir sübjektif bilinç hali gerektirmez. Onlar bize dil aracılığıyla öğretilir ve kafalarımızda onlara ilişkin hiçbir doğrudan imgelem oluşmaz. Bu hususta ilk ağızdan size kendi düşüncelerimi aktarayım. Şu anki düşüncem kendisindeki sübjektif materyali kelimelerle ifade etmektedir. Kelimeler doğrudan bilinç alanının ötesinde yatmakta olan kimi gerçekliklere işaret ederler. Kelimelerin öznesi-süjesi ya da konusu benim zihinsel olarak hedef aldığım şey doğrultusunda belirlenir. Örneğin arkamda bir şeyin durduğundan eminsem, etrafıma bakmaksızın başparmağımla omzumun arkasından onu işaret edebilirim. Kelimelerin sonları ya da sonuçları başımla bizzat işaret ettiğim şey doğrultusunda belirlenir. O kelimeleri kullanarak ilişkin oldukları şeyin varlığını kabul etmiş olurum. Zihnimde bir imgeyle ilgili yalnızca bazı ipuçları olsa bile, ipuçları benzerlik ve gerçeklik açısından aynı hisleri yaratıyorsa bu bende parçası olduğu şeyin rasyonel ve gerçek olduğu hissini uyandırır.</p>

  <p>Ancak bu noktadan sonra kavrayışın bilincinden söz edebilmek mümkündür, fakat yine de bilgisine ulaşılan şeyin zihnimizde canlandırılabilmesi çok güçtür. Tezimizdeki formülasyon da şu boyuta ulaşacaktır: Algı doğrudan ya da dolaylı olarak üzerinde işlerlik kazandığı ve çağrıştırdığı gerçeklikten haberdardır; kavramsal his ya da düşünce ancak aktüel ya da potansiyel olarak işlerlik kazanan bir algı haline dönüşmesi koşuluyla bir gerçeklikten haberdar olabilir, onu ancak bu şekilde çağrıştırabilir. Bir gerçeklikle ya da gerçekliğin içeriğiyle bağlantılı hale gelebilecek bu kavramlar bir duyum ya da duyumsal bir fikir olabilir. Bir düşüncenin bu türden bir algıya dönüşmesinden kastım onun bu niteliğe ulaşma kapasitesine sahip olmasıdır. Hissimiz, bir duyum olduğu takdirde pratik anlamda deneyimler yoluyla, yalnızca zihnimizdeki bir imge olduğu takdirde mantıksal ya da alışkanlıklara dayalı önermeler yoluyla bu niteliğe sahip olduğunu göstermelidir.</p>

  <p>Tespitimizi daha anlaşılır kılabilmek için bir örnek düşünelim. Elime gelen ilk kitabı açıp gözüme çarpan ilk cümleyi okuyayım: “Newton, Tanrının cennetteki marifetlerini Paley’in hayvanlar krallığı kadar açık seçik gördü.” Kitabı hemen kapatıp okumuş olduğumda hızla kavramış olduğum bu sübjektif ifadeyi analiz etmeye çalışayım. İlk başta cümlenin anlaşılabilir, rasyonel ve dünyadaki gerçeklerle örtüşür nitelikte olduğu hissi uyanır. “Newton”, “Paley” ve “Tanrı” arasında bir çeşit harmoni olduğu da düşünülebilir. “Cennet”, “marifet” ya da “Tanrı” kelimeleriyle bağlantılı hiçbir imge yoktur. Bunlar yalnızca birer kelimeden ibarettir. “Hayvanlar Krallığı” ifadesi bana Cambridge şehrindeki Zooloji Müzesi’ni çağrıştırmıştır. “Paley” ifadesi bana küçük deri kaplı bir kitabı çağrıştırmıştır. “Newton” ise sağ tarafta aşağıda kalan köşede kıvırcık perukasıyla belirgin bir görüntünün gözlerimin önünde canlanmasına neden olmuştur. Tüm bunlar okuduğum cümleden çıkardığım anlamlardır. Kitabı daha dikkatli gözlerle okuduğumda bu ilk izlenimlerimin değişmeksizin aynı kalacağını söyleyebilmem ne yazık ki mümkün değildir. Her şeye karşın cümleden çıkardığım anlam kavramsaldır. Cümle, içimdeki psikolojik benin öyle olmasını istediği gerçekliklerle ilgilidir. Onlar benim için artık gerçek bir bilgi halini almıştır.</p>

  <p>Cümleden çıkarmış olduğum sonuçları bunun kadar hoşgörülü bir biçimde nasıl sınayabiliriz? Benim bilincimde canlananlar dayandıkları gerçekliklere ne benzeyen, ne de onları etkileyen sembollerden oluşmuştur. Bilincimde canlananların gerçekliklerin kendisini yansıttığından nasıl emin olabilirim?</p>

  <p>Bunun gibi çok sayıda örnekte yetersiz ya da sembolik düşüncelerimi geliştirerek, algı boyutuna taşıyarak kendimi sınamış olduğum için bundan emin olabilirim. Düşünceleri geliştirmekten kastım onların sahip oldukları eğilimleri takip ederek bir ileriki noktaya taşımaktır. Onları işaret etmekte olduklarını düşündüğüm noktaya doğru ilerletirim. Açıklığa kavuştururum. Halelerini belirginleştiririm. Kompozisyonlarının bir parçası olan üzerindeki örtüyü kaldırırım. Son olarak sübjektif içeriklerinin en uygun dayanağını ortaya çıkarırım. “Paley” hakkındaki düşüncelerimi geliştirmek için, o kara kaplı kitapçığa ulaşırım ve hayvan krallığına ilişkin pasajları okurum. O pasajlardan çıkardığım anlamın karşımdaki kişinin çıkardığı anlamlarla aynı olup olmadığını sınarım. “Newton” hakkındaki düşüncelerimi onun çalışmalarını ve portrelerine ulaşarak geliştirebilirim. Newton’un yaşamış olduğu on yedinci yüzyılın koşullarını anlamaya çalışırım. Benim zihnimdeki “Newton” ile karşımdakinin zihnindeki “Newton”un birbiriyle ne ölçüde örtüştüğünü sınarım. Son olarak Tanrı, cennet ve Tanrı’ya atfedilen marifetler hakkında hareketlerimle ve de sözlerimle karşımdakiyle aynı şeyleri paylaşıp paylaşmadığımı görebilirim.</p>

  <p>Benim sergilediğim şeyler son tahlilde karşımdakinin hislerine dönüktür. Düşüncelerim onun hislerinin üzerinde sanki kendi etkide bulunuyormuş gibi etkide bulunmamı sağlar. Bu suretle düşüncelerim pratik olarak onun gerçekliği halini alır. Onun algıladıklarının üzerinde düşüncelerimin etkili olduğunu söyleyebilirim. Çünkü kendi düşüncelerimden yola çıkarak, onları geliştirerek Paley’in kitabını, Newton’un portresini ve benzerini onun gözlerinin önüne sermem bu etkiyi yaratmıştır.</p>

  <p>Son tahlilde hepimizin aynı dünyayı bildiğimiz, aynı dünyayı düşündüğümüz ve aynı dünya hakkında konuştuğumuz kanaatine varabiliriz. Çünkü algılarımızın ortak olduğu kanaatindeyiz. Bu kanaatteyiz, çünkü her birimizin algıları karşımızdakinin algılarındaki değişiklikler sonucu değişmektedir. Benim sizlerin gözünde ne olduğum sizin algınızdır. Ansızın bir kitabı açıp içinden bazı cümleler okuduğumda yapmış olduğum hareketler de sizin algılarınızdır. Bunlar sizinkilere öylesine benzer hareketlerdir ki, o hareketleri besleyen hisleri benim de yaşadığıma ve aynı kitabı paylaştığımıza şüphe etmezsiniz. Ancak aynı doğrultuda hissettiğimizden, ona ilişkin hislerimin sizinkilere benzemesinden hiçbir zaman tam olarak emin olamayız, böylelikle duruma uygun olan en kolay hipotezi kabulleniriz. Mantıksal olarak bundan emin olamadığımıza göre duyduğumuz hislerin birbirine benzemek zorunda olmadığını, herkesin aynı şeyi, aynı anda ve aynı doğrultuda algılayamayabileceğini varsayarız.(10) Herkes kendi algısını gerçek olarak kabul ettiğine göre, diğer algıların da aynı gerçekliği hedef almasına karşın işlerliğini kanıtlamadığı sürece hatalı olduğu sonucuna ulaşacaktır. Bir başka deyişle karşımızdaki kişinin algılarının doğruluğu bizimkilerin üzerindeki etkilerini kanıtlamasına bağlıdır.(11)</p>

  <p>Algılar düzeyinde böyle bir durum sözkonusuysa, düşüncelerin daha üst modları için durumun nasıl olabileceğini siz tahmin edin! Duyumlar alanında dahi insanlar arasında hiç de azımsanmayacak farklılıklar mevcuttur. En basit bir kavramsal unsurun üzerinde yapılacak çalışma ne ölçüde geniş bir yelpaze ile karşı karşıya olduğumuzu göstermeye yetecektir. Hayata ilişkin duygusal tutumlar ve genel teoriler üzerinde aramızdaki farklıkların boyutları düşünüldüğünde Thackeray’e hak vermemek mümkün değildir: “Dostum, senin şapkanın altında başka bir evren var, benim şapkamın altındaysa başka bir evren...”</p>

  <p>Peki böylesi bir kaosu nasıl aşabiliriz? Zihinlerimiz hangi noktalarda ortaklaşabilir? Bunu ancak tek bir şekilde; birbirleri üzerinde belirleyici etkiye sahip olan algısal hislerimizin karşılıklı benzeşmesi yoluyla gerçekleştirebiliriz.</p>

  <p>İki insanın bir algı üzerine aynı şekilde hareket etmesi, onun hakkında aynı hisleri paylaşmalarını gerektirir. Aynı şekilde hareket etmiyorlarsa, aynı şeyi farklı farklı algıladıklarından şüphe etmeleri gerekir. Bu testi uygulamadığımız sürece karşımızdakiyle birbirimizi anladığımızdan hiçbir şekilde emin olamayız.(12) Metafizik tartışmaların havanda su dövmekten öteye geçememesi işte bu yüzdendir. Hiçbir pratik boyuta sahip değildirler. Öte yandan “bilimsel” teoriler her zaman için kendilerini kesin algılar üzerinden ifade etmek zorundadır. Teorinizden yola çıkarak ulaşmış olduğunuz duyumun doğruluğunu beni laboratuarınıza götürüp gözlerimin önünde kanıtlayabilirsiniz. Kavramsal nedenlerin gözlerimizin önünde uçuşması gerçekten de güzeldir. Ancak filozoflar kolay kolay ikna olmazlar. Onlar kolaylıkla görülebilecek boyutlarda olan şeylere burun kıvırmakla yetinirler.</p>

  <div class="footnotes">
    <p>NOT: Okuyucu “Faydacılık” adlı eserde ortaya konan gerçek teorisinin sonrasında ne ölçüde geliştiğinin ve gelişime ne kadar açık olduğunun kolaylıkla farkına varacaktır. Bu makalede şunları görmüş olduk:</p>

    <p>1. Fikrin dışındaki gerçeklik.</p>

    <p>2. Gerçekliğin varlığını araştıran eleştirmen, okuyucu ya da epistemolog.</p>

    <p>3. Bilenle bilinenin arasındaki bir araç olan ve kavrayış ilişkisini belirleyen deneysel koşullar.</p>

    <p>4. Bir şeyi bildiğimizi söyleyebilmemiz için olmazsa olmaz koşul; gerçekliğe işaret eden kavram.</p>

    <p>5. Gerçekliğe işaret eden kavramın ona benzemesi ve onu etkilemesi.</p>

    <p>6. Tüm gerçeklik ilişkilerinin somut deneyimler çerçevesi içinde gerçekleşiyor olması suretiyle epistemolojik uçurumun ortadan kaldırılması.</p>

    <p class="extract">Bu makalenin barındırdığı eksiklikler ise şunlar:</p>

    <p>1. Gerçekliğin bilgisine ulaşmakta temel bir işlevi olmasına karşın çoğu zaman geçersizliği kanıtlanabilecek olan benzerliğin çok fazla ön plana çıkarılması.</p>

    <p>2. Objenin kendisi üzerinde işlerlik kazanmasına yapılan aşırı vurgu, ki bu çoğu zaman sözünü ettiğimiz varlık hakkında bir kesinliğe ulaşmamızı sağlasa da, objenin kendisi ilgili olan diğer şeyler üzerinde de işlerlik kazanabileceğinin unutulmaması gerekir.</p>

    <p>3. Hislerin ya da ideanın işlerliği konusunda genelleştirilmiş bir kavramın geliştirilememesi.</p>

    <p>4. Algılara gerçekliğin tek boyutuymuş gibi yaklaşılması.</p>

    <p class="extract">Daha sonraki sayfalarda yazarın soruna yaklaşımındaki gelişime tanık olacaksınız.</p>
  </div>
</body>
</html>
