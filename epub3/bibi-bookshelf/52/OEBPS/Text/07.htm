<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="VII FAYDACILIK VE HÜMANİZM">BÖLÜM VII</h1>

  <h2>FAYDACILIK VE HÜMANİZM</h2>

  <p>Geçtiğimiz bölümde gerçeğe yaklaşımımı ortaya koyarken, Gerçek kavramının dünyanın arz ettiğine inanılan tek ve sabit gizeme verilen tek ve güçlü bir yanıt olarak algılandığına ve ilkel toplumların tipik bir idolü gibi görüldüğüne değinmiştim. Popüler gelenek açısından bu gizeme verilen yanıtın çok anlamlı olması gerekir. Yanıtın kendisi de gizem kadar hayranlık uyandırmalıdır. Gizemi çözmeyi değil onu daha da ulaşılmaz kılmayı amaçlamalıdır. Dünyamızın sırrını açıklamaya yönelik çok sayıda sihirli kavram geliştirilmiştir: Tanrı, Neden, Yasa, Ruh, Madde, Doğa, İki Kutupluluk, Diyalektik Süreç, İdea, Benlik ve benzeri kavramlar çok anlamlılıklarıyla insanların hayranlığını uyandıran kavramlar olmuştur. Felsefedeki amatörler kadar profesyoneller de evreni insanların kehanet yeteneklerine tek düze şekilde meydan okuyan şaşırtıcı bir sfenks olarak görme eğilimindedir. Gerçek akılcı zihinler için kusursuz bir idoldür. Çok genç yaşta kaybettiğimiz yetenekli bir arkadaşımız bana uzun zaman önce yazmış olduğu mektubunda şu umudunu ifade ediyordu: “Bilimde, sanatta, etikte ve dinde; her şeyde diğerleri yanlışken doğru olan tek bir sistem olmalı!” Bu ideal gençliğin yarattığı şevki layıkıyla yansıtmaktadır. Yirmili yaşlarımızın başında böylesi bir meydan okuma süreci yaşar ve böylesi kusursuz bir sisteme ulaşacağımızı umut ederiz. İçimizden çoğumuz daha sonraki yaşlarımızda dahi koşullardan bağımsız bir “Gerçek nedir?” sorusunun doğru bir soru olmadığını idrak edemeyiz. Oysaki gerçeklik kavramı çoğul anlamdaki gerçeklik olgularından yola çıkılarak ortaya konulan bir soyutlamadan ibarettir.</p>

  <p>Geleneksel hukuk yargıçları hukuk hakkında ve öğretmenler de Latin dili hakkında bazen öylesine konuşurlar ki kendilerini dinleyenler hukuktan ya da Latin dilinden söz ederken kararların ya da kelimelerin ortaya çıkmasından önce varolan ve onları belirleyerek kendilerine itaat ettiren varlıklardan bahsettikleri izlenimine kapılır. Ancak, süreç kaba taslak da olsa incelendiğinde hukuk ve Latin dilinin neden değil sonuç olduğu kolaylıkla görülebilecektir. Hem hukuktaki hem de dildeki doğrular ve yanlışlar arasındaki fark insanların etkileşim deneyimlerinin ayrıntılarında ortaya çıkar. Doğru ve yanlışı birbirinden ayırt edebilmenin başka hiçbir yolu yoktur. Tıpkı gerçekliğin kendisinden önceki gerçeklikler üzerinden şekillenmesi gibi deyimler kendisinden önceki deyimlerin üzerinden ve yasalar kendisinden önceki yasaların üzerinden şekillenir. Kendisinden öncekileri o anki sürece uyarlar. Hakimler mevcut yasaları yeni vakalara uyarlayarak yeni yasaların önünü açarlar. Mevcut bir deyimin yeni karşılaşılan bir metafora ya da olguya uyarlanmasıyla yeni bir deyim elde edilir. Eski gerçekliklerimiz ve karşılaştığımız yeni olgular bizlerin yeni gerçeklere ulaşmamızı sağlarlar.</p>

  <p>Tüm bunlar inançlarımızda ölümsüzlük niteliğini bir kenara bırakmayı gerektirir. Mahkeme salonundaki bir gencin soyut hukuk kavramını olaylara uygulamaya çalıştığını hayal edelim ya da bir dil sansürcüsüne kafasındaki ana dil kavramını tüm tiyatrolarda uygulamaya koyma serbestliği tanıyalım ya da akılcılığı benimseyen bir profesörü inandığı Gerçek kavramını evrene uygularken dinleyelim; ideallerini ne kadar ileri götürebileceklerdir? Karşılaştıkları ilk yeni olguda ideallerinin sarsıldığını göreceklerdir. Gerçekliğin, hukukun ve dilin yeniliklere ayak uydurabilmesi gerekir. Doğrularımız, yanlışlarımız, yasaklarımız, cezalarımız, kelimelerimiz, formlarımız, deyimlerimiz, inançlarımız kendilerini tarihin akışına mümkün olabildiğince hızlı bir biçimde eklemler. Hukuk, dil ve gerçeklik gelişime ön ayak olan ezeli ilkeler değildir, aksine sürecin sonuçlarına verilen soyut isimlerdir.</p>

  <p>Yasalar ve diller her ne olursa olsun insan yapımı varlıklardır. Schiller, inançlarımıza da aynı yöntemi uygulayarak “Hümanizm” kavramını ortaya atar. Hümanizm, gerçekliklerimizin büyük çoğunluğunun insanlar tarafından yaratıldığını savunan bir doktrindir. Tüm sorularımızı insani güdüler belirler, tüm yanıtlarda insani doyumlar aranır, tüm formülasyonlarımız insani eğilimleri yansıtır. Bu unsur öylesine içinden çıkılmaz sonuçlar doğurur ki Schiller’in kendisi bile başka herhangi bir unsurun da etkili olup olmadığı sorusuna açık kapı bırakmak durumunda kalır. Bir de Schiller’in ağzından dinleyelim: “Dünya biz insanların şekil verdiği haliyle karşımızdadır. Onu kökensel olarak ne olduğuyla ya da bizden ayrı ne olduğuyla, tanımlamak faydasızdır. Gözlerimizin önünde şu anki haliyle durmaktadır ve insanın onu nasıl isterse öyle yoğurması mümkündür.”<a class="noteref" href="#n1" id="ref1">1</a> Bu yoğrulabilir olma özelliğinin sınırlarını ancak deneyerek öğrenebiliriz. İşe bu özelliğinin sınırsız olduğunu farz ederek başlayabiliriz. Bu ön kabulümüz üzerinden ilerleyebilir ve karşımıza bir engel çıkana kadar ilerleyişimizi sürdürebiliriz.</p>

  <p>Schiller, hümanist konumunu cesur bir biçimde ifade ederek kendisini her türlü saldırıya açık hale getirmiştir. Şimdiki bölümde hümanizmi savunmayı amaçladığım için bu noktada birkaç hatırlatma daha yapmayı uygun görüyorum.</p>

  <p>Schiller her türden gerçeklik üretme deneyiminde karşımıza çıkabilecek direnç faktörlerini, üretilmiş yeni doğruların hesaba katması ve uzlaşması gereken olguları kesinlikle görmezden gelmemiştir. Tüm gerçekliklerimiz bizlerin “Gerçek” hakkındaki inançlarımızı yansıtır ve her tür inancımızda gerçeklik bağımsız bir rol oynar. Üretilen bir şey olmaktan çok inşa edilen bir şey niteliğindedir. Bir önceki bölümde bu konuya ilişkin yaptığımız tespitleri hep birlikte yeniden hatırlayalım.</p>

  <p>Gerçeklik, genel olarak fikirlerimizin hesaba katmak zorunda olduğu şeydir ve buna göre gerçekliğin ilk boyutu duyumlarımızdır.<a class="noteref" href="#n2" id="ref2">2</a> Duyumlarımız bizim kontrolümüzde gelişmez, onların ne zaman gerçekleşeceğini bilemeyiz. Aynı şekilde duyumlarımızın doğası, düzeni ve niteliği üzerinde de hiçbir belirleyiciliğimiz yoktur. Ne doğru ne de yanlış olduklarını söyleyebiliriz. Onlar yalnızca vardırlar. Onlar hakkında konuşmamızı ve onlara isimler vermemizi beklerler. Doğru ya da yanlış ancak onların kökeni, doğası ve ilişkileri hakkındaki teorilerimizde ortaya çıkar.</p>

  <p>Gerçekliğin ikinci boyutu duyumlarımız ve onların zihinlerimizdeki yansımaları arasındaki ilişkidir. İnançlarımızın bunu da hesaba katması gerekir. Bu ilişki iki türlü gelişebilir. Birinci olarak, ilişki zamana ve mekâna göre değişkenlik gösterebilir. İkinci olarak, ilişki terimlerin kendi iç doğalarından kaynaklandıkları için tamamlanmış ve zorunlu hale gelmiş olabilir. Bunların her ikisi de dolaysız algılamanın ürünüdür. Her ikisi de “olgulara” işaret eder. Ancak bilgi teorilerimiz açısından ikinci olarak sözünü ettiğimiz ilişki türü daha büyük bir önem taşır. “Sonsuz” olarak nitelenebilecek iç ilişkiler makul terimler karşılaştırıldığında ortaya çıkarılabilir. Matematiksel ve mantıksal düşüncede onları sonsuz olarak hesaba katmak zorunda kalırız.</p>

  <p>Gerçekliğin üçüncü boyutu, yeni incelemelerimizde hesaba katılması gereken daha önceki gerçeklerdir. Gerçekliğin bu üçüncü boyutu az ya da çok inatçı bir biçimde varlığını korumaya çalışır. Çoğu zaman da sonuç olarak teslimiyeti kabul etmek zorunda kalır. Gerçekliğin bu üç boyutu da inançlarımızın formasyonu üzerinde her zaman için etkilidir. Buraya kadar geçen bölümde üzerinde durduğumuz olguları hatırlamış olduk.</p>

  <p>Şimdi asıl konumuza dönelim. Gerçekliğin bu üç boyutu ne kadar belirleyici olursa olsun onlarla ilişkimizde belirli sınırlar dahilinde özgürlüğümüzü koruruz. Duyumlarımızı ele alalım. Şüphesiz onları kontrol edemeyiz; ancak içlerinden hangileriyle daha çok ilgileneceğimiz ve sonuçlar çıkaracağımız tamamıyla bizim elimizdedir. Yapacağımız vurgu değişiklikleri gerçekliğin formülasyonunda oldukça farklı sonuçlar doğuracaktır. Aynı olguları farklı farklı değerlendirmemizin önünde hiçbir engel yoktur. Waterloo savaşı, İngilizler tarafından bir “zafer”, Fransızlar tarafından bir “bozgun” olarak nitelendirilir. Benzer bir biçimde iyimser filozoflar evrene bakıp insanlığın “zaferini” görebilir, kötümser bir filozofun gördükleriyse “bozgun”dan başka bir şey değildir.</p>

  <p>Gerçeklik hakkındaki fikirlerimiz ona hangi perspektiften baktığımıza göre değişir. Bu suretle gerçekliğin duyum ve ilişki boyutları önemlerini yitirir. Kendi başlarına hiçbir anlam taşımazlar. Onların adına konuşacak olan bizleriz. T. H. Green ve Edward Caird gibi akılcılar işlevlerinin sınırları belli olan duyumları tamamıyla gözden çıkarırken, faydacılar işi bu kadar ileri götürmez. Duyumların bu konumunu hukukçulara başvuran müvekkillere benzetebiliriz. İfadelerini verdikten sonra mahkemede tamamıyla pasif bir konumdadırlar. Davranışlarında haklı mı yoksa haksız mı oldukları yargıcın kararına kalmıştır.</p>

  <p>Duyumlar alanında dahi zihinlerimizin belirli bir serbestliğe sahip olduğunu söylemek yanlış olmayacaktır. Yaptığımız eklemeler ve çıkarmalarla alanın boyutlarını belirleriz; yaptığımız vurgularla onun ön ve arka zeminlerini ortaya koyarız. Ona şu veya bu doğrultuda yaklaşmak tamamıyla kendi tercihimize kalmıştır. Kısacası bir kayayı alır onu yontarak kendi ellerimizle bir heykel yaparız.</p>

  <p>Gerçekliğin “sonsuz” boyutu için de aynı şey geçerlidir. Özgül ilişkilere ait kavramlarımızı karıştırabilir ve yeniden istediğimiz şekilde düzenleyebiliriz. Onları şu veya bu düzen içinde değerlendirebiliriz; şu veya bu sınıf içine sokabiliriz; birini diğerine göre daha temel olarak görebiliriz. Mantık, geometri ya da aritmetik gibi sistemler sonuç olarak insanın kendisinin yarattığı sistemlerdir.</p>

  <p>İnsanların yaşamlarındaki eylemlerle gerçekliğe katmış oldukları yeni olgular hakkında hiçbir vurgu yapmasak bile, onlar kendi zihinsel biçimlerini gerçekliğin üçüncü boyutu olarak sunduğumuz geçmiş gerçekler üzerinde zaten hissettirmektedir. Her an yeni olguları beraberinde getirir; her an hesaba katılması gereken yeni duyumlar ve ilişkiler ortaya çıkar. Ancak yaşadığımız yenilikle aynı türden olguları hali hazırda geçmiş gerçekliğimiz çerçevesinde tanımışızdır. Hangi izlenimlerin olası olduğu hakkında herhangi bir ön fikrimiz yoksa izlenim edinmemiz de pek mümkün olamayacaktır. O halde gerçekliğin ilk iki boyutunda yalnızca en küçük ve en son yaşanan kısmın insan eli değmemiş niteliğini koruyabildiğini ve bu kısmın da gerçekliğin üçüncü boyutuyla birlikte bağdaştırılmak, asimile edilmek ya da bir biçimde uyarlanmak sureti ile insansı hale geldiğini söyleyebiliriz.</p>

  <p>İnsan düşüncesinden bağımsız bir gerçeklikten söz edebilmek neredeyse imkânsız gibidir. Böyle düşünüldüğünde gerçeklik yaşamımıza her seferinde yeniden giren ve isimlendirilen bir kavrama dönüşecektir ya da herhangi bir inancın varlığını, herhangi bir insani kavramın uygulanmasını önceleyen tarih öncesi bir yaratığa dönüşecektir. Bu gerçeklik mutlak bir biçimde verimsiz olacak ve solup gidiverecektir. Zihinlerimizin ideal limiti olmaktan öteye geçmeyecektir. Karşımızda bir anlığına görülebilecek, ama asla kavranamayacaktır. Kavrayabileceğimiz tek şey daha önceki insanların onlar hakkındaki masalları olacaktır. Böylesi yoz bir anlatımla karşılaşıldığında gerçekliğin kendisinin zaten çarpıtılmış olduğu kolaylıkla görülebilecektir. Schiller’in de dediği gibi bağımsız bir gerçeklik insan faktörüne en az direnen gerçeklik olacaktır, insanlar onu hiçbir dirençle karşılaşmaksızın keyfi olarak değerlendirebilecektir.</p>

  <p>Schiller’in gerçekliğin duyusal özüne olan inancı burada yatmaktadır. Bradley’in ifadesini kullanacak olursak gerçeklikle karşı karşıya gelebiliriz, ancak ona hükmedemeyiz. Bu tuhaf bir biçimde Kant’ın görüşünü çağrıştırmaktadır; ancak kategorilerin arası daha doğa varolmadan açılmıştır ve kategoriler doğanın huzurunda kendilerini aşama aşama şekillendirmiştir, akılcılık ve deneycilik arasındaki yarık daha da derinleşmiştir. Bir Kantçı için, Schiller ve Kant ancak Yunan mitolojisindeki bir satir ile Hyperion kadar birbirine yakındır.</p>

  <p>Faydacılar gerçekliğin duyusal özü hakkında daha pozitif inançlar besler. Gerçeğe üzerindeki insan ürünü ambalajları açarak kendi bağımsız doğası içerisinde yaklaşmaya çalışırlar. Faydacılar gerçekliğin nereden geldiği ve neleri anlattığına ilişkin teoriler oluştururlar. Bu teoriler başarılı bir biçimde işliyorsa gerçektirler.</p>

  <p>Transandantal idealistler her türlü özün varlığını yadsır. Skolastikler ise özün “madde” olduğunu savunur. Profesör Bergson, Heymans ve Strong gibi isimler öze inanırlar ve bunu cesurca tanımlamaya çalışır. Dewey ve Schiller ise onun bir “limit” olduğu kanısındadır. Bu görüşlerden hiçbiri sonuç olarak en doyurucu yanıtı veren tek görüş olmadığı sürece içlerinden hangisini daha doğru olarak kabul edebiliriz ki? Bir yanda gerçekliğin kendisi durmaktadır diğer yanda ise gerçekliğin daha iyi ya da daha farklı olarak kanıtlanması imkânsız olan muhasebesi durmaktadır. İmkânsızlık kalıcılığını kanıtlarsa gerçeğin muhasebesi mutlak olacaktır. Gerçekliğin bunun dışında bir içeriğinin olabileceğini düşünmüyorum. Faydacılık karşıtları daha farklı anlamlar bulabiliyorlarsa, onları zaferlerinden dolayı kutlamaya hazırım!</p>

  <p>Gerçeklik değil, gerçeklik hakkındaki inancımız insani unsurlar barındırır. İnsani unsurlar, herhangi bir şey hakkında bilgi sahibi olunabilmesi anlamında insani olmayanları bilecektir. Nehirler mi aktıkları yatakları oluşturur yoksa o yataklar mı nehirleri oluşturur? Bir insan sağ ayağıyla mı yoksa sol ayağıyla mı yürümesi daha uygundur? Kavrayışımızın gelişiminde gerçeklik ile insani faktörleri ayırmak da en az bunlar kadar imkânsızdır.</p>

  <p>Bunu hümanist konumun ilk göstergesi olarak kabul edebiliriz. Kimilerinize bir paradoksmuş gibi görünebilir. Bunun için birkaç örnek daha vererek konuyu daha açık hale getirmekte fayda var.</p>

  <p>Herkes birçok objede insani unsurlar bulunduğunu kolaylıkla görebilir. Verili bir gerçekliğe şu ya da bu yönden yaklaşır, onu amacımıza uygun hale getirir ve kavrama dönüştürürüz. 27 rakamına 3 rakamının küpünü almak suretiyle, 3 ve 9 rakamlarını çarparak, 26 ve 1 rakamlarını toplayarak, 100 rakamından 73 rakamını çıkararak ulaşabiliriz. Bunların her biri en az diğeri kadar doğrudur. Bir satranç tahtasının beyaz zemin ve siyah karelerden oluştuğu da düşünülebilir, siyah zemin ve beyaz karelerden oluştuğu da düşünülebilir. Her ikisi de yanlış olmayacaktır.</p>

  <p>Kâğıt üzerindeki bir çizginin sağa doğru olduğunu da, sola doğru olduğunu da düşünebiliriz. Her ikisi de en az diğeri kadar doğru olacaktır. Kağıdın üzerindeki çizginin buna bir itirazı olmayacaktır.</p>

  <p>Gökyüzündeki yıldızları gruplara ayırır onları takım yıldızlar olarak adlandırırız. Yıldızlar bizim kendilerini gruplandırmamıza aldırmazlar. Eğer kendilerini gruplara ayırdığımızı bilselerdi belki de kendi gruplarında yer alan partnerlerine şaşırabilirlerdi. Takım yıldızları çeşitli şekillerde adlandırabiliriz. Onlara Büyük Ayı ya da Küçük Ayı gibi adlar takabiliriz. Bu adlardan hiçbirisi yanlış olmayacaktır ve her biri en az diğerleri kadar doğru olacaktır. Çünkü bu adları verirken tamamıyla özgürüz.</p>

  <p>Tüm bu örneklerde farkında olduğumuz gerçekliklere insan olarak eklemeler yapmış oluruz. Gerçeklik bu türden eklemelere açıktır. Örneklerini verdiğimiz eklemeler gerçekliğin tamamıyla dışında üretilseler de gerçeklikle örtüşebilmektedir. Hiçbiri yanlış değildir. Hangisinin daha doğru olduğu tamamıyla insanların onu kullanımına bağlıdır. 27 rakamı daha önce 28 dolar bulunan cüzdanımdaki dolarları temsil ediyorsa, 28 eksi 1 olacaktır. 27 rakamı 26 yaşını doldurduktan sonra şimdiki yaşımı temsil ediyorsa 26 artı 1 olacaktır.</p>

  <p>Varlıkları adlandırırken gelişigüzel davranmıyor muyuz? Takım yıldızlar örneğinde olduğu gibi her şeyi gruplandırmak ve amaçlarımıza uygun hale getirmek oldukça keyfi değil mi? Sizler benim karşımda tek bir varlık olarak “okuyucuyu” temsil ediyorsunuz. “Ordu” ya da “Ulus” kavramları için de aynı şey geçerlidir. Bu kavramlar kendisini oluşturan tek tek unsurlardan ziyade bir bütünü temsil etmektedir. Sizler için kalıcı olan gerçeklik kendi kişisel kimliğiniz olsa da benim için genel bir “okuyucu” kimliğiyle önem taşıyorsunuz. Bir anatomist için de kişilerin değil organizmaların önem taşıması yine böyle bir örnektir. Anatomist için gerçek olan organların kendisidir. Bir doku bilimci içinse organlar değil onları oluşturan hücreler önem taşıyacaktır. Bir kimyacıysa hücreleri değil molekülleri kendine esas alacaktır.</p>

  <p>Gerçekliği varlıklara dönüştürür sonra da bunu kendi amacımıza uygun bir biçimde kullanırız. Bir başka deyişle kendi gerçeklerimizin öznelerini yaratırız.</p>

  <p>Aynı zamanda yüklemler de yaratmaktan geri kalmayız. Yarattığımız yüklemlerin çoğu varlıkların bizimle ve bizim hislerimizle olan ilişkilerini anlatmaya dönüktür. Bu türden yüklemler de elbette ki insanlar tarafından gerçekliğe yapılan eklemeler niteliğindedir. Sezar, geri dönüşü olmayan bir karar vermiş ve Roma’nın özgürlüğünü tehlikeye atmıştır. Şu anda tarih derslerinde onu okuyan öğrencilerin gösterdiği reaksiyonlar da en az geçmişte onun hakkında dile getirilen yüklemler kadar gerçektir.</p>

  <p>Hümanizm ilkesine doğal yollarla nasıl ulaştığımızı hep birlikte görmüş olduk: İnsanın gerçekliğe katkıları görmezlikten gelinemez. Nesnelere verdiğimiz isimler ve nesneleri nitelendirdiğimiz sıfatlar da tamamıyla insani miraslarımızdır. Kendi kavramlarımızla şekillendirdiğimiz teorilerimizde iç düzen ve düzenlemeler bütünüyle insani değerlendirmelere dayanır. Matematik ve mantık da tamamıyla bu insani düzenlemelerden mayalanır. Fizik, astronomi ve biyoloji insani tercihlerin muazzam örneklerini sunar. Yeni deneyimlerimizi atalarımızın ve bizlerin halihazırda sahip olduğumuz inançlardan soyunmaksızın yaşarız. Bu deneyimlerimizden çıkardığımız sonuçlar bizim nasıl hareket edeceğimizi belirler. Nasıl hareket ettiğimizse yeniden hangi deneyimleri yaşayacağımızı belirler. Bu suretle gerçekliği algılayışımız büyük oranda kendi ürünümüz olur.</p>

  <p>Akışı kaçınılmaz bir biçimde değişikliğe uğratırız. Bu noktada şu temel sorun karşımıza çıkar: Gerçekliğe yaptığımız katkılar onun değerini çoğaltır mı yoksa azaltır mı? Yalnızca yedi yıldızdan oluşan bir evren hayal edelim. İki tane görgü tanığı ve bir tane de eleştirmen olsun. Görgü tanıklarından biri yıldızları “Büyük Ayı”, diğeri de “Küçük Ayı” olarak adlandırsın. Bu insani katkılardan hangisi bu yedi yıldızdan oluşan en iyi evrene ulaşmamızı sağlar? Eleştirmenin işin içinden çıkamayacağını tahmin etmek hiç de güç değildir.</p>

  <p>Lotze bir çok noktada derin önermeler üretmiştir. Lotze’a göre gerçeklik ve zihinlerimiz arasındaki bizim kurduğumuz ilişkiler gerçek olanın tam tersi istikamette olabilir. Doğal olarak gerçekliğin hazır ve tamamlanmış bir şekilde karşımızda durduğunu düşünürüz. Bizlere yalnızca onu karşımızdaki haliyle tanımlamak düşer. Lotze bu noktada şu soruyu sorar; getirdiğimiz tanımlamalar gerçekliğe yapılan önemli katkılar değil midir? Yaptığımız katkılarla gerçekliği değiştirebilmişsek, zihinlerimizi bu türden katkılara vakfederek evrenin toplam değerini de arttırabiliriz.</p>

  <p>Bu yaklaşım bizim faydacı yaklaşımımıza tamamıyla uygundur. İnsanlar olarak yalnızca pratik yaşamda değil zihinsel yaşamda da yaratıcıyız. Gerçekliğin hem özne, hem de yüklemine katkılar yaparız. Dünya şekillendirilmeye hazır bir biçimde bizim müdahalelerimizi bekler. Bu bekleyişi gökyüzünün hakiminin, insanın sergilediği şiddete tahammül etmesini andırır. İnsan gerçeklere ancak onun üzerinden ulaşacaktır.</p>

  <p>Sözünü ettiğimiz türden bir rolün bizlerin hem saygınlığını hem de sorumluluğunu artırdığı yadsınamaz. İçimizden bazılarına esin kaynağı da olmuştur. İtalyan faydacılığının öncüsü olan Papini insanın kutsal yaratıcılığına vurgu yapan görüşü büyük bir coşkuyla karşılamaktadır.</p>

  <p>Faydacılık ve akılcılığın arasındaki farkın önemi şimdi tüm boyutlarıyla gözler önüne serilmiştir. Asıl fark akılcılığın gerçekliği hazır ve sonsuza dek kalıcı olarak kabul etmesi; buna karşın faydacılığın gerçekliğin oluşum sürecini tamamlamamış ve gelecekte tamama ermeyi bekler tarzda bulunduğuna inanmasıdır. Bir tarafta mutlak bir biçimde güvenli bir evren bizleri beklerken, diğer tarafta ise yeni maceralara yelken açan bir evren karşımıza çıkar.</p>

  <p>Bu hümanist bakış açısını daha da derinlere taşıyabiliriz. Bunun yanlış anlaşılmalar çerçevesinde kapris doktrini olmakla suçlanması sizi yanıltmamalıdır. Örneğin, Bradley’e göre kendi doktrinini anlayan bir hümanist ne kadar yoz olursa olsun her türlü sonuca rasyonel olarak yaklaşmak zorundadır ve sırf bir başkası öyle çözümlediği için, ne kadar çılgınca olursa olsun her fikri gerçekmiş gibi kabul etmek durumundadır.</p>

  <p>Hümanizmin “gerçekliğe” yaklaşımını felsefeyle yeni tanışanlara açıklamak bir hayli zordur. Bu durum bana başımdan geçen bir şeyi hatırlattı. İnanç özgürlüğü üzerine bir makale yazmış ve başlık olarak da ne yazık ki “İnanç İstenci”ni uygun görmüştüm. Tüm eleştirmenler makaleyi bir kenara bırakıp başlığa takılıp kalmışlardı. Bu psikolojik olarak imkânsızdı, etik olarak da doğru değildi. “İnandırma istenci” ya da “ikna etme istenci” gibi alternatifler sunulmuştu.</p>

  <p>Faydacılık ve akılcılık arasında bilgi teorisi hakkında ortaya çıkan farklılaşma evrenin kendi yapısına ilişkin farklı görüşleri de beraberinde getirir.</p>

  <p>Faydacı açıdan tamamlanmamış ve başta düşünen varlık olarak insanların işin başında olduğu her boyutuyla gelişmekte olan bir evren sözkonusudur.</p>

  <p>Akılcı açıdan yozlaştırılmış, çarpıtılmış tüm anlayışların karşısında tek, kesin ve ölümsüz biçimde tamamlanmış bir evren gerçekliği sözkonusudur.</p>

  <p>İki tercihin sonuçlarının pratikte birbirinin tamamıyla zıttı olduğunu görmemek nereyse imkânsızdır. Akılcılığı benimseyenler doktriner ve otoriter özellikler sergilerler; dudaklarından “olmak zorunda” ifadesi eksik olmaz. Evrenlerinin kemeri sıkı olmak zorundadır. Radikal anlamda faydacılığı benimseyenler ise gamsız, tasasız ve anarşist ruhludur. Diogenes gibi bir fıçının içinde yaşamak zorunda kalsalar, fıçının kasnakları gevşek olduğu için tahtaların arasından güneş girseydi buna hiç aldırış etmezlerdi.</p>

  <p>Faydacıların bu esnek evren kavramını duyan tipik akılcılar, bu kavrama Rusya’daki sansürcülerin “basın özgürlüğüne” karşı tutumlarını andıran davranışlar sergilemekten geri kalmazlar. Yaşlı bir öğretmenin gençlerin “basitleştirilmiş telaffuzlarına” karşı göstermiş olduğu tepkileri verirler. Ateşli bir papa savunucusunun Protestanların karşısında kapıldığı hislere kapılırlar. Fransa’daki eski moda meşruiyetçilerin ya da kutsal insan hakları kavramının fanatik savunucularının siyasette baş gösteren ve hiçbir ilke tanımayan “oportünizm” dalgasına karşı sergiledikleri reaksiyonları sergilerler.</p>

  <p>Çoğulcu faydacılık için gerçekler sonu olan tüm deneyimlerin nezdinde gelişir. Birbirlerinden destek alırlar, ancak bir bütün olarak düşünüldüklerinde hiçbir şeyden destek almazlar. Tüm “evler” sonu olan deneyimler çerçevesinde vardırlar; ama sonu olmayan deneyimler evsiz vatandaşlarımıza benzetilebilir. Akışının dışındaki hiçbir şey onu güvence altına alamaz. Ancak, kendi özgül beklentileri ve potansiyellerinden medet umabilirler.</p>

  <p>Akılcılar için böylesine bir gerçeklik başıboş ve amaçsızdır. Boşlukta herhangi bir noktaya bağlı olmaksızın dolaşıp durur. Ayaklarının tabanı hiçbir zaman yere basmaz. Gökyüzünde hiçbir çekim merkezi olmaksızın dağınık duran yıldızlara benzetilebilirler. Hiçbir güvenceden söz edilemez duruma gelinir. “Devletin” otoritesi ve mutlak “ahlâk” çıkarcılığının araçları haline gelir. Kutsal kiliseler birer randevu yerine dönüşür. Oportünizmin ve özel kararlarımızın egemen olduğu dünyada tüm işler çığırından çıkar. Böylesi bir dünya felsefi açıdan saygı gösterilebilecek bir dünya olmayacaktır. Çoğu felsefe profesörü bunu tasması olmayan bir köpeğe benzetmekten geri kalmayacaktır.</p>

  <p>Faydacıların esnek evren kavramı karşısında böylesine irkilen akılcıların bu esnekliği nasıl gidereceklerine bir bakalım.</p>

  <p>Sonu olan bu çoklukları birbirine bağlayacak, tutturacak ve birleştirecek bir şeye ihtiyaç vardır. İşi şansa bırakmayacak, sonsuz ve değiştirilemeyecek bir şey aranmalıdır. Fiili gerçekliğimizin ötesinde, fiilen gerçekleşen olguların zaten hazır bulunduğu bir yer olmalıdır. Her bir kan damlasının, en ufak noktalarını tespit edip damgalayan ve hiçbir değişikliğe şans tanımayan bir şey olmalıdır. Bu ideallerimizin dışına düşenler mutlak “Gerçeklik” tarafından geçersiz kılınmalıdır. Bu, evreni katışıksız kılmanın tek yoludur. Bu derinliklerde yatar, bizlerse yüzeyde fırtınalarla boğuşmak zorunda kalırız. Ancak, çapamızı derinliklere atarak akıntılara kapılmaktan kurtulabiliriz. Wordsworth’un sonu gelmeyen ajitasyonu işte bu ölümsüz barış üzerinden şekillenir. Size aktarmış olduğum Vivekananda’nın mistik yaklaşımı işte bu kabulü esas alır. Bu başı ve sonu olmayan, hiç kimsenin karşı çıkamayacağı Mutlak Gerçeklik’tir. Yaşamlarında ilkeleri esas alan insanların ve ilk bölümümde dile getirmiş olduğum “yumuşak başlı” insanların kendilerini inanmak zorunda hissettikleri olgudur.</p>

  <p>Katı insanlar, bunu yozlaşmış bir soyutlama ya da tapınma olarak değerlendirir. Katı insanların amentüsü olgulardır. Gençliğimde Harvard’ın en büyük deneycisi olan katı yürekli dostum Chauncey Wright’ın da söylemiş olduğu gibi çıplak olguların dışında hiçbir şey yoktur. Akılcılığı benimseyen biri olguların ötesinde olguları oluşturan zeminin, olguların olasılıklarının bulunduğunda ısrar ettiğinde katı yürekli deneyciler onu bir olgunun ismini ve doğasını alarak, olgunun gerisinde olgudan ayrı bir kopya yaratmakla suçlayacaktır. Bu türden düzmece zeminlerin oldukça kötü bir şöhreti de vardır. Bizzat tanık olduğum bir olayı sizlerle paylaşmak istiyorum: Bir ameliyat sırasında seyircilerden biri doktora hastanın neden o kadar derin nefes aldığını sormuştu. Doktor, bunun eterin solunumla ilgili bir uyarıcı olmasından kaynaklandığını söyledi. Soruyu soran bunun yeterince aydınlatıcı bir yanıt olduğunu düşünmüş olacak ki, yalnızca “Hım!” demekle yetindi. Ancak bu siyanürün öldürücü etkilerinin onun bir “zehir” olmasından kaynaklandığını söylemek gibi bir şeydir. Aynı şekilde bu gecenin soğuk olmasını, mevsimlerden kışı yaşıyor olmamızla açıklayabilir miyiz? Elbette ki hayır. Eter örneğinde, siyanür örneğinde ve soğuk gece örneğinde olguların kendilerinden yola çıkılarak türetilen isimler sanki onları önceleyen ve açıklayıcı nitelik taşıyan bir şeymiş gibi kullanılmak istenmiştir. Yumuşak başlı insanların mutlak gerçeklik kavramı da katı insanlar için bundan başka bir anlam taşımaz. Mutlak gerçeklik de olgulardan yola çıkılarak türetilen özlü sözlere olgulardan farklı ve onları önceleyen bir anlam atfetmenin ürünüdür.</p>

  <p>İnsanların yaklaşım açılarının birbirinden ne kadar farklı olabileceğini görebiliyorsunuzdur. Hepimiz farklı şekillerde ve farklı boyutlarla birbiriyle bağlantılı sayısız unsurun bir araya gelmesinden oluşan dağınık ve karmaşık bir dünyada yaşadığımızın farkındayız. Katı insanlar böylesi bir dünyadan hiç de şikayetçi değildir. Aksine onun bu niteliğini korumaya hazırdırlar. Böylesine güvensiz bir dünya onların varlık zeminidir. Yumuşak başlı insanlarsa “daha farklı ve daha iyi” bir dünyayı hayal etmek durumundadır. Yumuşak başlıların dünyasında mantıksal olarak istisnasız her unsur öngörülebilmeli, aynı çatı altına toplanabilmeli ve güvenlik altına alınabilmelidir.</p>

  <p>Bizlerin faydacılar olarak katı insanlar mı olmamız gerekir, yoksa mutlak dünya hülyasını meşru bir hipotez olarak kabul edebiliriz miyiz? İster soyut ister somut biçimde ele alalım, bu hipotezin sırf düşünülebilir olduğu için meşru olduğu sonucunu çıkarabiliriz.</p>

  <p>Soyut bir biçimde ele almaktan kastım bu hipotezi, tıpkı kış açıklamasını bu geceki soğuk havanın gerisine yerleştirmek gibi, günlük yaşamımızın gerisine yerleştirmektir. “Kış” genel olarak soğuk hava ile karakterize olan belirli sayıdaki güne verilen bir isimdir. Ancak, kendisini oluşturan günler hakkında hiçbir şeyi garanti edemez. Yoğun kar yağışının ardından güneşin birdenbire bulutların arasından sıyrılarak içimizi ısıtması mümkündür. Yine de bu tür sürprizler onun deneyimlerimizin akışı içerisinde oynadığı faydalı rolü inkâr etmemizi gerektirmez. Bize daha güçlü olan olasılıkları sunar. Kış geldiğinde yazlıklarımızı rafa kaldırıp kışlıklarımızı çıkarırız. İhtiyaç duyabileceklerimizi bize hatırlatır. Doğanın alışkanlıklarını temsil eder ve bizi en güçlü olan olasılıklara hazırlar. Deneyimlerimizden çıkardığımız bir araçtır; hesaba katmak zorunda olduğumuz kavramsal bir gerçekliktir. Faydacı insan bu türden soyutlamaların gerçekliğini inkâr edecek son bireydir.</p>

  <p>Somut bir biçimde ele aldığımızda karşımıza tamamıyla farklı bir hipotez çıkacaktır. Akılcılar mutlaklığı somut bir biçimde ele alarak dünyanın şu anki halinin karşısına koymaktadır. Onların dünyasının kendine özgü bir doğası vardır; mükemmeldir ve son halini almıştır. Her şeyin bilgisine ulaşılmıştır. Çelişki işte bu noktada su yüzüne çıkmaktadır. Bir talebin sözkonusu olduğu yerde doyumun da sağlanması gerekir. Tüm süreç karşımızdadır; dünya başı ve sonu olmayan bir gerçekliktir. Dünyamız her türlü olasılığa açıktır; ancak mutlak dünyada farklı hiçbir olasılığa yaşama şansı tanınmaz. Şu anda dünyamızda yaşanamayanlar sonsuza dek hiçbir zaman yaşanamayacaktır. Halbuki dünyamızda yaşadıklarımızın tümü gereklidir ve sonsuza dek varlıklarını koruyacaktır. Peki böylesi bir dünyada işlenen suçlar ve yaşanan dehşet olayları ne olacaktır? Onlar da ölümsüz düzenin mükemmeliyetinin koşulu olarak varlıklarını sürdürmeye devam edeceklerdir.</p>

  <p>Genel olarak özetleyecek, olursak konuyu ister soyut ister somut bir biçimde ele alalım karşımıza çıkan iki hipotezin de kendine özgü kullanımları olduğu için, meşru olduğunu kabul etmek zorundayız. Soyut bir biçimde ele alındığında, kış örneğinde olduğu gibi bizi geçmiş deneyimlerden yola çıkarak geleceğe hazırlayan bir işleve büründüğünden mutlak dünya kavramı vazgeçilmezdir. Somut bir biçimde ele alındığında, en azından bazı insanlar için vazgeçilmezdir; onları dini açıdan belirler, yaşamlarını değiştirir ve hayat akışlarını değiştirmek suretiyle onlarla ilişkili çevre koşullarını da değiştirir.</p>

  <p>İşte bu nedenle anlık deneyimlerimizin geri planındaki mutlak kavramını tamamıyla yadsıyanlarla yöntemsel açıdan aynı kulvarda ilerleyemeyiz. Faydacılığı pozitivist kabalıklarla özdeşleştirmek, faydacılığın her türlü akılcı kavramı aşağıladığını düşünmek, faydacılığı benimseyenlerin entelektüel anarşizme sempati ile baktığına ve hiçbir efendinin bulunmadığı vahşi bir kurtlar sofrasını tercih ettiğine inanmak yanılgıların en büyüğü olacaktır. Şimdiye kadar akılcılık aleyhine çok fazla şey söylemiş olduğumun ve bunun yanlış anlaşılmalara kapı araladığının bilincindeyim. Şunun altını çizmek istiyorum ki, sizleri yeni deneyimlerinize eli boş göndermeyen her türlü akılcı hipotezin benim için tartışılmaz bir değeri vardır.</p>

  <p>Örneğin daha bu sabah “Faydacı birinin mutlaka materyalist ya da bilinemezci mi olması gerekir?” sorusuyla karşı karşıya kaldım. Beni daha iyi tanıması gereken eski arkadaşlarımdan biri yazmış olduğu mektupta savunucusu olduğum faydacılığı her türden metafizik görüşü yadsımak ve natüralizme saplanıp kalmakla suçluyordu. Şimdi onun bu eleştirilerine kulak verelim:</p>

  <blockquote>
    <p>“Bana öyle geliyor ki, faydacılık dar zihinlerin darlığını daha da pekiştirdiği için faydacı bir eleştiriye tabi tutulmalıdır.</p>

    <p>Zayıf ve güçsüz olanı reddetme tercihiniz kuşkusuz ilham vericidir. Bir kişinin kendi sözcükleri ile fikirlerinin uzantılarından ve dolaysız sorunlardan sorumlu olması gerektiğini düşünmek yararlı ve yönlendirici olabilir, ancak kökleri daha derinlere dayanan uzantılar ve sorunlardan da zevk almanın ve yararlanmanın önüne hiçbir şey geçemez. Faydacılık bu ayrıcalığı yok saymaktadır.</p>

    <p>Kısacası faydacı eğilimin sınırlamaları “doğa bilimlerinin” ısrarlı takipçilerinin getirdiği sınırlamaları çağrıştırmaktadır. Kimya ve fizik fazlasıyla faydacıdır. Kendilerini kimya ve fiziğe adayanların çoğu, kendi ölçütlerinin sunmuş olduğu verilerden büyük bir memnuniyet duyarak felsefe ve metafizik öğrencilerine aşağılayıcı ve küçümseyici bir tavırla yaklaşırlar. Her şeyin kimyanın ve fiziğin terimleriyle ‘teorik olarak’ açıklanabildiği doğrudur. Tek bir istisnayla; her şey açıklanabilir, ama onların teşkil ettiği bütün açıklanamaz. Bütünü açıklamanın onların gözünde hiçbir faydası yoktur. Kendi adıma natüralistlerin ve faydacıların bu çoğulculuğunun göz ardı ettiği mantıksal birliği yok sayamam.”</p>
  </blockquote>

  <p>Faydacılığa yöneltilen bu eleştirinin, ilk iki bölümde savunduğum faydacılıkla uzaktan yakından bir ilgisi yoktur. Akılcılar ve deneyciler arasında uzlaştırıcı bir rol oynamanın gerekliliğini yeterince açık bir dille ifade ettiğimi düşünüyorum. Yaşantımıza en ufak bir katkıda bulunan her türlü hipotezin bir anlamının olduğunu da kesin bir dille ortaya koydum.</p>

  <p>Faydacılık açısından işlerliğinde bir problem olmayan her türlü formülasyondan bazı gerçeklere ulaşabilmemiz mümkündür. Mutlakçı hipotezler de kesinlikle anlamlı hipotezlerdir ve dini açıdan işlerlik kazanırlar. Bunu bir sonraki yani son bölümde işleyeceğiz.</p>

  <div class="footnotes">
    <p class="footnote" id="n1"><a class="backref" href="#ref1">1</a> <i>Kişisel İdealizm</i>, sf. 60.</p>

    <p class="footnote" id="n2"><a class="backref" href="#ref2">2</a> Taylor, <i>Metafiziğin Unsurları</i> adlı kitabında bu son derece faydacı tanımı kullanmaktadır.</p>
  </div>
</body>
</html>
