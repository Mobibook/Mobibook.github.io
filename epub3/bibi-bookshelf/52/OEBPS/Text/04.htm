<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="IV TEKİLLİK VE ÇOĞULLUK">BÖLÜM IV</h1>

  <h2>TEKİLLİK VE ÇOĞULLUK</h2>

  <p>Bundan önceki bölümde faydacı yöntemin çeşitli kavramlara yaklaşımını gördük. Faydacılık bu kavramlarla ilgili ayrıntılara takılıp kalmak yerine, onları deneyimlerin engin deryasında değerlendiriyor ve onların aracılığıyla bir perspektif sunabiliyordu. Düzen, özgür irade, mutlak akıl gibi kavramların asıl anlamı dünyamızın gidişatına ilişkin bir vaat sunabilmelerinde yatıyordu. Kendi içlerinde doğru ya da yanlış olmalarından bağımsız bir iyimserlik atmosferi yaratıyorlardı.</p>

  <p>Işık bilimdeki “tam yansıma” olarak adlandırılan fenomenin, faydacılık açısından soyut fikirler ve somut gerçeklikler arasındaki ilişkiyi çok iyi sembolize ettiğini düşünüyorum. Bir su bardağını göz hizasının biraz yukarısına kaldırın ve suyun yüzeyine bakın ya da bir akvaryumun kenarlarından da bakabilirsiniz. Baktığımız yüzeyin karşı tarafında yer alan objelerin sıradışı yansımalarını göreceksiniz. Bu koşullar altında hiçbir ışın suyun yüzeyinden ötesine geçmeyecektir. Tüm ışınlar suyun derinlikleri içinde kaybolacaktır. İşte bu örnekte suyun dünyadaki olgular olduğunu ve onun üstündeki havanın da dünyadaki soyut fikirler olduğunu düşünebiliriz. Her iki dünya da gerçektir ve karşılıklı etkileşim içindedir; fakat etkileşimler kendi sınırları içinde gerçekleşir ve yaşayan her şeyin mekânı sudur. Kendimizi duyular denizinde yaşayan balıklara benzetebiliriz. Üzerimizde bizden daha üstün olan bir varlığın yansımalarını görebiliriz fakat ona dokunamayız. Ona her dokunmaya çalıştığımızda kendi gerçekliğimizin yeniden belirlenmesiyle birlikte suya geri döneriz. Havadaki soyut fikirler yaşam için vazgeçilmez niteliktedir, kendileri teneffüs edilemez belki ama yansıtma işlemini kusursuz bir biçimde yerine getirirler. Tüm benzetmeler kendi içinde hataları barındırsa da, sunduğumuz örnek yaşam için zorunlu olmayan bir şeyin yaşamın bir başka alanında belirleyici bir etki taşıyabileceğini göstermesi açısından önemlidir.</p>

  <p>Bu bölümde faydacı yöntemin bir başka temel sorun olan “tekil ve çoğul” kavramlarına uygulanışını göreceğiz. Bu sorunun uykularımızı kaçıracak boyutlarda hayatımıza girdiğini söyleyemeyiz ve içinizden bazılarını hiç ilgilendirmiyor da olabilir. Ancak ben bu sorunun tüm felsefi sorunların merkezinde yer aldığına ve gizli anlamlarla yüklü olduğuna inanıyorum. Hatta şunu söyleyebilirim ki, bir insanın tekilci mi yoksa çoğulcu mu olduğunu öğrendiğimizde onun geri kalan tüm fikirleri hakkında kusursuz tahminlerde bulunabiliriz. Bu monizm (tekilcilik ç.n.) ve plüralizm (çoğulculuk ç.n.) ayrımı diğer -izm’lerden çok daha fazla anlam içeren bir ayrımdır. Tekile ya da çoğula inanmak beraberinde sayısız sonucu da getiren bir sınıflandırmadır. Fikirlerimi sizlerle paylaştığımda bu soruna neden bu kadar büyük bir anlam yüklediğimi anlayabileceksiniz.</p>

  <p>Felsefe çoğu zaman dünyanın birliği yönündeki bir arayış ya da vizyon olarak tanımlanır. Çok sınırlı sayıda insan felsefenin bu tanımını değiştirmek için çaba sarfetmiştir. Çünkü felsefe gerçekten de her şeyi birlik temelinde açıklamayı seçmektedir. Peki bu noktada çeşitlilik nasıl bir yere sahip olacaktır? Felsefe haricindeki entelektüel ihtiyaçlarımızı göz önünde bulundurduğumuzda birliğin ihtiyaçlarımızdan yalnızca bir tanesi olduğunu fark ederiz. Olguların ayrıntılarıyla ilgilenmek akıl gücümüzün enginliğinin bir göstergesidir. Aranan şey çeşitlilik ya da birlik değil, bütünlüktür. Bunda gerçekliğin tüm boyutlarıyla ilgilenmek kadar aralarındaki bağı anlayabilmek de çok büyük önem taşımaktadır. Merak ile sistematize etme tutkusu at başı gitmektedir.</p>

  <p>Nesnelerin çeşitliliği karşısında birlik kavramının her zaman için daha revaçta olduğu bir gerçektir. Tüm dünyanın tek bir muazzam olgu olduğunu düşleyebilmek, tüm parçalarının yan yana olduğunu ve birbirini tamamladığını düşünmek fikir bazında çok büyük bir rahatlık verir. Bu rahatlık aynı zamanda birliği fark edemeyenlere karşı kibirli bir tavrı da beraberinde getirir. Oysa ki, tekilci bakış açısının kabalığı düşünüldüğünde entelektüel açıdan savunulabilecek hiçbir yönü yoktur. Yine de kalplerimizdeki yerini korumayı bir şekilde başarır. Bu soyut tekilcilik, eğitimli insanlar arasında da öylesine yankı bulabilmiştir ki onu felsefi sağduyunun bir parçası olarak adlandırabiliriz. Elbette ki dünya tektir. Bunun aksi nasıl düşünülebilir ki? Deneyciler ve akılcılar tekilciliğin savunuculuğunda birbirleriyle yarışırlar.</p>

  <p>Deneyciler ile akılcılar arasındaki tek fark, deneycilerin bu kavram karşısında gözlerinin daha az kamaşmasıdır. Birlik kavramı onları akılcılar gibi farklı noktalara taşımaz ve onların özel olgulara duydukları merakı köreltmez. Akılcılarsa bu soyut birlik kavramını mistik bir yaklaşımla değerlendirerek diğer her şeyi unuturlar. Ona bir ilkeymiş gibi yaklaşırlar, ona karşı hayranlık duyarlar ve böylelikle entelektüel açıdan son noktayı koyarlar.</p>

  <p>“Dünya Tektir!” formülasyonu bir bakıma sayılara kutsal anlam yükleme anlayışını da yansıtmaktadır. “Üç” ve “yedi” sayıları da kutsal sayılar olarak değerlendirilir. Ama soyut olarak düşünüldüklerinde “bir” sayısının “kırk üç” sayısından nasıl daha kutsal olduğu düşünülebilir ki? Dünyanın tek oluşu anlayışının ilk çıkmazlarından biri budur.</p>

  <p>Konuyu daha ileri bir aşamaya taşımamız ancak ona faydacı açıdan yaklaşmamızla mümkündür. Tekillik kanıtlandığında sonuç olarak hangi olgular değişecektir? Birlik nasıl bir şeydir? Evet, dünya tektir ama nasıl? Tekliğin bize kazandırdığı şey nedir?</p>

  <p>İşte bu soruları yönelttiğimizde soyuttan somuta doğru ilerlemiş oluruz. Evrenin tekliğinin hangi farklılıkları getireceğini şu yollarla belirleyebiliriz:</p>

  <p>1. İlk olarak şunu söyleyebiliriz ki, <i>dünyanın kendisi bir konu başlığıdır</i>. Çoğulculuğunun onun parçalarının bir birlik oluşturmasını engelleyecek boyutlarda olduğunu ve zihinlerimizin onu tek bir bütün olarak kavrayamayacağını kabul ettiğimizi düşünelim; bu gözlerimizle aynı anda farklı yönlere bakmakla aynı anlama gelecektir. Dünya ya da evren kavramlarını kullanırken onun hiçbir parçasını dışarıda bırakmayacak bir soyutlamayı kastederiz. Dünyanın kendi başına bir konu başlığı olmasından tekilci anlamlar çıkarılabilir. Ancak, örneğin “kaos” kavramı da en az kozmos kadar kendi başına bir konu başlığıdır. Tekilciliği benimseyenlerin zaman zaman çoğulcuların ağızlarından dökülen “Evren çoğuldur.” cümlesini seçip alarak bu cümledeki öznenin tekilliğine vurgu yapmaları ve çoğulcuları kendi ağızlarıyla bunu itiraf etmekle eleştirmeleri pek de yerinde değildir. Evren kavramının tüm parçalarını içine alan bir kavram olması tek başına bir anlam taşımaz. Kavramın kendisine farklı farklı anlamlar yüklemenin önünde hiçbir engel yoktur. Bu kavramın parçalarının tek bir bütünü mü oluşturduğu sorusu yanıtsız kalır.</p>

  <p>2. İkinci olarak <i>parçalar bir süreklilik arz etmekte midir?</i> Tekil evreninizde bir parçadan diğerine sıçramak zorunda kalmadan geçebilir misiniz? Bir başka deyişle evrenimizin parçaları birbirine yapışık mıdır, yoksa yalnızca kumsaldaki kumlar gibi bir arada mı durmaktadırlar?</p>

  <p>Kumsaldaki kumlar da aralarındaki belirli boşluk dahilinde birbirlerine bağlı dururlar. Bir şekilde bu boşluğu ya da alanı aşabilirseniz, hiç duraksamaksızın birinden diğerine geçebilirsiniz. Mekân ve zaman dünyanın parçalarını birbirine bağlayan sürekliliği yaratan araçlardır. Birlik türlerinin pratik anlamda yaşantımıza getireceği farklılık çok derindir. Neredeyse tüm yaşamamız bunun üzerinden şekillenmektedir.</p>

  <p>3. <i>Olgular arasında pratik anlamda sürekliliği sağlayan sayısız araç mevcuttur</i>. Örneğin etki sonucu olgular birbirine bağlı olabilir. Olguların birbirine etkisini inceleyerek, bir olgudan diğerine geçebilir ve böylelikle evrenin tamamına yayılabilirsiniz. Yerçekimi kuvveti ya da sıcaklık da fiziksel anlamda dünyadaki her şeyi birleştirici bir özellik taşır. Elektrik, ışık ya da kimyasal etkiler de benzer bir özelliğe sahiptir. Ancak içinden ışığı geçirmeyen opak (ışık geçirmez) maddeler bu türden bir sürekliliği bozacak ve ilerlediğiniz çizgide bir kırılma teşkil edecektir. Pratik olarak evrenin birliği inancınızı kaybetme tehlikesiyle karşı karşıya kalabilirsiniz.</p>

  <p>Özel şeyleri diğer özel şeylerle birbirine bağlayan sayısız bağlantı mevcuttur. Bu bağlantıların tümel kümesi onları bir araya getiren sistemi sunacaktır. İnsanları bir araya getiren arkadaşlık grupları da bunun gibidir. Brown James’i tanır, James de Robinson’u tanımaktadır ve zincir böylece uzayıp gider. Bağlantılarınızı doğru kurarsanız mesajınızı Jones’tan Çin İmparatoru’na ya da Pigmelerin kabile şeflerine kadar ulaştırabiliriniz. Fakat bağlantılarınızın yanlış olması halinde mesaj doğru yere asla ulaşmayacaktır. Şunu da unutmamalıyız ki, evren söz konusu olduğunda çok daha derin bir sisteme ihtiyaç duymamız kaçınılmazdır.</p>

  <p>İnsanoğlu dünyayı gittikçe daha kesin sistematik yöntemlerle tekleştirmektedir. Sömürgecilik böyle bir yöntemdir. Posta teşkilatı böyle bir amaca hizmet etmektedir. Konsolosluklar ve ticaret sistemleri de dünyayı giderek tekleştiren yöntemler arasındadır. Bunlar ve daha birçok olgu gittikçe daha kapsayıcı sistemler haline gelmektedir. Küçük küçük birçok bağlantı böylelikle daha kapsamlı şekillere dönüşmektedir. Her sistem, parçalarını özgün ilişkilerle birbirine bağlayan bir birlik anlamına gelmektedir. Bir sistemin parçası aynı zamanda farklı sistemlerin de parçası olabilmektedir. Örneğin bir insan aynı anda birçok kulüple bağlantı kurabilmektedir. Bu “sistematik” bakış açısıyla, halihazırda pratik olarak varlığını sürdüren tüm bu ilişki ağları dünyanın birliğinin faydacı değerini yansıtır. Bu ilişki ağlarından kimisi çok geniş kimisi çok dar olabilir; ancak birbiriyle de bağlantıları vardır ve hepsi birlikte düşünüldüğünde evrendeki hiçbir temel unsuru dışında bırakmayacak boyuttadır. Varolan her şey bir şekilde başka bir varlık tarafından etkilenir ve doğru yol izlendiğinde bu bağlantıların kurulmasının önünde hiçbir engel yoktur. Her şey birbiriyle bağlantılıdır ve evren pratik olarak sürekliliği ya da “bütünlüğü” sağlayan ağlarla örülüdür. Hiçbir kopma olmaksızın ilerleyebileceğimiz ilişki ağları dünyayı tek kılar. Ağlar süreklilik özelliğini koruduğu sürece dünyanın tek olduğunu iddia etmemizin önünde hiçbir engel yoktur. Ancak her türlü ilişki ağı, iletken değil de yalıtkan unsurlar devreye girdiğinde süreklilik özelliğini kaybetmeye mahkûmdur. Böylece dünyanın tek olduğuna dair iddiamız da çürümüş olur. Başladığımız noktaya geri dönmüş oluruz. Gerçekte insan zekâsı bağlantı noktalarına verdiği önemi ayrım noktalarına vermiş olsaydı; felsefe bugün dünyanın birliğini açıklamakta gösterdiği başarıyı tam karşıtını açıklarken de gösterebilirdi.</p>

  <p>Asıl önemli nokta tekliğin ve çokluğun mutlak bir biçimde koordineli olduklarını anlamaktır. Birinin diğerine üstünlüğü yoktur. Maddeleri birbirinden ayıran mesafenin aynı zamanda onları birbiriyle bağlantılı hale getiren bir köprü olabileceği de unutulmamalıdır. Bunların hangisinin daha önemli olduğu tamamıyla içinde bulunulan koşullara bağlıdır. Kimi zaman iletkenlere kimi zaman yalıtkanlara ihtiyaç duyabiliriz. Bilgelik doğru olanı doğru zamanda kullanmayı bilmek demektir.</p>

  <p>4. Tüm ilişki sistemlerini dünyanın nedensel birliği başlığı altında toplayabiliriz. En küçük nedensel ilişkilerin geçmişteki ortak nedensel köken üzerinden şekillendiğini düşünürsek dünyanın mutlak nedensel birliğinden söz etmemiz güç olmayacaktır. Geleneksel felsefede her şeyi yaratan Tanrı böylesi bir mutlak neden ve köken olarak sunulur. Transandantal İdealizm bu kutsal olguyu bir ilk neden olmaktan çok “sonsuz” olarak değerlendirir. Ama bunda da yaratılan ve yaratılmakta olan zenginliklerin birliği mutlaktır. Her şeyin kökeninin bir olduğu inancına karşı çoğulcular atomlar nezdinde kendi kendine varolan sonsuz çokluğa dikkat çekerler. Bu alternatifin de faydacı bir anlam taşıdığı yadsınamaz. Ama bu sorunu ele almayı şimdilik ertelemekte fayda var.</p>

  <p>5. Faydacı açıdan bakıldığında varlıklar arasındaki en önemli birlik türü onların <i>türsel birliğidir</i>. Varlıklar türlere ayrılır, her türün de kendi içinde birçok örneği mevcuttur. Bir türün içinde yer alan örnekler, aynı tür içinde yer alan diğer örneklerle benzer özellikler taşır. Dünyadaki her olgunun aslında birbirinden farklı olduğu da düşünülebilir. Ancak böylesi bir dünyada mantığımız işlevini kaybedecektir. Çünkü mantık tek bir örneğin kendi türündeki tüm örnekler için geçerli olduğunu kabul ederek işler. Dünyadaki hiçbir şey birbirine benzemeseydi, geçmiş deneyimlerimizden yenileri için sonuçlar çıkaramazdık. Bu açıdan bakıldığında türsel birlik tartıştığımız sorunun faydacı açıdan en çok anlam taşıyan boyutudur.</p>

  <p>6. “Dünya tektir” ifadesinin bir başka sonucu da amaç birliğidir. Dünyamızdaki sayısız olgunun ortak bir amacı vardır. İnsanların üretmiş olduğu tüm idari, endüstriyel, askeri ve benzeri sistemlerin her biri belirli bir amaca hizmet eder. Her canlının da kendine özgü bir amacı vardır. Gelişim düzeyleriyle orantılı olarak kolektif bir amacın etrafında birleşirler. Sonunda hiçbir varlığı dışında bırakmayacak düzeyde tek ve mutlak bir amaca ulaşılabilir. Kuşkusuz bu bakış açışıyla çelişebilecek birçok örnek verilebilir. Üçüncü bölümde söylediğim gibi her sonuç önceden amaçlanmış olabilir; fakat dünyamızda elde edilen sonuçların hiçbirinin tüm ayrıntılarıyla önceden amaçlanmış olduğunu söyleyemeyiz. İnsanlar ve uluslar zengin, güçlü ya da iyi olma amacıyla yola çıkarlar. Ancak attıkları her adımda öngöremedikleri olgularla karşılaşırlar ve bu da bakış açılarında kimi değişikliklere neden olur. Güdülen amaç gün be gün değişikliğe uğrar. Sonuçta ulaşılan nokta öngörülenden daha iyi ya da daha kötü olabilir, ama mutlaka ve mutlaka öngörülenden daha karmaşık ve farklı olacaktır.</p>

  <p>Farklı amaçlarımızın birbiriyle çatışması da mümkündür. İkisinden de vazgeçemediğimiz bir durum sözkonusu ise bunları birbiriyle uzlaştırma yolunu deneriz. Ama sonuç başta öngörülenden yine farklı olacaktır. Genel olarak amaçlanan her şeye ulaşabilmek mümkündür; bununla birlikte yaşadıklarımızdan dünyamızın erekbilimsel (evrendeki her şeyin, bütün olayların belli bir amacı yerine getirmek için özel biçimde önceden tasarlanıp düzenlenmiş olduğu öğretisi ç.n.) olarak birlik sergilediği sonucunu çıkarmak için henüz çok erken olduğu söyleyebiliriz.</p>

  <p>Evrendeki her ayrıntının tek bir amaca dönük olduğunu iddia ederek mutlak bir erekbilimsel birliği savunanların bir çıkmaza saplanmaları kaçınılmazdır. Bu durum dünyamızın birbiriyle çatışan ihtiyaçları gün geçtikçe arttığı için daha da derinleşecektir. Çeşitli kötülüklerin kutsal amaçlara hizmet edebileceği; acı şeylerin bir kokteyli daha güzel kılabileceği ve tehlike ya da zorlukların elimizdeki kozları güçlendirebileceği düşünülebilir. Hatta bu bakış genelleştirilerek evrendeki tüm kötülüklerin kusursuzluğa ulaşmanın birer aracı olduğu iddia edilebilir. Buna karşın kötülük insanoğlunun tolerans gösterebileceği bir şey değildir. Transandantal idealizm bu noktada Eyüp Peygamber gibi sonsuz sabır göstermemizi tavsiye eder; Tanrının ne yapmak istediğini bilemeyeceğimizi, onun yaptıklarını tartışamayacağımızı söyler. Ancak ortalığa dehşet saçan bir tanrı, insanların sığınabileceği bir tanrı olma özelliğini kaybetmiş olacaktır.</p>

  <p>7. Erekbilimsel birliğe çok fazla ortak nokta taşıyan bir başka birlik türü de <i>estetik birliktir</i>. Varlıkların birer öyküsü vardır. Parçaları bir doruk noktası oluşturacak tarzda birbiriyle bağlantılıdır. Bir araya geldiklerinde anlam kazanırlar. Bir olaylar zincirinde hiçbir kesin amaç göremesek de olaylar başlangıç, gelişme ve sonuç bölümleriyle dramatik bir tarzda gelişir. Her öykünün bir sonu olduğu düşünüldüğünde, çoğulculuk kavramının daha doğal olduğu düşünülebilir. Dünya tarihinde geçmişte birbirine paralel tarzda cereyan ederek yaşanmış ve son bulmuş sayısız öykü vardır. Birbirlerini karşılıklı olarak etkilemişler ve kimi noktalarda birbirleriyle örtüşmüşlerdir. Fakat bu onları zihinlerimizde bir kılmaya yetmez. Herkesin kendine özgü bir yaşam öyküsü vardır. İkizlerin yaşam öykülerini anlatırken dahi onları kendi özgünlükleri çerçevesinde ortaya koymak zorunda kalırız.</p>

  <p>Dünyanın bize tek bir öykü sunduğunu savunmak hiç de kolay değildir. Dünya tarihinin çoğulculuk özelliği rahatlıkla görülebilir. Her bir parçasının ayrı bir öyküsü vardır. Bunları tek bir büyük öykü potasında eritebilmek neredeyse imkânsız gibidir. Bu noktada embriyolojinin kullandığı analoji yöntemi bize yardımcı olabilir. Bir mikroskopla belirli bir embriyonun barındırdığı yüzlerce kesit incelenir ve bunların hepsi bir bütün içinde ele alınarak birleştirilir. Ancak embriyolojide bile embriyonun gelişimi incelenirken her bir organın öyküsü ayrı ayrı işlenmek zorundadır. Dünyadaki olguların süreksiz ve çaprazlama geliştiği de göz önünde bulundurulursa tek bir embriyona uygulanan analoji yönteminin de sonuç vereceğini düşünmek fazla iyimserlik olur. Mutlak estetik birlik soyut bir idealden öteye geçemez. Dünya dramatikten çok epik bir öykü olarak karşımıza çıkar.</p>

  <p>Şimdiye kadar dünyanın sistemler, türler, amaçlar ve öyküler başlığı altında birleştirilmesi çabalarını gördük. Tüm bunların göründüğünden daha fazla birlik teşkil ettiğini söylemek yanlış olmaz. Tek bir amacın, sistemin, türün ve öykünün olduğunu iddia etmek meşru bir hipotezdir. Ancak benim tek itiraz noktam bunlar için şimdi elimizde bulunanlardan daha sağlam kanıtlara ihtiyaç duyduğumuzdur; aksi takdirde dogmatizmin sınırları aşılamayacaktır.</p>

  <p>8. <i>Tek bir Bilge</i> kavramı yüzyıllar boyu tekilcilik anlayışının en önemli kavramı olagelmiştir. Ancak onun düşüncelerindeki objelerin çoğulculuğundan söz edilebilir. Onları bilen o tek bilge için tek bir amaçları, tek bir sistemleri ve tek bir öyküleri vardır. Bu birlik kavramı akılcı felsefenin en büyük başarısıdır. Mutlak kavramına inananlar, bunu düşünce gücüne sahip hiç kimsenin görmezden gelemeyeceği bir sonuç olarak değerlendirir. Bu inanışın pratik sonuçlarını ikinci bölümde incelemiştik. Bu türden bir varoluşun mantıksal temellerine inmek neredeyse içinden çıkılmaz bir girişim olarak kalacaktır. Fakat bu temellerin hiçbirinin benim düşünceme göre sağlam olmadığına değinmeden de geçemeyeceğim. Her şeyin bilgisine sahip tek bir Bilge kavramına sonuçta bir hipotez olarak yaklaşmak en doğrusudur. Çoğulcu yaklaşım evrenin tümünü aynı anda görebileceğimiz hiçbir bakış açısı ya da bilgi kaynağının mevcut olmadığına inanır. Buna karşın Profesör Royce akılcıların ısrar ettiği noktayı şöyle ifade eder: “Tanrı bilinci, bütünlük içinde tek bir aydınlatıcı bilinç anını temsil eder.”<a class="noteref" href="#n2" id="ref2">2</a></p>

  <p>Deneycilik de bu türden bir birliğe inanır. Her şeyin bilgisine ulaşılabilir. Sonunda bu bilgilere ulaşanlar çoğul olacaktır ve onların içinde bilgisi en derin olan kişi dahi tek başına her şeyi bilemeyebilir. Ancak evrenin bilgi çerçevesinde birleştirilmesinin önünde hiçbir engel yoktur. Evrenin parçaları bilgi aracılığıyla birleştirilebilir. Yine de oluşturulacak bu bilgi birliğinin mutlak bir birlik olduğunu söylemek güçtür.</p>

  <p>Tek bir ölümsüz Bilge kavramı günümüzün en büyük entelektüel başarısıdır. Daha önceki filozofların birleştirici işlev yükledikleri “Özdek” kavramı, her tür deneyimi içinde barındıran evrensel özdek kavramına taşınmıştır. Özdek kavramı, İngiliz geleneğinin faydacı eleştirilerine yenik düştükten sonra günümüzde çeşitli parçaları bir arada barındıran ve bu parçaları bir arada test edip düşünmemizi sağlayan bir fenomen olmaktan öte bir anlama sahip değildir. Dünyanın birliğini parçalarının özündeki kutsallık yoluyla değil de doğrudan gözlemlenebilir yollarla, yani deneylerle sergileme çabası faydacı açıdan en çok önem taşıyan çaba olacaktır.</p>

  <p>“Dünya tektir”, deneyimlerimiz bir zincir halinde birleştirdiği taktirde bu böyle olacaktır. Ancak bizi tek bir çatı altında birleştiren deneyimler zincirleri kadar, bizi farklı farklı doğrultulara yöneltenlerle de karşılaşmamız mümkündür. Teklik ve çokluk görecelidir. Deneyimlerimiz ışığında ne saf ve tek bir evren olduğu, ne de birbirinden tamamıyla bağımsız çok sayıda evrenle karşı karşıya olduğumuz söylenebilir. Faydacı açıdan yaklaştığımızda tekliğin ne olduğu ve pratik anlamda bize neyi kazandıracağı sorgulanmalıdır. Deneyimler dünyasına ancak bu şekilde diri bir kafa yapısıyla girilebilir. Deneyimler dünyamız bize hiç de ummadığımız bağlantılar ve birlik sunabilir. Ancak hiçbir şekilde her koşul altında mutlak bir birlik arayışı içinde olamayız.</p>

  <p>Mutlak bir birliğin ne anlama geldiğini tasavvur etmek çok güçtür. Ulaştığımız noktanın çoğunuz için yeterli açılımlar sağladığına inanıyorum. Buna karşın aranızda hâlâ radikal biçimde tekilcilikte ısrar edenlerin varlığını da yadsıyamayız. Çeşitli düzeydeki birlikler, ayrı ayrı türlerin oluşturduğu birlikler, iletken olmayan unsurlar karşısında açmaza düşen birlikler, kısacası iç değil dış bağlantılardan oluşan birlikler bu insanlarda hep yarım kalmışlık hissi uyandırır. Çokluktan daha üstün olan ve her şeyi içine alan bir birliğin daha sağlam olduğu düşünülür ve bunun dünyanın gerçek tablosuna daha yakın olduğuna inanılır. Faydacı bakış açısı akılcı açıdan kusursuz bir evren sunmaz. Onların inancına göre evren koşullara bağlı olmayan kusursuz bir birlik olarak şekillenmelidir. Ancak bu şekilde son derece akılcı bir varoluş sergilenmiş olur.</p>

  <p>Yukarıda özetlediğimiz türden ultra-tekilci yaklaşımların birçoğunuz açısından ne büyük önem taşıdığını görmezden gelemeyiz. “Tek Yaşam, Tek Gerçek, Tek Aşk, Tek İlke, Tek İyilik, Tek Tanrı” bu formülasyona Hristiyan Bilim broşüründe rastladım. Bu türden bir inanç faydacı açıdan kuşkusuz duygusal bir anlam taşır. “Tek” ifadesi nitelediği varlıklara büyük anlam yükler. Entelektüel açıdan bu teklik olgusunun ne anlama geldiğini sorguladığımızda yine faydacı tespitlere geri dönmüş oluruz. Teklik olgusu ortak köken ya da amaç üzerinde şekillenen bir bütünü temsil eder. Bu bütünün bilgisine sahip olan tek bir bilge olduğu anlayışını da beraberinde getirir. Sonuç olarak da mantıksal, estetik ve erekbilimsel bir birlik tablosu ortaya çıkar.</p>

  <p>Her şeyin bilgisine sahip olan tek bir bilgenin tasvirini yapmak neredeyse imkânsız gibidir. Zaten mutlak tekilciliğin insanların gözündeki değeri entelektüel temellerden çok mistik temellere dayanır. Mutlak tekilcilik sonuç itibariyle mistik bir anlayıştır. Tarihe dönüp baktığımızda mistik yaklaşımların hemen hemen her zaman tekilci bir anlayış içerisinde olduklarını görürüz. Mistisizm konusuna girmek için hiç de doğru bir noktada olmayabiliriz ama neyi kastettiğimi anlayabileceğiniz için tek bir örnek yeterli olacak. Hindistan’daki Vedanta felsefesi tüm tekilci sistemlerin en kusursuz örneklerinden biridir ve bu sistemin en ateşli savunucularından Swami Vivekananda ülkemizi daha birkaç yıl önce ziyaret etmiştir. Şimdi onun sözlerine kulak verelim:</p>

  <blockquote>
    <p>“Evrendeki tekliği, yaşamın tekliğini, her şeyin tekliğini görebilen birinin ulaştığı mutluluk tartışılabilir mi? İnsanlar arasındaki farklar, erkek ile kadın arasındaki fark, yetişkin ile çocuk arasındaki fark, ulusların arasındaki farklar, dünya ile ay arasındaki fark, ay ile güneş arasındaki fark; atomlar arasındaki farkların hepsi gerçekte mutsuzluk kaynağıdır. Vedanta bize bu farklılıkların gerçek olmadığını söyler. Bu farklar yalnızca görüntüdedir. Birlik tüm varlıkların içindeki varlığını korumaktadır. Derinliklerine indiğimizde, insanlar arasında, erkek ile kadın arasında, yetişkin ile çocuk arasında, ırklar arasında, üstteki ile alttaki arasında, zengin ile fakir arasında, tanrılar ile insanlar arasında bir birlik olduğunu göreceğiz: Hepsi Birdir. Daha da derinlere indiğimizde hayvanların bile bu birliğin içinde olduğunu fark edebiliriz. Bu bilince ulaşan kişi artık hiçbir yanılgıya düşmeyecektir... Her şeyin gerçekliğini ve her şeyin gizemini kavramış biri nasıl olur da yanılgıya düşebilir? Onu yanılgıya düşürebilecek hiçbir şey yoktur. Bundan başka daha neyi arzulayabilir ki? Her şeyin gerçekliğini kavrayarak bu yolla Tanrıya, merkez noktasına, birliğe ulaşacaktır. Ölümsüz Mutluluk, Ölümsüz Bilgi ve Ölümsüz Varoluş önüne serilecektir. Ulaştığı noktada ne ölümün, ne hastalığın, ne de mutsuzluğun esamesi okunacaktır... Merkez noktasında, gerçeklikte mutsuzluk ve elemden eser yoktur. O her şeye, saf olana, vücudu olmayana, şekli olmayana, lekelenmemiş olana, her şeyin bilgisine sahip olana, yüce şaire, kendi kendine var olana, herkese her istediğini bağışlayan varlığa ulaşmıştır.”</p>
  </blockquote>

  <p>Bu tekilcilik anlayışının ne ölçüde radikal olduğunu ifade etmeye bilmiyorum gerek var mı? Bu anlayışta, farklılıklar önemsizleştirilmekle kalmaz, yok sayılır. Hiçbir surette çokluktan söz edilemez. Bütünün parçaları dahi yoktur, yekparedir. Bu dini yaklaşımın duygusal açıdan faydacı bir değer taşıdığı tartışma götürmez bir gerçektir. İnsana verdiği güvenlik hissi kusursuzdur. Bu husus hakkında Hindu din adamımıza yeniden kulak verelim:</p>

  <blockquote>
    <p>“İnsan kendini evrenin sonsuz varlığıyla bir hissettiği zaman, yani tüm farklılıklar silindiği zaman, tüm kadınlar, tüm erkekler, tüm melekler, tüm tanrılar, tüm bitkiler, tüm hayvanlar, tüm evren tek olarak düşünüldüğü zaman tüm korkularımız kaybolacaktır. Kimden korkabiliriz ki? Kendime zarar verebilir miyim? Kendimi öldürebilir miyim? Kendimi yaralayabilir miyim? Kendimden korkabilir miyim? İşte o zaman tüm acılar silinip gidecektir. Kendi kendime acı verebilir miyim? O zaman tüm kıskançlıklar ortadan kalkacaktır. Kendimi kendimden kıskanabilir miyim? O zaman kötü hislerin tümü yokolup gidecektir. Kendime karşı kötü hisler besleyebilir miyim? Farklılıkları yok edin ve hurafeleri lâyık oldukları yere gömün. Bu parçalanmış dünyamızda Tek olanı görebilenler, bu duygular deryasında Tek Duygu Birliğini görebilenler, bu gölgeler dünyasında Gerçeği yakalayanlar ölümsüz barışa ulaşacaktır.”</p>
  </blockquote>

  <p>İnsanı yücelten ve insana uzun süredir hasret kaldığı güveni sağlayan bu tekilci anlayış hepimizin kulaklarına hoş gelmiyor mu? Sanırım hepimiz derinliklerimizde mistik bir yönü paylaşıyoruz. İdealistlerin mantıklarını sorgulayabiliriz ama Mutlak Tekilciliğin doğurduğu faydacı sonuçlar nedeniyle her şeye karşın gerçek olduğunu söylemek zorundayız. Her koşul altında birliğin etik açıdan ayrılıktan üstün olduğu tartışılmazdır. Örneğin yaşadığımız aşklarda tüm duygusal yaşamın birliği anlamına gelebilecek mistik bir yaklaşımı benimseriz. Hepimizin içinde yaşatmakta olduğu mistik değerler tekilci yaklaşımların gözümüzdeki değerini korumaya yeter. Entelektüel değerlendirmeler ikinci planda kalır.</p>

  <p>Bu bölümde sorunun dini ve etik yönleri üzerinde yeterince durduğumuzu düşünüyorum. Son bölümde de din ve etik konularına tekrar döneceğiz.</p>

  <p>Tekillik ve çoğulluk kavramlarını içerdikleri mistik anlamlarla değil de yalnızca entelektüel bazda değerlendirdiğimizde faydacılığın hangi noktada anlam kazandığını kolaylıkla görebileceğiz. Teorileri aralarındaki pratik farklılıkları baz alarak değerlendiren faydacılık açısından ne mutlak tekilcilik ne de mutlak çoğulculuk tercih edilebilir bir yaklaşımdır. Dünya, parçaları herhangi bir kesin bağlantı ile bir arada bulunuyorsa Tektir. Ancak hiçbir bağlantı parçalarını tam olarak bir araya getiremiyorsa Çoktur. İnsanların çabaları bu yönde oldukça onun parçaları arasındaki bağlantıyı gittikçe daha güçlü bir şekilde ifade edebilecek sistemler geliştirilebilecektir.</p>

  <p>Bildiğimiz evrene alternatif evrenleri hayal etmek de mümkündür. Çok değişik düzeyleri ve türleri bir araya getiren bir birlik düşlemenin önünde hiçbir engel yoktur. Bu evrenin en alt düzeyi, parçalarının yalnızca “ve” bağlacıyla birbirine bağlanabildiğine tanık olduğumuz dünya olabilir. Bu tür bir evren, şimdi bile bizim çok çeşitli içsel süreçlerimizi bir araya toplamaktadır. Ancak hayal dünyamızdaki objeler ve olaylar karşımızdakilerin hayal dünyasındaki objeler ve olaylardan tamamıyla bağımsızdır. Hayaller birbirine etki etmeksizin ya da müdahale etmeksizin varolurlar. Hayallerimizde hiçbir düzenin olmadığını söyleyebiliriz; bu özellikleriyle mutlak çokluk kavramına en yakın noktada dururlar. Hayallerimizin hepsini bir arada bilmemizi gerektirecek hiçbir neden yoktur; tam tersine onların hepsini bir arada bilirsek hayalgücümüz sınırlanmış olur. Sonuç olarak hayallerimizin tek bir sistematik bütün oluşturduğunu düşünemeyiz.</p>

  <p>Duyularımızı ve bedensel etkinliklerimizi de katarsak birlik daha üst bir düzeye çıkacaktır. Duyularımız ve hareketlerimiz gerçekleştikleri yer ve zamandan bağımsız değildir. Aynı türden olanların bir birlik oluşturduğunu düşünmenin önünde hiçbir engel yoktur. Buna karşın duyularımız ve hareketlerimizin nedensel bir etkileşim içinde olmadıkları bir dünya da düşleyebiliriz. Birbirleriyle hiçbir ilgilerinin olmadığını ya da yalnızca kaba anlamda mekanik etkilerinin bulunduğunu farzedebiliriz. Fizyokimyasal bir etkileşim de sözkonusu olabilir; ama bunun kapsamı insan zihnini içine almayabilir. Sosyal yaşamı dışta bırakarak ilkel anlamdaki insan zihnini içine alabilir. Sosyal yaşamı belirli sınırları dahilinde içine alarak aşkı dışta bırakabilir. Aşkı içine alarak onu sistematize eden gelenekler ya da kurumları dışta bırakmakla yetinebilir. Bunlar evrenin farklı düzeyleri olarak karşımıza çıkar ve aralarından hiçbirin mutlak bir biçimde akıl dışı olduğunu söyleyemeyiz. Yalnızca daha üst düzeydekilere oranla daha alt düzeyde olabilirler. Örneğin zihinlerimizin telepatik olarak birbiriyle bağlantılı olduğunu düşünelim. Böylelikle karşımızdakinin ne düşündüğünü bilebiliriz ya da en azından bunu belirli koşullar altında başarabiliriz. Zihinlerimizin telepatik olarak birbiriyle bağlantılı olduğu bir dünya şimdikinden daha üst düzeyde olacaktır.</p>

  <p>Yaşadığımız evrende şu anda varolan çeşitli türden birliklerin insan ihtiyaçlarına göre şekillenen sistemlere ayak uydurup uyduramayacağı da başlı başına bir tartışma konusudur. İnsan ihtiyaçlarına karşılık verebildikleri ölçüde gelişerek tek bir birlik oluşturabilmeleri halinde bu kökensel değil, nihai bir birlik olacaktır. “Mutlak Birlik” kavramının yerini “Nihai Birlik” kavramı alacaktır. Bu kavramların içerikleri aynıdır, ama zaman ilişkileri açısından aralarında büyük bir fark vardır.<a class="noteref" href="#n3" id="ref3">3</a></p>

  <p>Evrenin birliği kavramını faydacı açıdan tartışırken, ikinci bölümde aynı zamanda yakın arkadaşım olan G. Papini’den bir alıntı yaparak sunduğum tespiti daha iyi kavrayabilmişsinizdir: Faydacılık tüm teorileri yumuşatmayı amaçlar. Dünyanın birliği genel olarak yalnızca mutlak bir birlik olarak kabul edilir ve onu yadsıyanlar mantıksızlıkla suçlanır. Ancak dünyanın birliğine bu şekilde yaklaşmak konuyu sağlıklı bir şekilde tartışmanın önünde engeldir. Teoriye atfedilen mutlaklık onu dogmatik kılar. En ufak çoğulcu şüpheler, bütünlüğün ahengini bozan bağımsız en ufak olgu, sistemi baştan sona geçersiz kılar. Mutlaklığın derecesi olmaz. İçinde ufacık bir kolera mikrobu olan bir bardak suyun mutlak bir saflığı olduğu iddia edilebilir mi? Sudaki kolera mikrobu gibi tek ve küçücük bir bağımsız unsur bile Mutlak kavramını anlamsızlaştırmaya yetecektir.</p>

  <p>Öte yandan çoğulculuk bu türden bir dogmatik yaklaşım sergilemez. Olgular arasındaki farklılıkları, parçaların bağımsızlıklarını, yaşanabilecek yenilikleri ve değişikleri gözler önüne sermeye çalışır. Bu noktada amacına ulaşarak sizi herhangi bir düzeydeki gerçek birlik fikriyle başbaşa bırakır. Ne düzeyde bir birlikten söz edilebileceği tamamıyla deneysel olarak tespit edilebilir. Ulaşılan birliğin boyutları çok geniş de olabilir; ancak bu birlik hiçbir şekilde mutlak birliği savunanları tatmin edecek bir birlik olmayacaktır.</p>

  <p>Faydacılık, birlik ve ayrılık dengesini son tahlilde deneysel olarak araştırmayı benimsediği için açık bir biçimde çoğulculukla omuz omuza ilerler. Günün birinde tek bir bilge, tek bir köken ve her yönüyle birleşen tek bir evren temelinde topyekûn bir birliğin tüm hipotezlerin en mantıklısı haline gelebilme olasılığını yadsımaz. Aynı zamanda dünyanın kusursuz bir birlik sergilemediğini ve belki de hep böyle kalacağını savunan karşıt hipotezi de ciddiye alır. Bu ikinci hipotez çoğulculuğa inananların doktrinidir. Tekilcilik anlayışının mutlaklığı kendisinden farklı olan bu anlayışın değerlendirilmeye tabi tutulmasını dahi engeller. Onu en başından itibaren akıl dışı ilan eder. Faydacılığın mutlakçılığa sırtını dönerek çoğulculuğun daha deneysel yolunu tercih etmesi işte bu yüzdendir.</p>

  <p>Bu tercih bizi olguların kısmen birleşik, kısmen ayrı olduğu bir sağduyu dünyasına taşır. Olguların ve onların bileşimlerinin faydacı açıdan ne anlama geldiğini faydacılık ve sağduyu başlıklı bölümde hep birlikte göreceğiz.</p>

  <div class="footnotes">
    <p class="footnote" id="n1"><a class="backref" href="#ref1">1</a> A. Bellanger ile karşılaştırınız: Les concepts de Cause, Paris, Alcan, 1905, sf. 79.</p>

    <p class="footnote" id="n2"><a class="backref" href="#ref2">2</a> “Tanrı Kavramı”, New York, 1897, sf. 292.</p>

    <p class="footnote" id="n3"><a class="backref" href="#ref3">3</a> Schiller’in <i>Hümanizm</i> adlı kitabında yer alan “Etkinlik ve Özdek” başlıklı makalesi ile karşılaştırınız.</p>
  </div>
</body>
</html>
