<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_19">BİR ŞEY AHLÂKI</h1>

  <p class="normal">Televizyondaki adam askeri mahkemenin kız askeri öldüren Arap’a idam cezası verdiğini söyledi, bir sürü insan televizyona çıkıp bunu tartıştı ve haberler bu yüzden on buçuğa kadar uzadı; bu nedenle <span class="ideitalik">Mavi Ay</span> dizisini iptal ettiler. Babam buna o kadar hiddetlendi ki evin içinde piposunu yaktı ve evi kokuttu. Bunu yapmaması gerekiyor çünkü büyümemi engelliyor. O ve onun gibi manyakların Likud’a oy vererek ülkeyi İran’a döndürdüğünü söyleyerek anneme bağırdı. Hepimizin bunun bedelini ödeyeceğini ve bizim bir şey ahlâkımızı -sözcüğü hatırlamıyorum- bozduğunu söyledi, her ne demekse. Amerika buna izin vermeyecekti.</p>

  <p class="normal">Ertesi gün okulda bize bundan söz ettiler ve Tsiyyon Şemeş bir adamı astığında kamışının kalktığını söyledi, porno filmlerdeki gibi. Sınıf öğretmenimiz Tzilla onu bu yüzden sınıftan attı. Sonra idam cezası hakkında değişik görüşler olduğunu ve lehte ya da aleyhte nasıl bir sav sunulursa sunulsun, herkesin bu konuda kendi vicdani kararını vermesi gerektiğini söyledi. Aynı sınıfta üçüncü yılını okuyan geri zekâlı Tsaki gülmeye başladı ve Arapların kararlarını kalpleri durduktan sonra vereceklerini söyledi. Tzilla onu da sınıftan attı. Daha fazla saçmalık dinlemek istemediğini ve normal derse döneceğini söyleyip bizi bir ton ev ödeviyle cezalandırdı.</p>

  <p class="normal">Okuldan sonra büyük çocuklar birini astığında boğulduğu için mi yoksa boynu kırıldığı için mi öldüğünü tartışmaya başladılar. Sonra bir karton çikolatalı sütüne iddiaya girdiler ve bir kedi yakalayıp basketbol potasına astılar. Kedi çığlık atıyordu ve sonunda boynu gerçekten de kırıldı. Fakat Mickie mızıkçısı kedinin boynunun Gabi ipi çektiği için kırıldığını söyleyerek çikolatalı süt almayı reddetti. Deneyin kimsenin ellemeyeceği yeni bir kediyle tekrarlanmasını istedi. Fakat herkes onun mızıkçının teki olduğunu biliyordu, bu yüzden sütü almak zorunda kaldı. Sonra Nisim ile Ziv kedinin kamışının sertleşmediğini ve yalancının teki olduğu için Tsiyyon Şemeş’i marizlemeleri gerektiğini söyledi. Mihal -okulun en güzel kızı muhtemelen- yanımıza geldi ve iğrenç olduğumuzu, hayvanlardan farkımız olmadığını söyledi. Ben kustum, ama onun yüzünden değil.</p>
</body>
</html>
