<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_24">DİNOZOR YUMURTALARI</h1>

  <p class="normal">O gün okuldan sonra Uzi elinde dinozorlara dair bir kitapla beni görmeye geldi. Dinozorların soyunun tükendiğini fakat dünyanın farklı yerlerinde yumurtalarını bulmanın mümkün olduğunu, onları biz bulabilirsek kendi dinozorlarımız olacağını söyledi; onlara ad verebilir, üzerlerine binip okula gidebilirdik. Uzi dinozor yumurtalarının genellikle arka bahçelerin köşelerinde, toprağın çok derininde bulunduklarını söyledi. Biz de bahçedeki kulübeden bir kürek alıp Natkovitz’lerin balkonunun arkasındaki köşeyi kazmaya giriştik, çardaklarını kurdukları yeri. İki saat kadar kazdık, hava kararmaya başlayıncaya dek. Sırayla kazdık, fakat bir şey bulamadık. Uzi yeterince derin kazmadığımızı, kazmaya devam etmemiz gerektiğini söyledi. Daha sonra, arka bahçedeki muslukta elimizi yüzümüzü yıkamaya gittiğimizde, Relly’nin erkek arkadaşı sürekli arıza yapan külüstür motosikletiyle geldi.</p>

  <p class="normal">“Hey, çocuklar,” dedi, yaltaklanmaya çalışarak. “N’apıyosu-nuz?” Uzi kaburgalarıma bir dirsek attı. Ben de hiçbir şey yapmadığımızı söyledim. “Kürekle hiçbir şey yapmıyor musunuz? Peki, öyle olsun. Ablan nerede?” Ona muhtemelen içeride olduğunu söyledim ve eve girdi. Relly çok seviyor onu, ama ben tahammül edemiyorum. Yaptığı bir şeyden ötürü falan değil. Yüzüyle ilgili daha çok. Filmlerdeki kötü adamları çağrıştıran bir şey var yüzünde.</p>

  <p class="normal">“Geceleyin de kazmaya devam etmeliyiz,” dedi Uzi. “Tam on ikide arka bahçede buluşalım. Sen küreği getir, ben el fenerini getireceğim.”</p>

  <p class="normal">“Çok mu acil?”</p>

  <p class="normal">“Acil işte, o kadar,” diye karşılık verdi Uzi öfkeyle. “Hem dinozor uzmanı kim, sen mi yoksa ben mi? Dinozor işi beklemez.”</p>

  <p class="normal">Sonunda tam on ikide orada olan ben oldum, çünkü Uzi evden çıkmaya çalışırken babasına yakalandı. Uzun süre bekledim onu, ne kadar beklediğimi bilmiyorum. Tam vazgeçip eve gitmeye karar vermiştim ki Relly ile pislik sevgilisi belirdi. Beni görüp soru soracaklarından korktum. Dinozorlara dair bir şey söyleyecek olsam Uzi beni hiçbir zaman affetmezdi. Beni babama ispiyonlamalarından korkmuyordum, çünkü Relly bir şey söyleyecek olsa onun da başı belaya girerdi. Relly ile pislik herif kazdığımız çukurun hemen yanındaki banka oturdular ve pislik herif birden ona bir şeyler yapmaya başladı. Relly’nin giysilerini açıp ellerini içine soktu, başka şeyler de yaptı. Relly ona izin verdi. Onlara bakmaya devam edemedim, kendime ya şimdi ya da hiç deyip sessizce sürünerek onlardan uzaklaştım; önce çocuk balkonuna, oradan da kendi odama.</p>

  <p class="normal">Sadece gündüzleri kazıyorduk, yani öğleden sonraları. Uzi’nin ailesinin pikniğe gittiği cumartesi hariç her gün. Beş ay kadar sürdü. Gerçekten derin bir çukur kazmıştık. Uzi dünyanın merkezine ulaşmış olabileceğimizi ve her an dinozor yumurtası bulabileceğimizi söyledi. Ben inancımı yitirmiştim, ama kazmaya devam etmek bunu söylemekten daha kolaydı. Birinin bunu Uzi’ye söylemesini istiyor, fakat kendimde bunu yapacak cesareti bulamıyordum. Sık sık bizimle oynayan Relly artık benimle konuşmaz olmuştu ve bir şey söylemesi gerektiğinde nefret ettiğimi bilmesine rağmen bana Yosi diye hitap ediyordu. Önceleri bütün zamanını o pislik herifle geçiriyordu, fakat pislik herif iki haftadır ortalıkta yoktu ve Relly şimdi bütün gün uyuyup yorgun olduğunu söylüyordu. Perşembe sabahı yatağa kustu salak gibi.</p>

  <p class="normal">“Ihh, iğrençsin,” dedim ona. “Anneme söyleyeceğim.”</p>

  <p class="normal">“Anneme bu konuda tek kelime edersen kendini ölmüş bil,” dedi, son derece ciddi bir sesle. Korkuttu beni biraz.</p>

  <p class="normal">Relly o güne dek beni hiç tehdit etmemişti. Pislik herif yüzünden olduğunu biliyordum; külüstür motosikleti ve ona yaptığı bütün o şeylerle o pislik herif yüzünden. Neyse ki gelmiyordu artık.</p>

  <p class="normal">Bu olaydan iki gün sonra yumurtayı bulduk. Gerçekten devasaydı, kavun büyüklüğünde.</p>

  <p class="normal">“Sana demedim mi?” diye haykırdı Uzi. “Sana demedim mi?”</p>

  <p class="normal">Yumurtayı arka bahçenin ortasına yerleştirip etrafında dans ettik. Uzi şimdi kuluçkaya yatmak gerektiğini söyledi, üzerine oturmamız gerekiyordu. Biz de oturduk, iki saatten fazla. Sonunda yumurta bölündü, fakat içinde dinozor yerine bir bebek vardı. Büyük hayal kırıklığına uğradık, çünkü bir bebeğin üzerine binip okula gidemezdin. Uzi başka seçimimiz olmadığını, babama söylememiz gerektiğini söyledi. Yanına gittiğimizde babam gerildi, biz daha bir şey söylemeden.</p>

  <p class="normal">“Nereden buldunuz bebeği?” diye sordu. Bağırıp duruyordu ve ona izah etmeye kalkıştığımızda bizi yalan söylemekle itham ediyordu. Sonunda Uzi’nin üzerine eğilip onu omuzlarından kavradı.</p>

  <p class="normal">“Bak, Uzi, Yasef’i boş ver,” dedi, beni işaret ederek. “Onun pek bir şeyden haberi yok, fakat sen zeki bir çocuksun. Bunun kimin bebeği olduğunu söyle bana, annesi babası kim?”</p>

  <p class="normal">“Şey, biziz galiba,” dedi Uzi. “Çünkü yumurtanın üzerinde iki saat kuluçkaya oturduk, bu yüzden annesi babası biz sayılırız.”</p>

  <p class="normal">Babam Uzi’ye onu öldürecekmiş gibi baktı, fakat sonra döndü ve tokadı yiyen ben oldum.</p>

  <p class="normal">Babam bana onu odamda beklememi söyleyip bebeği hastaneye götürdü. Öğlen olmuştu, fakat Relly yataktaydı hâlâ.</p>

  <p class="normal">“Sürekli uyuyorsun,” dedim ona. “Uyuyan Güzel’den farkın yok.” Relly ne bir şey dedi ne de kımıldadı. “Bahse girerim ki Prens’in gelinceye kadar da kalkmayacaksın,” dedim onu sinir etmek için, “külüstür motosikletli prens.”</p>

  <p class="normal">Relly’nin dudakları kımıldadı, fakat ağzından ses çıkmadı. Gözlerini kapattı. “Sadece onun için yataktan kalkarsın,” dedim. “Ve lastiği patlamışsa sonsuza dek yatakta kalırsın.” Relly gözlerini açtı; yataktan fırlayıp bana bir tane patlatacağını sandım, ama konuşmakla yetindi. Gözleri hüzünlüydü konuşurken.</p>

  <p class="normal">“Kalkmamı neden istiyorsun, Joe? Yatağımı yapmak için mi? Bir sonraki sınavıma çalışmak için mi?”</p>

  <p class="normal">“Uzi ile bulduğumuz dinozor yumurtasını görmek için kalkmak istersin belki,” dedim. “Bilimsel bir keşif olması gerekiyordu, fakat sonunda öyle olmadı. Görmek istersin diye düşündüm.”</p>

  <p class="normal">“Haklısın,” dedi Relly. “Dinozor yumurtası gerçekten uğruna yataktan kalkmaya değer bir şey.” Ayaklarıyla battaniyeyi itip yatağın kenarına oturdu.</p>

  <p class="normal">“Kusmaya devam ediyor musun?” diye sordum.</p>

  <p class="normal">Relly başını salladı, sonra ayağa kalktı.</p>

  <p class="normal">“Hadi,” dedi. “Dinozor yumurtanı göster bana.”</p>

  <p class="normal">“Ben de sana bunu söylemeye çalışıyordum,” dedim. “Yumurta sonunda bozuk çıktı ve içindekini babam aldı. Uzi’yi evine gönderip beni tokatladı.”</p>

  <p class="normal">“Pekâlâ,” dedi Relly, başımı okşayarak. “Başka bir dinozor yumurtası arayalım öyleyse, bozuk olmayan bir yumurta.”</p>

  <p class="normal">“Aklından bile geçirme,” dedim. “Babamı daha da kızdıracaktır. Onun yerine dondurma yemeye gidelim.”</p>

  <p class="normal">Relly sandaletlerini giydi.</p>

  <p class="normal">“Ya dışarı çıktığımız anda külüstür motosikletli prens gelirse, o zaman n’olacak?” diye sordum.</p>

  <p class="normal">Relly omuz silkti. “Buraya gelmez artık,” dedi.</p>

  <p class="normal">“Ama ya gelirse?”</p>

  <p class="normal">“Gelirse beni bekler.”</p>

  <p class="normal">“Bekler tabii ki,” dedim. “Nasıl gidebilir ki? Motosikleti hiçbir zaman çalışmaz zaten.” Ve bunu söylemeyi bitirmemle koşmaya başlamam bir oldu. Relly arkamdan koştu, fakat bana yetiştiğinde dondurmacının önündeydik zaten. Ben çikolata soslu iki top vanilya aldım, Relly ise çilek.</p>
</body>
</html>
