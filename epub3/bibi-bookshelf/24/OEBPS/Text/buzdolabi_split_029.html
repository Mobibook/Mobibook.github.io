<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_27">VLADİMİR HÜSEYİN</h1>

  <p class="normal">“Orospu çocuğu,” diye mırıldandı şişman adam, ardından yumruğunu otobüs durağının bankına indirdi. Vladimir gazetedeki fotoğraflara bakmaya devam etti, fotoğrafların etrafındaki sözcüklerin farkında olmaksızın. Zaman ağır akıyordu. Vladimir nefret ederdi otobüs beklemekten.</p>

  <p class="normal">“Orospu çocuğu,” dedi şişman adam yine, yüksek sesle bu kez, sonra kaldırıma tükürdü, Vladimir’in ayağının yakınına.</p>

  <p class="normal">“Bana mı söylüyorsunuz?” diye sordu Vladimir, biraz şaşkın. Sonra gözlerini gazeteden kaldırıp adamın alkolden donuklaşmış gözlerine baktı.</p>

  <p class="normal">“Hayır, götüme söylüyorum,” diye bağırdı şişman adam.</p>

  <p class="normal">“Oo,” dedi Vladimir, gazetesine dönerek. Kent meydanında istiflenmiş doğranmış cesetlerin renkli bir fotoğrafı vardı. Spor sayfasını açtı.</p>

  <p class="normal">“Tabii ki sana söylüyorum, göt.” Şişman adam kalkıp Vladimir’in tepesine dikildi.</p>

  <p class="normal">“Oo,” dedi Vladimir, “ben de önce öyle düşünmüştüm fakat dediniz ki–”</p>

  <p class="normal">“Boş ver ne dediğimi, pis Arap.”</p>

  <p class="normal">“Rus,” dedi Vladimir, hemen ailesinin henüz aşağılanmamış yarısını sahiplenerek. “Annem Riga’lı.”</p>

  <p class="normal">“Öyledir eminim,” dedi şişman adam inanmayarak. “Ya baban?”</p>

  <p class="normal">“Nablus,” diye itiraf etti Vladimir, gazetesine dönerek.</p>

  <p class="normal">“Bir bedende iki hastalık,” dedi şişman adam. “İşlerimizi bizden çalmak için daha başka ne akıl edecekler?”</p>

  <p class="normal">Gazetede devasa bir ekmek kızartıcıdan fırlayan yanmış Kürt cücelerin karikatürü vardı ve meraklı Vladimir bir an için resim altı yazılarını okumamaya yemin ettiğine hayıflandı.</p>

  <p class="normal">“Kalk,” dedi şişman adam. Vladimir nihayet spor bölümünün en sevdiği sayfasını açtı ve basket potasına asılmış sallanan siyahi bir oyuncunun fotoğrafını gördü. Bu kez merakına yenik düşüp fotoğrafın altındaki yazıyı okudu. “Öfkeden Deliye Dönen Taraftarlar Taze Kan İstiyor.”</p>

  <p class="normal">“Kalk dedim sana,” dedi şişman adam yine.</p>

  <p class="normal">“Ben mi?” diye sordu Vladimir. “Yoksa götünüze mi söylüyorsunuz?”</p>

  <p class="normal">“Evet, sen,” dedi şişman adam.</p>

  <p class="normal">Vladimir kalktı. Ayağa kalkarken yeminini bir kez daha bozup fotoğraftaki siyahi basketbolcunun Tel Aviv kapalı salonunun potasına asılmadan önce iki yıl North Carolina Üniversitesi’nde oynadığını öğrendi. Saat beşti ve otobüs hâlâ gelmemişti. Başbakan radyo konuşmasında kanın oluk oluk akacağına söz vermişti ve şişman adam ondan bir baş daha uzundu. Vladimir adamın taşaklarına bir diz yerleştirdi, sonra gazetenin içine zulaladığı demir levyeyi çıkarıp kafasına geçirdi. Şişman adam yere yığıldı ve “Araplar! Ruslar! İmdat!” diye bağırmaya başladı. Vladimir levyeyle kafasına bir daha vurdu ve tekrar banka oturdu.</p>

  <p class="normal">Otobüs 05.07’de geldi. “Bunun nesi var?” diye sordu şoför, başını kaldırımda yatmakta olan şişman adama doğru sallayarak.</p>

  <p class="normal">“O gelmiyor,” dedi Vladimir.</p>

  <p class="normal">“Bunu görebiliyorum,” dedi şoför, “ama yardım etmemiz gerekmez mi?”</p>

  <p class="normal">“Sarası var,” dedi Vladimir. “Dokunmamak en iyisi.”</p>

  <p class="normal">“Sarası varsa bu kadar kan nereden geliyor?” diye sordu şoför.</p>

  <p class="normal">Vladimir omuz silkti. “Başbakanın radyoda yaptığı konuşmadan.” Aylık otobüs kartını cebine soktuktan sonra arkaya geçip bulmaca çözen gözlüklü ve yeşil bereli yaşlı adamın yanına oturdu. “Bülbül,” dedi yaşlı adam.</p>

  <p class="normal">“Ötücü bir kuş, altı harf,” dedi Vladimir yüksek sesle.</p>

  <p class="normal">“Seninle konuşan mı var, pis Arap?” dedi ihtiyar.</p>

  <p class="normal">“Sınır Polisinin en sevdiği ifade/soru (yirmi altı harf, virgül hariç),” dedi Vladimir bir çırpıda.</p>

  <p class="normal">“Bir <span class="ideitalik">şvartze</span> için hiç fena sayılmaz,” diye mırıldandı ihtiyar hayranlıkla.</p>

  <p class="normal">“Bayılırım çapraz bulmacaya,” dedi Vladimir başını alçakgönüllülükle öne eğerek.</p>

  <p class="normal">Vladimir’in durağına geldiklerinde ihtiyar beresini çıkarttı ve arkasından sarkan ipi koparttı.</p>

  <p class="normal">“Al, genç adam, benden bir armağan,” dedi ve bereyi Vladimir’e uzattı.</p>

  <p class="normal">Vladimir, “Teşekkürler, Dede,” dedi, bereyi aldı ve kaldırıma sıçradı. Otobüs uzaklaştı. Vladimir bereyi içgüdüsel olarak yeşil çöp kutusuna fırlattı ve yere kapandı. Patlama birkaç saniye sonra geldi. Vladimir’in üzerine çöp yağdı.</p>

  <p class="normal">Ailesiyle birlikte oturduğu mermer cepheli binaya koştu, basamakları çifter çifter tırmandı; çatıya vardığında soluk soluğa kalmıştı. Nataşa Nine çadırda oturmuş, televizyonda yayınlanan kamu yararına duyuruları izliyordu. Arlozorov Caddesi’nde akan kan nehrinde sırt üstü yüzen bikinili bir model gösteriyorlardı. “Hakiki sarışın değil,” diye homurdandı Nataşa Nine, modeli işaret ederek. “Saçını boyatmış.”</p>

  <p class="normal">Annesi elinde çamaşır sepetiyle çadıra girdi. “Neredeydin?” diye sordu öfkeyle. “Sabahtan beri seni arıyoruz. Şu çevreci manyaklar dedeni otobüs terminalinde çarmıha gerdiler.” Vladimir kendini televizyondaki modeli düzerken hayal etti. “Cenazede bulunmanı istiyorum, babanın cenazesinde yaptığın gibi kaçma, tamam mı?” Saçının boyalı olup olmaması umurunda değildi, fıstık gibi hatundu. “Vladimir? Beni dinliyor musun sen?” Tepesi iyice atan annesi Rusça sövmeye başladı.</p>

  <p class="normal">“Bana mı diyorsun?” diye sordu Vladimir annesine bakarak.</p>

  <p class="normal">“Hayır, Tanrı’yla konuşuyorum,” dedi annesi ve sövmeye devam etti.</p>

  <p class="normal">“Oo,” dedi Vladimir, televizyon seyretmeye dönerek. Modelin vücudunun alt kısmını gösteriyorlardı şimdi. Parlak kan üzerine bulaşmadan etrafından akıp gidiyordu. Üzerinde kentin logosu bulunan bir altyazı geçti, fakat Vladimir iradesine hâkim oldu ve yazıyı okumadı.</p>
</body>
</html>
