<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_44">YORDAN</h1>

  <p class="normal">Duvar kasasının şifresini tuşlarken bile bir şeylerin yolunda gitmediğini hissetti Yordan. Zihninin arkasında bir ses, “Kaç, Yordan, henüz vakit varken,” dedi. Fakat Mossad ile geçirdiği on iki uzun yıl ona altıncı hissine diğer beş hissi gibi kuşkuyla yaklaşmayı öğretmişti. Bu kez hisleri onu yanıltmadı. Kasa boştu. Üç “silinmiş” dosyanın ve içi şipşak fotoğraflarla dolu süet çantanın yerinde yeller esiyordu. Annesini ve babasını gözlerinin önünde öldürmelerinden bu yana ilk kez yüzünün kireç gibi olmasına izin verdi. “Panikleme” diye emretti zihninin arkasındaki ses. “Düşün, düşün, düşün.” Ne mümkündü bu dırdırla düşünmek? “Karım Yemima dışında hiç kimse şifreyi bilmiyordu,” dedi Yordan kendine, şüpheliler listesini kısaltmaya çalışarak, “ve onu geçen Kasım, şu kahvedeki sakarin fiyaskosundan sonra öldürdüm.” Boş kasanın karşısında ne yapacağını bilmez halde öylece durdu. Kasım ayında şüpheliler listesine yazacak birini bulamamanın bedelini ödüyordu şimdi. Unuttuğu biri var mıydı? Yordan acemi eğitiminde Halamiş’in ona öğrettiği şeyi hatırladı (Kızıl Kmerler için köstebeklik yaptığı ortaya çıkmadan önceydi): “Kimseye güvenme, kendine bile.” Birden her şey açıklığa kavuştu. “Dosyaları ben çaldım,” diye fısıldadı kendine hayretle. “Her şey uyuyor: Şifreyi biliyordum. Fırsatım vardı. Hem içinde fotoğrafların bulunduğu süet çantayı benden başka kim, niye çalsın ki?” İlk şoku atlattıktan sonra Yordan hemen harekete geçti. Kendini arkadan dolanarak faka bastırdı ama kolaylıkla duruma hâkim oldu ve kendi bedenini iskemleye bağladı. “Kim gönderdi seni?” diye bağırdı kendine öfkeyle. “Konuş, göt.”</p>

  <p class="normal">“Hey, aklını mı kaçırdın?” diye karşılık verdi. “Bu benim yahu. Yani, sen. Çöz beni.”</p>

  <p class="normal">“Kapa çeneni, vatan haini,” dedi Yordan kendine bir tokat atarak.</p>

  <p class="normal">“Ben, vatan haini, öyle mi?” dedi, şaşkınlıkla. “Yordan, delirdin mi? Beni bütün hayatın boyunca tanıdın. Vatanıma asla ihanet etmeyeceğimi biliyorsun.”</p>

  <p class="normal">Yordan ikna olmuş gibi yapıp kendini çözdü. <span class="ideitalik">“Tfadal,”</span> dedi, kendine bir sigara uzatarak.</p>

  <p class="normal"><span class="ideitalik">“Şukran,”</span> dedi, kendine teşekkür ederek.</p>

  <p class="normal">“İşte! Şimdi kendini ele verdin, Arap orospu çocuğu,” dedi Yordan heyecanla.</p>

  <p class="normal">“Yapma, insan kendi annesi hakkında böyle konuşur mu?” diye karşılık verdi, masum ayağına yatarak.</p>

  <p class="normal">“Duygu sömürüsü yapma ulan bana, köstebek. Casus değilsen neden Arapça cevap verdin?”</p>

  <p class="normal">“Çünkü Arapça sordun, salak. Arapçayı acemi eğitiminde birlikte öğrendik,” dedi Yordan kendine, samimi ve incinmiş bir ses tonuyla.</p>

  <p class="normal">“Güven ona, doğruyu söylüyor,” diye fısıldadı zihninin arkasındaki ses hafif bir Rus aksanıyla. “Sen O’sun, en nihayetinde. O’na güvenmek zorundasın.”</p>

  <p class="normal">“Benim tek görevim vatanım için kendimi feda etmektir,” dedi Yordan kendine. “Ayrıca… Hey, dur bir dakika. Bu Rus aksanı da neyin nesi?” Elini zihninin arkasına atıp Kazak kalpağı giymiş bir cüce çıkardı.</p>

  <p class="normal">Yordan kelepçelenmiş cüceyi sorgulamak için arabasıyla karargâha götürürken küçük adam gönüllü olarak bazı bilgiler verdi. “Bak,” dedi, “glasnosttan beri boşum. Bütün KGB ajanları can sıkıntısından geberiyor. Bu yüzden, siz nasıl dersiniz, birini işletmeye karar verdik. Bilgisayarlarımızda zekâ seviyesi en düşük ajanı aradık ve–”</p>

  <p class="normal">Yordan gerisini dinlemedi. Arabanın çakmağını çekti, Sovyet cücesini deliğe soktuktan sonra çakmağı tekrar yerine yerleştirip klik sesini duyuncaya kadar bastırdı. Cücenin feryadı sekiz saniye sonra kesildi. Yordan bir U yapıp eve döndü.</p>

  <p class="normal">“Tamam, şekillerle ilgili testte çuvalladım, kabul ediyorum,” dedi kendine. “Fakat dünyanın en düşük zekâlı ajanı mı? Biliyorsun,” dedi kendine yapay bir cana yakınlıkla, “bir keresinde ancak üçe kadar sayabilen bir Gürcü ajan tanımıştım…” Aynaya karşı koyulamaz bir biçimde gülümsedi.</p>

  <p class="normal">Derinlerde bir yerde hâlâ güvenmiyordu O’na.</p>
</body>
</html>
