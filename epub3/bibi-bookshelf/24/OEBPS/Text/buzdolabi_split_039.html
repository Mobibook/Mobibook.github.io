<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_37">KALDIRIMLAR</h1>

  <p class="normal">İki hafta geç vardım, her zaman yaptığım gibi. Asla orada olmam gereken zamanda gitmem ben. Cenazeye ve ilk anma törenine gittim, fakat bütün o bakıp duran insanlar, sertçe el sıkmalar; bana yaşlı gözlerle ne zaman mezun olacağımı soran anne - siktir dedim. Tarihin kendisi benim için bir şey ifade etmiyordu zaten, hatırlaması çok kolaydı ama: 12 Aralık, on ikinci ayın on ikinci günü.</p>

  <p class="normal">Ronen’in ablası Beilinson Hastanesi’nde doktor. Kalbin durduğunda nöbetçiymiş. Ronen’in Yizhar’a senin öğlen on ikide geçirdiğin kalp krizinden öldüğünü söylediğini duydum. Tam on ikide.</p>

  <p class="normal">Ronen epey heyecanlandı bu yüzden: “On ikinci ayın on ikinci günü saat on ikide. Bunun olasılığını düşünebiliyor musun?” diye fısıldadı herkesin duyabileceği kadar yüksek bir sesle. “Cennetten bir işaret sanki.”</p>

  <p class="normal">“İnanılmaz,” diye mırıldandı Yizhar. “On iki dakika on iki saniye daha dayanabilseydi bahse girerim ki onuruna bir pul basılırdı.”</p>

  <p class="normal">Hatırlaması kolay gerçekten, tarihi kastediyorum, bir de Kipur Günü’nde birlikte çaldığımız sokak levhasını. Ve sana Avustralya’dan getirdikleri o geri zekâlı bumerangı; çocukken parkta fırlattığımız ve bir türlü geri gelmeyen o lanet şeyi. Her yıl gelip mezarının başında durur ve geçmişi düşünürüm. Her seferinde başka bir şey hatırlarım, bütün ayrıntılarıyla. Beşer bira içmiştik ve sen üstüne üç kadeh de votka dikmiştin. İyi hissediyordum kendimi o gece. Çakır keyif, fakat iyi. Sen mi? Zom olmuştun. Bardan çıkıp yüz metre ötedeki evine doğru yürümeye başlamıştık. Üzerimizde pazardan birlikte satın aldığımız yağmurluklarımız vardı. Sen yalpalıyordun. Omzunla telefon kulübelerinden birini devirmiş, sonra bir adım geri çekilip şaşkınlıkla bakmıştın. Ben gözlerimi kapatmıştım ve örtülü kirpiklerimin karanlığı alkolün kara bulutlarına karışmıştı. Uzakta olduğunu hayal etmeye çalışmıştım, başka bir ülkede mesela. Bu düşünce beni o kadar korkutmuştu ki gözlerimi hemen açmıştım ve sen o anda bir sarsak adım daha atmıştın. Devrilmek üzereydin. Tam yere çarpmak üzereyken tutmuştum seni ve başın geriye kaykılmıştı. Gülümsemiştin bana, yeni bir oyun keşfetmiş bir çocuk gibi.</p>

  <p class="normal">“Kazandık,” demiştin, ben seni ayağa kaldırırken. Neden söz ettiğine dair bir fikrim yoktu. Sonra birkaç adım atmıştık ve yine yapmıştın, isteyerek bu kez. Öne doğru devrilecektin az daha ve ben seni ceketinin yakasından yakalamıştım, kaldırıma çarpmana saniyenin onda biri kala.</p>

  <p class="normal">“İki-sıfır,” demiştin bana yaslanıp. “İyiyiz. Kaldırımların hiç şansı yok.”</p>

  <p class="normal">Evine doğru yürümeye devam etmiştik ve sen her adımda kendini kaldırıma bırakıyordun. Ben her seferinde seni tutuyordum - kemerinden, belinden, saçından. Yere çarpmana hiç izin vermiyordum. “Altı-sıfır,” demiştin, sonra “dokuz-sıfır.” Sıkı oyundu, biz de sıkıydık ama. Yenilmez ikili.</p>

  <p class="normal">“Sıfıra karşı götürelim onları,” diye fısıldamıştım kulağına, öyle de yapmıştık. Evine vardığımızda yirmi bir-sıfır gibi inanılmaz bir skora ulaşmıştık. Hezimete uğramanın utancı içindeki kaldırımları ardımızda bırakıp binaya girmiştik. Ev arkadaşın evdeydi, televizyon seyrediyordu.</p>

  <p class="normal">“Hezimete uğrattık onları,” demiştin içeri girerken ve ev arkadaşın gözlüğünün altından gözlerini ovuşturup berbat göründüğümüzü söylemişti. Ben yüzümü yıkamaya gitmiş, fakat lavaboya yetişemeden küvete kusmuştum. Holde içinde bulunduğun durumda tek başına işeyemeyeceğini bağırdığını duymuştum. Banyodan çıktığımda pantolonun dizlerinde sendelerken bulmuştum seni.</p>

  <p class="normal">“Sen beni tutarken işemeyeceğim,” demiştin ev arkadaşına. “Sana güvenmiyorum. Sadece O’na güveniyorum. O’nun beni tutmasını istiyorum,” demiştin beni göstererek. “Sadece O.”</p>

  <p class="normal">“Kişisel bir şey değil,” demiştim ev arkadaşına. “Biz çok antrenmanlıyız da.” Sonra seni belinden kavramıştım.</p>

  <p class="normal">“Aklınızı kaçırmışsınız,” demişti ev arkadaşın başını sallayıp televizyona dönerek. Sen işemeyi bitirmiştin. Ben bir kez daha kusmuştum. Yatağına giderken bir kez daha düşmüştün ve ben seni son anda tutmuştum. İkimiz de yere yığılmıştık. “Biliyordum beni tutacağını,” demiş ve gülmüştün.</p>

  <p class="normal">“Bak,” demiştin tekrar ayağa kalkmaya çalışarak. “Düşme korkumu yitirdim. Düşmekten korkmuyorum artık.”</p>

  <p class="normal">Yattığın mezarlıkta iki çocuk var şimdi, tenis toplarını mezarlara nişanlıyorlar. Kuralları çözdüm sanıyorum: subay mezarına isabet ederse bir puan alıyorlar. Er mezarına isabet ederse puan mezar taşlarının hanesine yazılıyor. Seninkine isabet ettirdiler ve top mezar taşından sekip sağ elime geldi. Tuttum. Çocuklardan biri kaygılı bir biçimde bana doğru yürüdü.</p>

  <p class="normal">“Buranın bekçisi misin?”</p>

  <p class="normal">Başımı hayır dercesine salladım.</p>

  <p class="normal">“Topumuzu geri alabilir miyiz?”</p>

  <p class="normal">Verdim topu. Mezara biraz daha yaklaştıktan sonra gözlerini kısıp baktı.</p>

  <p class="normal">“SBK,” diye seslendi hayli geride duran arkadaşına.</p>

  <p class="normal">“SBK ne?” diye sordu uzaktaki. Topu elinde tutan omuz silkti.</p>

  <p class="normal">“Affedersin,” dedi bana. “SBK, subay mı er mi?”</p>

  <p class="normal">“Subay, tabii ki,” dedim. “Süper Baş Komutan’ın kısaltması.”</p>

  <p class="normal">“Evet!” diye bağırdı topu havaya dikerek. “Sekiz-yedi!” Arkadaşı yanına koştu. “Yendik, mezar taşlarını yendik! Mezar taşlarını yendik!” diye bağırdılar, havaya sıçrayıp çığlık attılar. Dünya kupasını kazansalar bu kadar sevinebilirlerdi.</p>
</body>
</html>
