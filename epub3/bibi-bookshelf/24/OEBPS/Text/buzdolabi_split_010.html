<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_8">BUMERANG</h1>

  <p class="normal">Babam bazen üzerinde Adidas yazan plastik bir çantaya birkaç eşya koyup evi terk eder, birkaç gün ortalıkta görünmezdi.</p>

  <p class="normal">Anneme, “Babam nereye gitti?” diye sorduğumda, “Ölü Deniz’e,” diye yanıtlardı sabırsızlıkla. “Ne işi var Ölü Deniz’de?” diye üstelerdim ve “Of, ne kadar çok soru soruyorsun bugün,” derdi. Öfkelenirdi. “Git ev ödevini yap.”</p>

  <p class="normal">Ben de babama sordum. “Nereye mi gidiyorum?” dedi babam. “Hatırlamıyorum. Annen nereye gittiğimi söyledi?”</p>

  <p class="normal">“Ölü Deniz’e.”</p>

  <p class="normal">“Ha, evet. Şimdi hatırladım,” dedi babam gülümseyerek. “Ölü Deniz’e gidiyorum.”</p>

  <p class="normal">“N’apıcaksın Ölü Deniz’de?”</p>

  <p class="normal">“Annen ne yapacağımı söyledi?” diye sordu babam.</p>

  <p class="normal">Omuz silktim. “Söylemedi. Sır mı?”</p>

  <p class="normal">“Tabii ki sır,” diye fısıldadı babam. “Devlet sırrı. Bak ne diyeceğim, kimseye söylemeyeceğine yemin edersen kulağına fısıldarım.” Yemin ettim. “Yemin ederim demek yeterli değil,” dedi babam. “Bir şeyin üzerine yemin etmen gerekir.”</p>

  <p class="normal">“Tamam, annemin üzerine yemin ederim.”</p>

  <p class="normal">“Annenin mi?” dedi babam gülerek. “Pekâlâ, öyle olsun. Buraya gel.”</p>

  <p class="normal">Yanına gittim ve kulağıma, “Ölü Deniz’e balık tutmaya gidiyorum,” diye fısıldadı.</p>

  <p class="normal">“Balık tutmaya mı?”</p>

  <p class="normal">“Şışş…” Babam eliyle ağzımı kapattı. “Sesini yükseltme.”</p>

  <p class="normal">“Fakat sen nasıl balık tutacaksın? Oltan yok.”</p>

  <p class="normal">“Olta muhallebi çocukları içindir,” dedi babam. “Ben balığı ellerimle tutarım.”</p>

  <p class="normal">“Muhallebi çocuğu ne demek? Tuttuktan sonra balıkları n’apıyosun? Hem neden balık tutmaya gidiyorsun?”</p>

  <p class="normal">Babamın yüzünde ciddi bir ifade belirdi. “Bunlar çok iyi sorular,” dedi, “fakat onları yanıtlayamam. Muhallebi çocuklarıyla ilgili olan hariç. Diğerleri sır.”</p>

  <p class="normal">“Ama ben kimseye söylemem. Annemin ve Tsiyon’un üzerine yemin ederim.”</p>

  <p class="normal">“Tsiyon’un üzerine, öyle mi?” dedi babam ıslık çalarak. “Tsiyon Şemeş’in üzerine?” Başımı salladım. “Şimdi kimseye söylemeyeceğine emin oldum,” dedi babam. “Ama ya seni kaçırıp zihnindeki bütün sırları emmelerini sağlayacak serum iğnesinden yaparlarsa?”</p>

  <p class="normal">“Kim?” diye sordum. “Kimi kastediyorsun?”</p>

  <p class="normal">“Muhallebi çocuklarını,” diye fısıldadı babam.</p>

  <p class="normal">Annem girdi içeri. “Ne zaman yola çıkıyorsun?” diye sordu ve bir sigara yaktı.</p>

  <p class="normal">“Şimdi,” dedi babam, çantasını aldı. “Unutma,” dedi bana, göz kırpıp parmağını dudaklarına götürerek. “Tek kelime etmek yok!”</p>

  <p class="normal">“Yok,” dedim, “bana dünyanın bütün serumunu bassalar bile tek kelime etmem.”</p>

  <p class="normal">“Ne serumu?” diye sordu annem. Babama sert bir bakış attı. “Nasıl saçmalıklarla dolduruyorsun çocuğun zihnini?”</p>

  <p class="normal">“Annene bile,” dedi babam bir kahkaha atarak. Sonra gitti. Bana güvendiğini biliyordum.</p>

  <p class="normal">Babam gittikten iki gün sonra Mickey geldi. Babam ne zaman uzağa gitse Mickey gelir. Genellikle gece geç saatte, benim uyuduğumu düşündüğü zaman. Geceyi bizde geçirir. Tsiyon Şemeş onun muhtemelen annemi düzdüğünü söyledi. Tsiyon benden dört yaş daha büyük ve bu tür şeyleri bilir.</p>

  <p class="normal">“N’apmalıyım?” diye sordum ona.</p>

  <p class="normal">“Hiçbir şey,” dedi, “kadınlar böyledir. Hep yarak isterler ve yarak bumerang gibidir.”</p>

  <p class="normal">“Neden? Neden sürekli yarak isterler?”</p>

  <p class="normal">“Öyle de ondan,” dedi Tsiyon. “Kadınlar fahişedir. Doğalarında var. Benim annem bile öyle.”</p>

  <p class="normal">“Ama yarak neden bumerang gibi? Bunun kadınların fahişe olmalarıyla ne ilgisi var?”</p>

  <p class="normal">“Ne bileyim ben,” dedi Tsiyon. “Abim hep böyle der. Sanıyorum bu konuda yapılabilecek bir şey olmadığını vurgulamak için.”</p>

  <p class="normal">Ben de bir şey yapmadım.</p>

  <p class="normal">Mickey’den hep nefret etmişimdir. Nedenini bilmiyorum. Gerçi o sabah geldiğinde bana çikolata getirdi. Sürekli benimle arkadaş olmaya çalışır.</p>

  <p class="normal">“N’aber delikanlı?” dedi Mickey kapıyı açtığımda. “Annen evde mi?” Başımı salladım. “Baban evde mi?” diye sordu bu kez, ortalığı kolaçan ederek.</p>

  <p class="normal">“Hayır,” dedim.</p>

  <p class="normal">“Nerede peki?” dedi ortalığı kolaçan etmeye devam ederek.</p>

  <p class="normal">“Yolculuğa çıktı.” İşte o zaman kuşkulanmaya başladım. Annemi düzmeye geldiyse neden babamı soruyordu? Bir şey demedim. Annem mutfaktan çıktı. Mickey siyah çantasını yere bırakıp annemin yanına gitti. Annem şaşırdı onu görünce.</p>

  <p class="normal">“Ne işin var burada?” diye sordu. “Aklını mı kaçırdın?”</p>

  <p class="normal">“Karıma hastaneye gittiğimi söyledim, “dedi Mickey. “Seni görmem gerekiyordu.”</p>

  <p class="normal">“Aklını mı kaçırdın?” diye sordu annem yine. “Ya Menahem evde olsaydı?”</p>

  <p class="normal">“Sana ilacını getirdiğimi söyleyecektim,” dedi Mickey. “Sorun ne?” Annemin yanına gidip elini tuttu. “Bir doktor hastasını ziyaret edemez mi?” Annem elini çekmeye çalıştı, ama aslında çekmek istemediği belli oluyordu. Mickey annemin elini bırakmadı.</p>

  <p class="normal">“Çocuk n’olacak?” diye sordu annem fısıltıyla.</p>

  <p class="normal">“Çocuk mu?” dedi Mickey. “Ona çikolata getirdim.”</p>

  <p class="normal">Yatak odasına gidip kapıyı kapattıklarında Mickey’nin çantasını açtım. Bir sürü şişe ve kâğıt vardı, fakat en altta, gizli bir bölmede, serumlu iğne duruyordu. Ellerim titriyordu, ama yine de iğneyi alıp yatak odasına koştum. Kapı kilitliydi, yumruklamaya başladım.</p>

  <p class="normal">“Anne, Anne, dikkatli ol!” diye bağırdım. “Sakın ona bir şey söyleme.”</p>

  <p class="normal">Bir süre sonra annem kapıyı açtı, nefes nefeseydi. “Ne var?” diye sordu. Çok kızmıştı, belliydi.</p>

  <p class="normal">“Mickey,” diye bağırdım. “Aslında seni düzmek istemiyor. O gizli bir muhallebi çocuğu! İşte iğne, çantasından çıktı. Ona hiçbir şey söyleme. <span class="ideitalik">Söyleme!</span>”</p>

  <p class="normal">Annem korkmuş görünüyordu, Mickey de kapıya geldi.</p>

  <p class="normal">“Nereden uyduruyorsun bunları?” diye bağırdı annem. Beni omuzlarımdan kavrayıp sarstı.</p>

  <p class="normal">“Uydurmuyorum, babam söyledi bana,” dedim. İşte o zaman ağlamaya başladım.</p>

  <p class="normal">“Baban mı? Nerede?” diye sordu Mickey.</p>

  <p class="normal">“Beni öldürsen bile söylemem, muhallebi çocuğu.”</p>

  <p class="normal">Mickey çantasını kaptığı gibi evi terk etti, ayakkabıları elinde, gömleğinin düğmeleri açık. İğne bende kaldı. Annem daha sonra ağzımdan laf almaya çalıştı, ama muhallebi çocuklarından haberi olmadığı belliydi ve babamın ona söylememi istemediğini biliyordum. Bu da Tsiyon Şemeş’in kadınlar hakkında söylediklerini doğruluyordu. Doğalarına ve hep bir bumerang istediklerine dair. Babam döndüğünde annem onunla bir süre konuştu ve babam eve bir muhallebi çocuğu aldığı için ona fena kızdı. Biliyorum, çünkü onu tokatladı, sonra kahverengi çantasını pencereden dışarı fırlattı. Kapıyı kapattıkları için ne konuştuklarını tam olarak bilmiyorum, fakat ondan sonra babam bir daha uzaklara gitmedi. O gece bunu bana kendisi söyledi.</p>

  <p class="normal">“Anneni bir dakika bile yalnız bırakmaya gelmiyor,” dedi.</p>

  <p class="normal">“Peki, balıklar n’olacak?”</p>

  <p class="normal">“Hangi balıklar?”</p>

  <p class="normal">“Ölü Deniz’de tuttuğun balıklardan söz ediyorum, biliyorsun.”</p>

  <p class="normal">“Soru sormayı bırak artık!” dedi bana. “Git ev ödevini yap.”</p>
</body>
</html>
