<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_43">SİYASET YOK</h1>

  <p class="normal">Balkonun köşesinde, Demis Roussos’un lekeli fotoğrafının yanında kimsenin tanımadığı, yüzü yaralı, kel bir tip oturuyordu. Adam zeytin yiyor ve çekirdekleriyle bahçedeki çöp bidonlarını vurmaya çalışıyordu.</p>

  <p class="normal">“Benim kafemde siyaset dışında her şeyden konuşabilirsiniz,” diye hatırlattı Romanyalı, kapının yanındaki masaya. “Dedikodu, spor, hatta seks, yeter ki siyasetten konuşmayın. Herkesin iştahını kapatıyor.”</p>

  <p class="normal">Kafe ilk açıldığında -İngilizler henüz gitmemişlerdi- bir Revizyonistin Ben-Gurion için “cüce” tabirini kullanması üzerine çıkan arbededen sonra mekânda tek sağlam masa kalmadığı rivayet edilirdi.</p>

  <p class="normal">“Benim iştahımı seksten konuşmak da kapatır,” diye homurdandı Davidoff. “Ayrıca, kimse buraya yemek yemeye gelmiyor ki.”</p>

  <p class="normal">Fakat herkes saygı duyardı Romanyalıya, bu yüzden sivrisineklerden konuşmaya başladılar ki Mitzenmaher’ın karısı dışında herkesi sokuyorlardı ama kadına sivriler bile yaklaşmaya korkuyordu. Köşede oturan kel adam bir kez öksürdü, dramatik bir biçimde. Dönüp ona baktıklarında konuşmaya başladı:</p>

  <p class="normal">“Bütün partiler dolandırıcı ve ödlek, inanın bana,” dedi gür bir sesle. “Dinci partileri ele alalım, örneğin. Ülkeyi ters yüz edip yüzümüze gülerler.”</p>

  <p class="normal">Kafe birden sessizliğe büründü ve espresso makinesinin arkasından kırılan cam sesi geldi.</p>

  <p class="normal">Davidoff memnuniyetle kıkırdayıp, “Romanyalı bir bardak daha kırdı,” dedi.</p>

  <p class="normal">“Bir dakika. Haklı değil miyim?” diye devam etti kel adam kışkırtıcı bir tonla, kanıt olarak peçetenin altına gizlediği gazeteyi sallayarak. “Bugünkü gazetede aslında var olmayan bir din okuluna bir milyon dolar tahsis edildiğine dair bir haber var. İnsanlar banliyölerde kıçlarını yırtıp çadırlarda yaşarken onlar böyle yolsuzluklar yapıyorlar.”</p>

  <p class="normal">“Efendim, bu müessesenin yazılı olmayan kurallarına göre hiçbir şekilde–” diye söze girdi Mitzenmaher, İçişleri Bakanlığı’nda çalıştığı günlerde geliştirdiği tarzıyla.</p>

  <p class="normal">“Sakin ol, Mitzi,” diye sözünü kesti Davidoff. “İzin ver de adam fikrini söylesin.” Davidoff şeytani gülümsemesini gizleyerek elini Mitzi’nin omzuna koydu.</p>

  <p class="normal">Kel adam Davidoff’a eliyle bir teşekkür gönderdi, bir zeytin daha yedi, çekirdeğini balkondan fırlattı ve konuşmasına kaldığı yerden devam etti. “Sadece dinci partiler değil, hepsi böyle. Yoz bir hükümet var, bu kadar basit…”</p>

  <p class="normal">Romanyalı tezgâhın arkasından çıktı ve kel adama doğru yürüdü. Yürürken bir yandan da masalara tutunuyordu. Alnı kırmızı ve terli, sıska kolları her zamankinden daha kıllıydı.</p>

  <p class="normal">“Bana kalsa yüz altmış milletvekilinin tamamını ipe çekerdim,” diye devam etti kel adam saldırgan bir sesle.</p>

  <p class="normal">“Fakat milletvekili sayısı yüz yirmi,” dedi Davidoff adamı kışkırtarak.</p>

  <p class="normal">“Önce kırkını asarız,” dedi kel adam kıs kıs gülerek, “onların yerine yenilerini tayin ettiklerinde de yüz yirmisini toplu olarak asarız.”</p>

  <p class="normal">“Bu kafeyi hemen terk etmeni istiyorum,” dedi Romanyalı çatlak bir sesle. Uzun yüzü kara bir sakalla kaplıydı.</p>

  <p class="normal">“Nedir senin derdin ihtiyar?” diye tısladı kel adam, sonra ağzına bir zeytin daha attı. “Biraz siyaset konuşuyoruz şurada, ne olmuş yani? Hepimiz bu ülkede yaşamıyor muyuz? Ne yani, konuşamayacak mıyız artık?”</p>

  <p class="normal">“Hemen gitmeni talep ediyorum,” dedi Romanyalı tiz bir sesle. Bir yandan da iskemleye yaslanıyordu. Alnındaki ter gür kaşlarından sakalına damlıyordu.</p>

  <p class="normal">“Büyük bir trajedi olmayacaksa–” diye homurdandı Mitzenmaher, bir kez daha iskemlesinden kalkmaya yeltenerek.</p>

  <p class="normal">“Hadi, Mitsi, yerine otur ve erimeden önce dondurmanı bitir,” diye buyurdu Davidoff. Mitzenmaher iskemlesine çöktü yine.</p>

  <p class="normal">“Bu ülkenin asıl sorunu senin gibi insanların varlığı,” diye devam etti kel adam, zeytin çekirdeğini Romanyalının önlüğünün cebine sokarak, “sessiz kalmaya ve bok yemeye alışmış insanların varlığı. İnan bana, otuz yıl önce ses çıkarmış olsaydın bu haydutlar bugün mecliste olmazlardı.”</p>

  <p class="normal">Romanyalının ağırlığından iskemlenin arkalığı kırıldı, fakat o ayakta kaldı ve salyalı ağzından sessiz bir hırıltı çıktı.</p>

  <p class="normal">“Bu çalıp çırpma uzun zaman önce başladı. Biraz tarih bilen biri sana Ben-Gurion’un…”</p>

  <p class="normal">“Hı, hı,” dedi Davidoff. Bu açık bir uyarıydı.</p>

  <p class="normal">Romanyalı insanın kanını donduran bir biçimde kükredikten sonra havada uçtu ve köpek dişleriyle kel adamın omzundan bir parça kopardı. Birkaç saniyede olup bitmişti her şey.</p>

  <p class="normal">“İnanın bana,” dedi Davidoff kıkırdayarak. “Romanyalıyı iki yıl önce Hamursuz Bayramı’nda herifin teki ambargodan konuşmaya başladığı günden beri bu kadar öfkeli görmemiştim.”</p>

  <p class="normal">“Kendinden utanmalısın,” diye azarladı Mitzenmaher onu, sonra yere oturmuş hıçkırırken yüzünü kanlı önlüğü ile örtmeye çalışan Romanlıya yardım etmeye gitti.</p>

  <p class="normal">“Bana ne oldu bilmiyorum, gerçek bir hayvana dönüştüm,” diye inledi Romanyalı. “Transilvanya’dan kalma. Orada sabah akşam siyaset konuşurlar…” Sonra ağlamaya başladı.</p>

  <p class="normal">“Geçti, geçti,” dedi Mitzenmaher, başını okşayıp onu teselli etmeye çalışarak. “Ve sen,” dedi masadakilerle fikir teatisinde bulunan Davidoff’a, “şu zavallı orospu çocuğunu bahçeye göm.”</p>

  <p class="normal">“Ama henüz kahvemi bitirmedim,” dedi Davidoff, yan çizmeye çalışarak. “Başkası yapsın.”</p>

  <p class="normal">Mitzenmaher bakışlarını üzerine dikip eline küreği tutuşturdu.</p>

  <p class="normal">“Tamam, tamam,” dedi Davidoff yerinden kalkarak. “Fakat Lacoste gömleğime kan sıçrarsa benden çekeceğiniz var. Daha bir hafta oldu alalı.” Sonra kollarını sıvadı.</p>
</body>
</html>
