<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_10">YENİDÜNYA</h1>

  <p class="normal">“Hadi, Henri, git konuş onlarla. Sen bir <span class="ideitalik">gendarme</span>’sın, seni dinlerler.”</p>

  <p class="normal">Boş kahve fincanımı masaya bırakıp terliklerimi bulmak için ayaklarımı masanın altında hareket ettirdim. “Sana kaç kez söyleyeceğim, Babaanne? <span class="ideitalik">Gendarme</span> değilim ben, polis değilim. Askerim sadece, <span class="ideitalik">soldat.</span> Benim onlarla bir ilgim yok, öyleyse neden dinlesinler ki beni?”</p>

  <p class="normal">“Çünkü bir apartman kadar uzunsun ve üzerinde <span class="ideitalik">gendarme</span> üniforması var–”</p>

  <p class="normal">“<span class="ideitalik">Soldat,</span> Babaanne.”</p>

  <p class="normal">“Tamam, <span class="ideitalik">soldat</span> olsun, ne fark eder? <span class="ideitalik">Pistolet’</span>nle yanlarına git ve bir daha yenidünya ağacımıza tırmanırlarsa onları kodese tıkacağını ya da vuracağını falan söyle. Yeter ki bir daha bahçemize gelmesinler…”</p>

  <p class="normal">Babaannemin yorgun gözleri nemlenmiş, kan çanağına dönmüştü. Gerçekten nefret ediyordu o çocuklardan. Yaşlı kadının aklı tam yerinde değildi ama saygıda kusur etmemek için tamam dedim. O akşam ağaca çıktıklarını duydum. Üzerime bir şort ve kısa kollu gömlek giydim ve babaanneme onlarla konuşmaya gideceğimi söyledim.</p>

  <p class="normal">“Hayır,” dedi, elinde ütülenmiş merasim üniformamla kapının önüne dikilerek. “Böyle gitmeyeceksin onların yanına. Üniformanı giy.”</p>

  <p class="normal">“Boş ver, Babaanne,” dedim, yanından geçmeye çalışarak. İnatla kapıya yaslanıp üniformamı uzattı.</p>

  <p class="normal">“Üniforman,” dedi, kararlılıkla.</p>

  <p class="normal">Ön basamaklardan indim, o da peşimden indi. Dehşet içindeydim model askeri andıran halimle. Birlik nişanımı bile taktırmıştı bana.</p>

  <p class="normal">“Henri, bunu unuttun,” diye fısıldadı boğuk sesiyle ve Uzi’yi uzattı; dolu ve emniyeti açık. O anda bölük komutanım beni elimde silahımla görmüş olsaydı iki hafta hapis cezası almıştım.</p>

  <p class="normal">Silahı elinden kaptım, şarjörü çıkardım ve emniyeti kapattım. Namludan çimlere bir mermi düştü. “Silahı neden getirdin, aklını mı yitirdin sen? Çocuk bunlar.”</p>

  <p class="normal">Silahı ona verdim, ama tekrar elime tutuşturdu. “Çocuk değil onlar, hayvan,” dedi kararlılıkla.</p>

  <p class="normal">“Pekâlâ, Babaanne, alacağım tüfeği.” Çaresizlikle iç geçirip yanağına bir öpücük kondurdum. “Şimdi içeri gir.”</p>

  <p class="normal">“Ah, <span class="ideitalik">mon petit gendarme,</span>” dedi Babaannem, ellerini sevinçle çırparak. Kazandığı küçük zaferin memnuniyetiyle basamakları sekerek çıktı.</p>

  <p class="normal">“<span class="ideitalik">Soldat,</span>” diye seslendim arkasından. “Tanrı aşkına, polis değilim ben.” Kalan basamakları indim.</p>

  <p class="normal">Yenidünya ağacındaki çocuklar gürültü yapıyor, ağacın dallarını kırıyorlardı. Gömleğimi çıkarıp silahı sararak çalıların arasına gizlemeyi ve sonra yanlarına üç aşağı beş yukarı normal biri gibi gitmeyi planlıyordum, fakat babaannemin perdenin ardından beni izleyen yüzünü fark edince vazgeçtim. Ağaca tırmanmakta olan bir çocuğa yanaştım ve gömleğinden tuttuğum gibi yere indirdim. “<span class="ideitalik">Yallah,”</span> diye bağırdım, “hepiniz inin ağaçtan. Özel mülk burası.”</p>

  <p class="normal">Kısa bir sessizlik oldu, sonra yüksek dallardan biri yanıt verdi. “Ay, çok korktum. Bir asker. Bizi öldürmek mi istiyorsun, Bay Asker?” Çürük bir yenidünya düştü başıma.</p>

  <p class="normal">Yere indirdiğim çocuk ayağa kalktı ve bana küçümseyerek baktı. “Yazıcı,” dedi. “Abim muharebe bölüğünde kıçını yırtarken sen burada, Tel Aviv’deki muhallebi çocukları birliğinin nişanını takmış dolaşmaya utanmıyor musun?” Balgam biriktirip gömleğime tükürdü. Kafasına onu tekrar yere yığmaya yetecek sertlikte bir tane çaktım.</p>

  <p class="normal">Nereden biliyordu nişanları küçük puşt?</p>

  <p class="normal">“Orospu çocuğu Meron’a nasıl vurdu, gördünüz mü?” diye bağırdı ağacın tepesinden biri.</p>

  <p class="normal">“Hey, göt, cuma akşamı ne bok yemeye dolaşıyorsun o üniformayla?” diye bağırdı bir başkası. “Bir Levi’s kot alacak paran bile yok mu?”</p>

  <p class="normal">“Askerliğe bu kadar meraklıysa ona bir intifada yapalım da görsün gününü,” diye bağırdı birincisi ve ağaçtan yenidünya fırlatmaya başladı. Yanına tırmanmaya çalıştım, fakat imkânsıza yakındı, elimde tüfeğimle üstelik.</p>

  <p class="normal">Birden omzuma bir tuğla indi ve çalıların arasında bir başka velet olduğu anlaşıldı. “FKÖ,” diye bağırdı bana hareket çekerek. Gerçekten kafaları karışıktı bu çocukların. Onu kovalamaya fırsat bulamadan bana tüküren çocuk yüzü çamur içinde ayağa kalktı, hayalarıma bir tekme yerleştirdi ve kaçmaya yeltendi. Kırmızı görmüş boğadan farkım yoktu, üç adımda yetiştim. Arkadan gömleğine yapıştığım gibi çektim ve yere düştü. Vurmaya başladım. Tuğlayı fırlatan sırtıma atladı. Ağaçtaki iki çocuk da ona katılmak için aşağı indiler. Sülük gibi yapıştılar yakama. Biri beni ensemden ısırdı. Onları üzerimden atmaya çalıştım ve hep birlikte çamura yuvarlandık. Sağlı sollu yumruk sallıyordum, fakat taşaklıydı bu cüce deyyuslar. Ne kadar vurursam vurayım pes etmiyorlardı. İki elimle ikisini tuttuğum sırada bacaklarımla üçüncüsünü boyunduruğa almıştım ki Meron, liderleriydi sanıyorum, başıma taşı indirdi. Dünya dönmeye başladı ve alnımdan akan kanı hissettim. Bir el silah sesi duydum ve bir süredir silahın yanımda olmadığını fark ettim. Çamurda yuvarlanırken düşmüş olmalıydı.</p>

  <p class="normal">“Rahat bırakın torunumu, <span class="ideitalik">sales bétes.</span>” Babaannem. “Yoksa işinizi bitiririm.”</p>

  <p class="normal">Gerçek miydi yoksa düş mü görüyordum? “Dikkat edin, bu moruk tehlikeli,” dedi Meron ve bütün ellerin beni bıraktığını hissettim. Babaannemin, “Şimdi gidin buradan, <span class="ideitalik">tout de suite,</span>” diye emreden sesini duydum, ardından da terliklerinin çamurda çıkardığı sesi.</p>

  <p class="normal">“Bak ne hale getirdiler <span class="ideitalik">gendarme</span> üniformanı,” dedi. Elini omzumda hissettim. “Başını da yarmışlar,” dedi hayıflanmayı sürdürerek. “Olsun, ben başını sarar, üniformanı da yıkayıp yepyeni yaparım. Tanrı verecek cezalarını o küçük şeytanların. Eve gel, Henri, hava soğuyor.” Kalktım. Dünya dönmeye devam ediyordu.</p>

  <p class="normal">“Söyler misin,” dedim, “nereden öğrendin silah doldurup böyle ateş etmeyi?”</p>

  <p class="normal">“Jacques Norris filminden. Televizyondan, o orospu çocuğu televizyoncu kablolu film kanalını kapatıp benim paramla kaçmadan önce,” diye anımsadı öfkeyle. “Yarın <span class="ideitalik">gendarme</span> üniformanı giyip onu da ziyaret edeceksin.”</p>

  <p class="normal">“Babaanne!” diye isyan ettim, alnım cayır cayır yanarken.</p>

  <p class="normal">“Affedersin, <span class="ideitalik">Soldat,</span>” diye özür diledi Babaannem, basamakları seke seke çıkarak.</p>
</body>
</html>
