<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_39">İNSAN DEĞİLLER</h1>

  <p class="normal">Onu ilk gören alay komutanının şoförü Davidoff oldu. “Bela geliyor,” dedi, oturduğu boş cephane kasasının üzerinden kalkarak.</p>

  <p class="normal">“Sınır Polisi alt tarafı,” dedi Stein, bütünüyle tavla oyununa odaklanmış.</p>

  <p class="normal">“Bunun ne anlama geldiğini biliyorsun,” dedi Davidoff, ayakta dikilip zeytin yeşili tuhaf üniformalı subaya bakmayı sürdürerek.</p>

  <p class="normal">“Hayır, bilmiyorum,” diye homurdandı Stein sabırsızlıkla, “oturmaya ne dersin? Zar atma sırası sende.”</p>

  <p class="normal">“Bizimkilerden birini onlara gönderecekler demek, ‘personel takviyesi’ diyorlar buna. İlk değil.”</p>

  <p class="normal">“Tamam, bizden birini onlara gönderecekler, n’olmuş? At şu zarı artık, Davidoff.”</p>

  <p class="normal">“Senin için önemli olmayabilir, fakat zavallı–”</p>

  <p class="normal">“Yemin ediyorum, Davidoff, şu koduğumun zarlarını atmazsan şimdi personel subayına gidip <span class="ideitalik">beni</span> göndermelerini isteyeceğim. Onlarla bir tavla partisini bitirebilirim hiç olmazsa.”</p>

  <p class="normal">“Biliyor musun, Stein,” dedi Davidoff, gözlerini Sınır Polisinden ayırarak, “bazen tam bir göt gibi davranıyorsun. Bir gün kendini onların -subayı işaret etti- yanında bulduğunda anlayacaksın dünyanın kaç bucak olduğunu. Bunları tanımadın sen bugüne kadar, çiğ çiğ yerler adamı. Hele de senin gibi bir Aşkenaz salağını.” Kuru bir kahkaha attı Davidoff. “Ciplerinin tamponundan kazımak zorunda kalırlar seni herhalde.”</p>

  <p class="normal">“Anlaşıldı, biz bu partiyi bugün bitiremeyeceğiz,” dedi Stein, tepesi atarak. Ayağa kalkmasıyla Şaharabani’nin ter içinde yanlarına gelip personel subayının onu görmek istediğini söylemesi bir oldu.</p>

  <p class="normal">“Şu Sınır Polisi olacak deyyuslar sanki farklı bir ordu, hiç bizim gibi düşünmüyorlar. Vahşi hayvanlardan farkları yok,” dedi personel subayı, kulağını kalemle karıştırarak. “Bu yüzden de kışkırtmalarına tepki vermeyecek iyi bir asker göndermem gerekiyor. En iyi senaryoda cezaevini, en kötü senaryoda hastaneyi boylayacak Şaharabani’yi ya da Ackerman gibi asabi birini gönderemem.”</p>

  <p class="normal">Stein eşyalarını toplayıp subayla birlikte cipe bindi. Hiç ihtiyacı yoktu böyle bir iltifata. “O kadar da kötü olamaz, alt tarafı bir hafta,” diye geçirdi içinden, moralini yükseltmeye çalışarak. Yola çıktıklarında Hamama’nın yüzündeki taziyelerimi-sunarım ifadesini görebiliyordu.</p>

  <p class="normal">“Pekâlâ, komando bıçağımı hangi puşt çaldı?” diye sordu çadırın etrafında anadan üryan gezinen tıknaz ve kıllı tip.</p>

  <p class="normal">“Sakin ol, Zanzuri, selobandı kesmek için bir saniyeliğine ödünç aldım.” Terli, kara bir asker ona sapında pusula bulunan kocaman bir bıçak uzattı. Zanzuri bıçağı elinden kaptığı gibi kara askerin gırtlağına dayadı. “Şafik, amına koduğumun Bedevi’si seni. Bir daha terli ellerini eşyalarıma sürersen bu bıçağı kara kıçına sokarım. Duydun mu?”</p>

  <p class="normal">Çadıra giren subay olayı görmezden geldi. “Ranzan şurada,” dedi, koğuşun sonunu göstererek. “Adın ne demiştin?”</p>

  <p class="normal">“Stein, Şmulik Stein,” diye homurdandı Stein.</p>

  <p class="normal">“Ranzan şurada, Stein.” Bir kez daha ranzayı işaret etti. “İki saat sonra devriye nöbetin var, hazırlan.”</p>

  <p class="normal">Ne zaman o zırhlı, taşa dayanıklı ciplerden biriyle devriyeye çıksa mutlaka bir ayaklanmaya denk gelirdi. Geçtikleri her sokakta üzerlerine bir tuğla fırlatılırdı mutlaka. Fakat şimdi, üstü açık Sınır Polisi cipinden bakınca bir hayalet kentten farkı yoktu Gazze’nin. Dört kişiydiler. Cipi Zanzuri sürüyordu. Stein dışında terli kara adam ve bir kızıl vardı. Kızıl yelek cebinden bir sakız çıkardı, ağzına attı ve ambalaj kâğıdını fırlattı.</p>

  <p class="normal">“Hey, Russki, bana da yolla bir tane,” diye talep etti sakızı ağzına attığını dikiz aynasından gören Zanzuri.</p>

  <p class="normal">Kızıl, “Kalmadı,” dedi ve çürük dişlerini göstererek gülümsedi. “Siktir,” dedi Zanzuri cipin yan tarafından yere bir balgam fırlatarak. “Bugün yakalayacağım ilk Arap’a acıyorum, zavallı orospu çocuğu!” İkinci cip onları solladı. Sürücüsü sıska, yaralı yüzlü bir askerdi ve yolcu koltuğunda subay oturuyordu. Yüz metre önlerinde yaşlı bir Arap yürüyordu. Stein, Yaralı Yüz’ün direksiyonu birden sola kırdığını gördü. Cip kaldırıma çıktı ve yaşlı adama çarptı. Adam birkaç metre ileriye yüzüstü kapaklandı ve hiç kımıldamadan yerde kaldı.</p>

  <p class="normal">“Bizim dilsiz formunda bugün,” dedi Zanzuri pis bir sırıtışla. “Havlu kafalıyı nasıl savurdu gördün mü?”</p>

  <p class="normal">Olanları anlamakta güçlük çeken Stein döndü ve kaldırımda yatan bedene baktı. Zanzuri’nin güldüğünü ve Rus’un sakız çiğnediğini gördü. Görüntüleri birleştirip tek, anlamlı bir gerçekliğe ulaşmaya çalıştı, fakat başaramadı. Diğer cip bir ara sokağın köşesinde durdu ve Zanzuri arkasına yanaştı.</p>

  <p class="normal">Stein cipten fırladı, dilsize koşup yakasına yapıştı. “Bilerek çarptın ona, psikopat herif, bilerek bir insan ezdin! Sana hiçbir şey yapmamış birini!” Rus, Stein’ı arkadan boyunduruğa alıp dilsizden uzaklaştırdı.</p>

  <p class="normal">“O bir insan ezmedi,” diye düzeltti Zanzuri. “Bir Arap ezdi, nedir senin derdin?” Rus’un iğrenç, sıcak soluğunu ensesinde hissediyordu Stein. Bir şey söylemek için ağzını açtığı takdirde gözyaşlarına boğulacağını biliyordu.</p>

  <p class="normal">“Şuradaki çatıda biri var,” dedi subay, olanları tamamen göz ardı edip işaret ederek. “Zanzuri ve Russki, onu buraya getirin.”</p>

  <p class="normal">Rus, Stein’ı bıraktı. Rus ile Zanzuri subayın işaret ettiği ara sokağa girdiler. İki dakika sonra elleri arkadan bağlı ve ağzı bantlanmış birini sürükleyerek getirdiler.</p>

  <p class="normal">“Kestim sesini,” dedi Zanzuri. “Yalvarmalarına tahammülüm yok.”</p>

  <p class="normal">Dilsiz iç çekip başını sallayarak hemfikir olduğunu belirtti. Paketlenmiş Arap’ın yanına gitti, eğiliyormuş gibi yaptıktan sonra birden doğrulup yüzüne bir tekme yerleştirdi.</p>

  <p class="normal">“Üzerinde bir şey buldunuz mu?” diye sordu subay sıkkın bir tonla.</p>

  <p class="normal">“Bunu!” dedi Zanzuri, ağzına ıslak bir bez parçası bağlanmış bira şişesini göstererek. “Bir de tuğla.” Dilsiz, yerde yatan ve hafifçe inlemekte olan adamı yumruklamaya başladı.</p>

  <p class="normal">“Yeter!” diye bağırdı Stein, onlara doğru ilerleyerek. Dilsiz ayağa kalktı, yeleğinden copunu çıkarıp gözlerini ona dikti.</p>

  <p class="normal">“Asabımı bozmaya başlıyorsun, Stein,” diye homurdandı subay ağzında yakılmamış bir sigarayla. Buruşuk, filtresiz Ascot paketini cebine soktuktan sonra ceplerinde bir şey aranmaya başladı. Bulamayınca devam etti: “Nesin sen, Stein, Kızıl Haç mı? Bu pisliklerin kafalarında tek şey var - seni öldürmek. Bunun için yaşıyorlar. Bunu aklından çıkarma. Dışarıdan bizim gibi görünebilirler, fakat değiller.”</p>

  <p class="normal">Arap’ın bağlı bedeni yerde kıvranıyordu. Stein yardım etmek için yanına gitmeye yeltendi. Dilsiz yolunu kesti.</p>

  <p class="normal">“Kafan basmıyor, değil mi?” dedi subay. “Pekâlâ, dedikleri gibi: Bir resim bin söze bedeldir. Russki, kaldır onu,” diye emretti. Rus, Arap’ı arkasından tutup ayağa kaldırdı ve düşmemesi için tutmaya devam etti. Adamın yüzü kan ve toprak kaplıydı. “Zanzuri, bıçak,” dedi subay elini uzatarak, yakılmamış sigara hâlâ dudaklarının arasında. Zanzuri bıçağı yeleğinden çıkarıp subayın açık avucuna bıraktı. Subay bir süre bıçağa baktı, sonra parmağıyla fiskeledi. “Sapındaki pusula çalışmıyor,” dedi.</p>

  <p class="normal">“Evet, biliyorum,” dedi Zanzuri başını sallayarak. “Götüne koduğumun Bedevi’si bozdu.” Terden ıslanmış üniforması diğerlerininkinden daha koyu görünen kara askeri işaret etti.</p>

  <p class="normal">“Siktir et,” dedi subay, sonra Arap’ın gömleğini tutup yırttı. Düğmeler yere saçıldı ve Stein adamın hızla inip kalkan kıllı göğsünü gördü.</p>

  <p class="normal">“Hayır!” diye haykırdı Stein, subaya doğru bir adım atmayı başararak. Dilsiz ağır tahta copu ensesine indirdi ve Stein yere yığıldı.</p>

  <p class="normal">Stein subayın, “Başını kaldırın,” diye emrettiğini duydu.</p>

  <p class="normal">“Arap’ın başını değil, moron,” dedi Rus, “şefkat timsalinin.” Sonra sırıttı.</p>

  <p class="normal">Stein dizlerinin üzerindeydi şimdi. Dilsiz bir eliyle onu koltuk altından tutuyor, diğeriyle saçından geriye çekiyordu. Üç metre önünde subay bıçağı Arap’ın titreyen karnına yaklaştırdı. Stein’ın yapabileceği hiçbir şey yoktu. Subay hızlı bir darbeyle adamın midesini ikiye yardı ve adamın midesinden yuvarlanmış bayraklar, şekerleme ve telefon jetonları döküldü.</p>

  <p class="normal">“Şekerlemelere dokunmayın,” diye uyardı subay. “Zehirlidir.” Bıçağı Zanzuri’ye iade etti. Rus, bayrakları açtı. Filistin Kurtuluş Örgütü bayraklarıydı bunlar. Zanzuri ile kara asker jetonları ceplerine doldurdular. Rus, içi boşaltıldıktan sonra hiç hareket etmeden kâğıt gibi dümdüz yatan Arap’ı soydu. Sonra onu sekize katlayıp cipin yedek lastiğinin üzerine yerleştirdi.</p>

  <p class="normal">“Hey, Russki, ne yapacaksın onunla?” diye sordu Zanzuri.</p>

  <p class="normal">“Motosikletime kılıf, belki kep, kim bilir,” dedi Rus omuz silkerek. “Bir işe yarayacaktır.”</p>

  <p class="normal">“Bu Ruslar amma cimri,” diye fısıldadı Zanzuri kara askere, cebinde jetonlar tıngırdarken. Dilsiz copu ensesine indireli beş dakikadan fazla olmasına rağmen Stein artık bayılma zamanı olduğuna karar verdi.</p>

  <p class="normal">Stein çadırdaki ranzasında uyandı. Üzerinde üniforması ile ayakkabıları vardı. Ensesinde hissettiği sancı o kadar şiddetliydi ki boynunu hareket ettiremiyordu. Herkes uyuyordu şimdi. Zanzuri’nin bıçak sapındaki pusulanın iğnesi parıldıyordu karanlıkta. Stein usulca kalktı, bıçağı kınından çıkardı ve fosforlu ibrenin gösterdiği yöne doğru yürümeye başladı.</p>
</body>
</html>
