<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buzdolabi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_22">ÖZEL RÖPORTAJ</h1>

  <p class="normal">Duvar yıkıyordum.</p>

  <p class="normal">Bütün kadın muhabirler fahişedir ve ben duvar yıkıyordum. Dört ay olmuştu gideli. Önce fiziksel bir iş yapmanın beni yatıştıracağını düşünmüştüm ama beni daha da düşürmekten başka bir etkisi olmamıştı henüz. Yıkmakta olduğum duvar oturma odasıyla yatak odasının arasındaydı. Bu yüzden balkon hep arkamdaydı. Fakat hatırlıyordum. Görmek gerekmez hatırlamak için. Geceleri balkonda nasıl oturduğumuzu hatırlıyordum.</p>

  <p class="normal">“Bak, yıldız kayıyor,” demişti. “ Dilek tutmalıyız. Hadi,” demişti beni ensemden öperek, “bir dilek tut.”</p>

  <p class="normal">“Peki,” demiştim, “tutuyorum.”</p>

  <p class="normal">“Ne diledin?” diye sormuştu kollarını boynuma dolayarak. “Bana söylemeyecek misin? Hadi, söyle.”</p>

  <p class="normal">“Hep böyle olmasını diledim, şimdi olduğu gibi.” Saçını okşadım. “Hafif bir esinti. İkimiz balkonda.”</p>

  <p class="normal">“Hayır,” dedi beni iterek, “bu iyi bir dilek değil. Başka bir şey dile, sadece kendin için.”</p>

  <p class="normal">“Tamam, olur,” dedim gülerek, “bir düşüneyim. Bir FZR 1000. Bir Yamaha FZR 1000 diliyorum.”</p>

  <p class="normal">“Motosiklet mi?” Şaşkınlıkla baktı bana. “Eline bir dilek tutma fırsatı geçiyor ve sen motosiklet diliyorsun, öyle mi?”</p>

  <p class="normal">“Evet, sen ne diledin?”</p>

  <p class="normal">“Söylemem,” dedi, yüzünü kazağıma gizleyerek. “Söylersen hiçbir zaman gerçekleşmez.”</p>

  <p class="normal">Fakat söylemezsen, belki gerçekleşir. İki ay sonra şu büyük günlük gazetelerden birinde çalışmak için Tel Aviv’e taşındı, Hadera’daki yerel paçavra gazete sonrasında. Bir gün birden çekti gitti, hiçbir şey demeden. Ailesi bana adresini vermeyi reddetti. Benimle konuşmak istemiyordu dediklerine göre.</p>

  <p class="normal">“Neden?” diye sordum babasına. “Kalbini mi kırdım? Yanlış bir şey mi yaptım?”</p>

  <p class="normal">“Bilmiyorum,” dedi, omuz silkerek. “Benden sana bu kadarını söylememi istedi.”</p>

  <p class="normal">“Söyleyin, Bay Brosh,” dedim, öfkelenmeye başlayarak, “kızınızın iki yıllık birlikteliğimizden sonra hiçbir neden göstermeden benimle konuşmayı reddetmesi normal mi sizce? Bir açıklamayı hak etmiyor muyum?”</p>

  <p class="normal">“Bu adil değil, Eli,” dedi babası, kapının tokmağına yaslanarak. Konuşma evlerinin kapısında cereyan ediyordu. “Gerçekten adil değil,” dedi, elini kel başında gezdirerek. “Seni terk eden ben değilim. Ben sana hiç kötülük yapmadım, değil mi? Bana karşı takındığın bu tonu hak etmiyorum.” Haklıydı. Söyleyecek başka bir şey yoktu. Özür diledim ve yürüyüp gittim. Birden üzgün bir ifade belirdi yüzünde.</p>

  <p class="normal">Sonra O’na gazete vasıtasıyla ulaşmaya çalıştım. Fakat bana ev numarasını vermiyorlardı ve hiçbir zaman bürosunda değildi. Ben de mesaj bıraktım. Binlerce mesaj bıraktım, fakat aramadı. Birkaç ay sonra tadilata giriştim.</p>

  <p class="normal">İnsanlar bağrışıyorlardı. Duvara vurduğum balyoz darbelerinin arasında birden dışarıdan bağırış sesleri geldi, evimin yakınından. Dışarı çıktım. Kavşağın biraz ilerisinde, otuz metre kadar uzakta, iki kişi yerde yatıyordu. Bir kadın çığlık atarak bana doğru koşmaya başladı, yeşil yün bereli bir adam da peşinden koştu. Aramızda on metre kadar mesafe kaldığında adam kadına yetişip saçından kavradı. Birden kadının boğazında parlayan bıçağı gördüm. Ve kan, litrelerce kan. Kadın dizlerinin üzerine yığıldı, adam kadının kolunu geriye büktü ve bıçak kayboldu. Kadın kaldırımda öylece yatıyordu. Bıçaklı adam bana bakıyordu şimdi ve yavaşça bana doğru yürüdü, yavaşça ama. Kaçmak istedim, fakat ayaklarım kımıldamadı. Adam elim sende oynayan iki çocukmuşuz gibi küçük adımlar atarak yaklaşmaya devam etti. Bütün bu süre zarfında içimden, “Bu işte bir tuhaflık var,” diye geçiriyordum, “neden bu kadar yavaş yürüyor? Kadının arkasından çılgın gibi koştu oysa. Ben ayağımda terlikle öylece duruyorum ve onun elinde yirmi santim uzunluğunda bıçak var. Neden korkuyor? Neden gelip beni bıçaklamıyor?”</p>

  <p class="normal">Sonra adamın kaldırımdan yola indiğini gördüm; yavaş, çok yavaş adımlarla etrafımdan dolanmaya çalışıyordu. Elimdeki beş kiloluk balyozun yarı farkındaydım, onu gözlerimle izledim. Sonra ona doğru bir adım attım ve balyozu kafasına indirdim.</p>

  <p class="normal">Hareket etmiyordu. Kaldırıma oturdum. Elinde bir kola şişesiyle bakkal geldi. Kolanın parasını ödemek için elimi eşofmanımın cebine attım. Elimi tutup para çıkarmama engel oldu.</p>

  <p class="normal">“Boş ver,” dedi. “Benden olsun.”</p>

  <p class="normal">“Yapma, Gabi,” dedim, “izin ver de parasını ödeyeyim.” Fakat elimi bırakmadı, ısrar etti. “Hesabıma yaz öyleyse,” dedim. Susamıştım ve içmeye başlamadan önce hesap işini açıklığa kavuşturmak istiyordum, henüz pazarlık edebilecek durumda iken.</p>

  <p class="normal">“Pekâlâ, pekâlâ,” dedi, “hesabına yazarım.”</p>

  <p class="normal">Önce fotoğrafçılar geldi, polisten bile önce. Motosikletlerle; ikisi bir 600F Honda ile, biri Harley ile. Uzun saçları ve dövmeleriyle Hell’s Angels çetesinin üyelerini andırıyorlardı.</p>

  <p class="normal">“Balyozu şöyle onu tehdit ediyormuş gibi tutarak poz verebilir misin, bir fotoğraf çekelim?” dedi Harley’li tip. Kabul etmedim. “Emin misin? Görsellik açısından çok etkili olur,” dedi.</p>

  <p class="normal">“Boş ver görselliği,” dedi Gaby. “Gerçek bir şey görmek ister misin? Onu benim dükkânın önüne taşıyın.”</p>

  <p class="normal">Sonra polisler geldi, ardından da gazete muhabirleri. Bütün gazete muhabirleri fahişedir.</p>

  <p class="normal">Bütün gazetelerin muhabirleri oradaydı. Onlarla konuşmayı reddettim. Televizyon ve radyo kanallarından da gelmişlerdi. Hayır, bile demedim onlara, elimi havaya kaldırıp uzaklaştım. Televizyoncular Gaby’nin yanına gittiler ve herkes onları izledi. Yakamdan bir türlü düşmeyen <span class="ideitalik">Ma’ariv</span> muhabiri dışında.</p>

  <p class="normal">“Hey sen, dört göz,” diye bağırdım kayıt cihazını bir polis memurunun gırtlağına sokmaya çalışan muhabirin birine. “Buraya gel.” Gözlüklü tip polisi cümlesinin yarısında terk edip hemen yanıma geldi.</p>

  <p class="normal">“Sen <span class="ideitalik">Yediot</span> muhabirisin, değil mi?” diye sordum.</p>

  <p class="normal">“Evet, <span class="ideitalik">Yediot,</span>” dedi soluk soluğa, kayıt cihazını açmaya çalışarak.</p>

  <p class="normal">“Hey, onunla konuşuyorsun da benimle niye konuşmuyorsun?” diye sordu <span class="ideitalik">Ma’ariv’</span>in baş belası muhabiri.</p>

  <p class="normal">“Çünkü içimden öyle geliyor, tamam mı?” Sabrımı yitirmeye başlamıştım. “Çünkü senin gazeten boktan. Ne önemi var nedeninin? Lütfen. Beni rahat bırak.”</p>

  <p class="normal">Gözlüklü muhabire beni kalabalıktan uzağa izlemesini işaret ettim, fakat <span class="ideitalik">Ma’ariv</span> muhabiri tutkaldan farksızdı. “Onların tirajı daha yüksek olduğu için, değil mi?” dedi gücenik bir sesle. “Tiraj yüzünden değil mi, megaloman herif? Büyük oynamak istiyorsun, değil mi? Bütün arkadaşların ne kadar kahraman olduğunu öğrensin diye, değil mi?” Tükürdü ve gitti.</p>

  <p class="normal">“Tamam,” dedi gözlüklü muhabir, “önce sana sormak istediğim–”</p>

  <p class="normal">“Önce, beni dinle,” dedim. Kayıt cihazını elinden kapıp kapattım. “Şimdi editörüne git ve onlara özel bir röportaj vereceğimi söyle. Özel, anladın mı? Ne televizyona konuşacağım ne kablolu yayına ne de <span class="ideitalik">Ma’ariv’</span>e. <span class="ideitalik">Anneanneme bile konuşmayacağım.</span> Fakat bir şartla–”</p>

  <p class="normal">“Para ödemiyoruz,” dedi gözlüklü tip. “İlke meselesi. Haber karşılığında para ödemeyiz.”</p>

  <p class="normal">“Beni bir saniye dinler misin, moron?” dedim. Kafam gerçekten bozulmaya başlamıştı. “Paranızı istemiyorum. Sadece röportajcıyı seçmek istiyorum. Anladın mı? Editörüne bir şartla röportaj yapmaya hazır olduğumu söyle. Röportajı Dafna Brosh yapacak.”</p>

  <p class="normal">“Brosh,” dedi Gözlük, başını kaşıyarak. “Şu yeni kız mı? Çekmecedeki en keskin bıçak olduğu söylenemez.”</p>

  <p class="normal">“Röportajı O yapacak. Editörüne söyle.”</p>

  <p class="normal">“Affedersin,” dedi Gözlük. “Biraz yersiz olacak biliyorum, ama sünnetçi kartelinin ipliğini pazara çıkardığım haberimi okudun mu?”</p>

  <p class="normal">“Dafna Brosh,” diye tekrarladım, ona başka seçim bırakmayarak.</p>

  <p class="normal">Apartmanıma girebilmem için Gaby’nin çevresinde birikmiş kalabalığın etrafından dolanmak zorunda kaldım. Bağırıp çağırıyorlardı. Gaby de ortalarında durmuş ellerini sallıyordu. İyi vakit geçiriyor gibiydi. Biraz geç kalmış olan askeri radyo kanalından iki kişi ellerinde mikrofonlarla çemberi kırmaya çalışıyor, fakat başaramıyordu. Biri, uzun boylu olan, yabancı kanallardan birinin kameramanının dirseğini yüzüne yedi. Burnundan kan boşaldı, gözleri sulandı ve yanaklarından aşağı yaşlar süzüldü. Öteki yöne yürüyüp apartmanıma bir alt sokaktan ulaşmaya karar verdim. “Megaloman!” diye bağırdı <span class="ideitalik">Ma’ariv</span> muhabiri arkamdan.</p>

  <p class="normal">Geldi. Biliyordum geleceğini. Siyah bir mini etek vardı üzerinde. Saçını topuz yapmıştı. “Kahve ister misin?” diye sordum, sakin görünmeye çalışarak. “Kahve suyu koyayım mı?” Başını salladı. Masaya oturdu ve çantasından küçük bir kayıt cihazı çıkardı. Masanın üzerinde iri sıva parçaları vardı. Odanın ortasındaki yarısı yıkık duvarla bombalanmış bir mekânda gibiydik.</p>

  <p class="normal">“Emin misin?” diye sordum. “Gidip kahve suyu koyacağım.”</p>

  <p class="normal">Bu kez daha sert salladı başını, asabi. “Röportaj,” dedi, “röportaj için geldim.” Kayıt cihazını masanın üzerine koydu.</p>

  <p class="ortayazi"><span class="idebold">1. RÖPORTAJ</span></p>

  <p class="normal"><span class="idebold">–Neden?</span></p>

  <p class="normal"><span class="idebold">–Sana beni neden terk ettiğini sormaya hakkım yok mu?</span></p>

  <p class="normal"><span class="idebold">–Omuz silkme. Cevap ver. En azından cevabı hak ediyorum.</span></p>

  <p class="normal">Seni incitmek istemiyorum. Şimdi değil. Bir anlamı yok.</p>

  <p class="normal"><span class="idebold">–İncit beni, kahrolasıca, incit. Yaptığından daha kötü olamaz.</span></p>

  <p class="normal">Çünkü sen bir hiçsin, oldu mu? Bir hiçsin. Çünkü hiçbir şey istemiyorsun. Hiçbir şey. Hiçbir şey bilmek istemiyorsun, hiçbir şeyde başarılı olmak istemiyorsun, bir şey olmak istemiyorsun. Tek istediğin kıçının üzerine oturup birlikteliğimizin ne kadar güzel olduğunu söylemek. Güzel olan bir şeyler yapmaktır, bir şeyleri başarmaya çalışmak, fakat sen? Düş kurmayı bile bilmiyorsun. İnsan değilsin sen, bir hiçsin. Tek bildiğin şu balkonda oturup kolunu omzuma dolamak ve “Seni seviyorum, seni seviyorum, seni seviyorum,” demek. Ben oyuncak bir ayı değilim, biliyor musun? Barbie bebek değilim. Ve senden farklı olarak, evde oturup romantik takılmaktan biraz daha fazlasını amaçlıyorum.</p>

  <p class="normal"><span class="idebold">–Beni hâlâ seviyor musun?</span></p>

  <p class="normal"><span class="idebold">–Beni hâlâ biraz olsun seviyor musun?</span></p>

  <p class="normal"><span class="idebold">–Beni hiç sevdin mi?</span></p>

  <p class="normal"><span class="idebold">–Hey, yapma, ağlama. Kesiyorum. Kestim. Bak. Hadi, sorularını sor.</span></p>

  <p class="ortayazi"><span class="idebold">2. RÖPORTAJ</span></p>

  <p class="normal"><span class="idebold">–Olayın gerçekleştiği saatte sokakta ne yapıyordun?</span></p>

  <p class="normal">Hiçbir şey.</p>

  <p class="normal"><span class="idebold">–Bir yere mi gidiyordun?</span></p>

  <p class="normal">Hayır. Bir yere gitmiyordum. Bağrışları duyunca dışarı çıktım.</p>

  <p class="normal"><span class="idebold">–Ya balyoz?</span></p>

  <p class="normal">Kafasına indirdim balyozu. Tanrım, hatırlamaya çalıştığımda çok uzak bir şeymiş gibi geliyor bana, bir film sahnesi gibi.</p>

  <p class="normal"><span class="idebold">–Evet, fakat neden elinde balyoz vardı?</span></p>

  <p class="normal">Tadilat yüzünden. Oturma odasıyla yatak odasının arasındaki duvarı yıkıyordum.</p>

  <p class="normal"><span class="idebold">–Balyozu kafasına indirmeden önce ona baktın mı? Yüzünü gördün mü?</span></p>

  <p class="normal">Evet, tombulca bir yüzü vardı. Gözleri iri ve kahverengi, seninkiler gibi. Dudaklarını büzmüştü, bir şeyler yolunda değilmiş gibi. Kabızmış gibi, ıkınıyormuş gibi.</p>

  <p class="normal"><span class="idebold">–Balyozu kafasına indirirken aklından ne geçti?</span></p>

  <p class="normal">Hiçbir şey.</p>

  <p class="normal"><span class="idebold">–Hiçbir şey deme. Bir şey geçmiştir aklından.</span></p>

  <p class="normal">Hiçbir şey. Kesinlikle hiçbir şey.</p>

  <p class="normal"><span class="idebold">–Bakkal Gaby ile konuştum. Bana o Arap adamın senin yanına bile yaklaşmadığını söyledi,</span> <span class="idebold">elindeki balyozu görünce korkmuş ve yanından dolanıp uzaklaşmaya çalışmış. Fakat sen yine de adamın kafatasını parçaladın. Bekleyebilirdin, orada durmaya devam etseydin uzaklaşacaktı. En azından benim tanıdığım Eli öyle yapardı.</span></p>

  <p class="normal">–Seni düşünüyordum.</p>

  <p class="normal">Dışarıdan motosikletin sesi geldi. “Fotoğrafçı,” dedi. “Onun da adı Eli.”</p>

  <p class="normal">“Nasıl bir motosikleti var?”</p>

  <p class="normal">“Ne anlarım ben motosikletlerden?”</p>

  <p class="normal">“Sordum sadece. Belki biliyorsundur diye düşündüm.”</p>

  <p class="normal">“FZR 1000. Yamaha FZR 1000’i var. Senin dilediğin motosiklet.”</p>

  <p class="normal">“Biliyor musun, o zaman sana söylemeseydim şimdi bende de bir tane olurdu.”</p>

  <p class="normal">“Biliyorum,” dedi gülümseyerek. “Üzgünüm.”</p>
</body>
</html>
