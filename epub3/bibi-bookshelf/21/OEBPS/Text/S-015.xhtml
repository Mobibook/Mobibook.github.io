<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>IV</h1>

  <p>“Havaya uçtular!" diye haykırdı Harbert.</p>

  <p>“Evet! Tıpkı Ayrton’ın barut deposunu ateşe vererek yapmak istediği gibi!” diye karşılık verdi, Nab ve genç çocuk ile birlikte asansöre yönelen Pencroff,</p>

  <p>“Neler oluyor?” diye sordu, bu beklenmedik olayın şaşkınlığını üzerinden atamamış olan Gédéon Spilett</p>

  <p>“Ah! Bu kez öğreneceğiz!..” diye karşılık verdi Mühendis.</p>

  <p>“Neyi öğreneceğiz?..”</p>

  <p>“Daha sonra! Daha sonra! Gelin, Spilett. Önemli olan bu alçakların yokolmuş olması!”</p>

  <p>Cyrus Smith, beraberinde Gazeteci ve Ayrton’la kumsalda kendilerini bekleyen Pencroff, Nab ve Harbert’ın yanına ulaştı.</p>

  <p>Brikden geriye hiçbir şey kalmamıştı, hatta direk takımı bile ortada yoktu. Hortum tarafından havaya kaldırıldıktan sonra yan yatmış ve açılmış olan geniş su yolunun içine gömülerek batmıştı. Ancak o noktada kanal derinliğinin yirmi ayağı aşmaması nedeniyle sular çekilince brikin suya batmış bölümlerinin ortaya çıkacağı kesindi.</p>

  <p>Gemiden kopmuş enkaz yığınları denizin üzerinde yüzüyordu. Ambar kapaklarından dışarı fırlayan direkler ve yedek serenler, içinde hâlâ canlı kümes hayvanlarının bulunduğu tavuk kafesleri, kasalar ve variller yavaş yavaş su yüzeyinde belirmeye başlıyordu. Ancak güvertenin kalaslarına ya da gövdenin borda kaplamalarına ait herhangi bir kalıntı görünmüyordu, bu durum <i>Speedy</i>’nin ani batışını açıklamayı imkansız kılıyordu.</p>

  <p>Bununla birlikte istralyaları ve çarmıhları parçaladıktan sonra zeminin birkaç ayak üzerinden kırılan iki direk, bazıları açılmış, bazıları toplu halde duran yelkenleriyle kanalın suları üzerinde görünmeye başlıyorlardı. Bu ganimetleri akıntının sürükleyip götürmesine izin vermek istemeyen Ayrton ve Pencroff, onları ada ya da adacığın kıyılarına çekmek için kayığa atladılar.</p>

  <p>Ancak tam hareket edecekleri sırada aklına gelen bir düşüncenin etkisiyle onları durduran Gédéon Spilett,</p>

  <p>“Ya Mercy’nin sağ kıyısına çıkan altı korsan ne olacak?” diye sordu.</p>

  <p>Gerçekten de kayıkları kayalara çarparak parçalanan altı kişinin Epave Burnu’nda karaya çıktıklarını unutmamak gerekiyordu.</p>

  <p>O yöne doğru baktıklarında, kaçakların hiçbirini göremediler. Brikin sulara gömüldüğünü gördükten sonra adanın iç bölgelerine doğru kaçmış olmaları mümkündü.</p>

  <p>“Onlarla daha sonra ilgileneceğiz,” dedi Cyrus Smith. “Silahları olduğu için hâlâ tehlikeli sayılırlar, ancak sonuç itibarıyla altıya altıyız, yani güçler eşit. Önce en acil işleri halledelim.”</p>

  <p>Kayığa binen Ayrton ve Pencroff, enkaza doğru hızla ilerlemeye başladılar.</p>

  <p>İki günden beri yeni ayın görülmeye başlaması nedeniyle deniz dingin ve yüksekti. Brikin gövdesinin su yüzeyine çıkması için en az bir saat geçmesi gerekiyordu.</p>

  <p>Bu arada Ayrton ve Pencroff, direkleri ve tahta parçalarını, bir ucu Granite-house’un kumsalında bulunan iplerle bağlayacak zamanı buldular. Kıyıdaki ada sakinleri, güçlerini birleştirerek bu enkazları çekmeyi başarıyorlardı. Ardından kayığın tavuk kafesleri, variller ve kasalar da dahil olmak üzere su üzerinde yüzen ne varsa toplamasıyla karaya çıkartılan enkaza, hızla Peribacaları’na taşındı. Suyun yüzeyinde, aralarında Bob Harvey’nin de bulunduğu birkaç ceset yüzüyordu. Ayrton, onu arkadaşına göstererek heyecanlı bir ses tonuyla şunları söyledi.</p>

  <p>“Ben de onun gibiydim, Pencroff!”</p>

  <p>“Ama artık öyle değilsiniz, yürekli dostum!” diye karşılık verdi Denizci.</p>

  <p>Suyun yüzeyindeki ceset sayısının az olması oldukça ilginçti. Akıntının yavaş yavaş açık denize doğru sürüklemeye başladığı cansız bedenlerin sayısı beş, altıyı geçmiyordu. Hiç kuşku yok ki, aniden sulara gömülen korsanlar kaçacak zaman bulamamışlar ve geminin yan yatmasıyla birçoğu küpeştelerin arasında sıkışıp kalmıştı. Çekilen suların, bu sefillerin cesetlerini açık denize doğru taşıması, ada sakinlerinin onları adanın herhangi bir köşesine gömmesi gibi can sıkıcı bir işten kurtarıyordu.</p>

  <p>Cyrus Smith ve arkadaşları, iki saat boyunca enkazları kumsala çekmekle ve hiç hasar görmemiş yelkenleri serenlerden çıkartarak kurutmakla uğraştılar. Çalışmaya yoğunlaştıkça sohbet etme fırsatı bulamasalar da akıllarından binlerce düşünce geçiyordu! Bu brik ve özellikle içinde barındırdıkları gerçek bir ganimetti. Bir gemi küçük bir dünya demekti ve böylece koloninin araç gereç sayısı fazlasıyla artacaktı. Bu, Epave Burnu’nda bulunan kasanın daha büyüğü gibiydi.</p>

  <p>“Üstelik,” diye aklından geçiriyordu Pencrolf, “bu briki yeniden yüzdürmek neden mümkün olmasın? Sadece bir delikten su alıyorsa, delik kapanabilir, ayrıca üç, dört yüz tonluk bir gemi, <i>Bonadventure</i>’e göre daha güvenilirdir. Bununla çok daha uzaklara, istenilen yere gidilebilir! Bay Cyrus, Ayrton ve benim bu konuyu görüşmemiz lazım! Bu zahmete değer!”</p>

  <p>Gerçekten de brik hâlâ yüzebilecek durumdaysa, Lincoln Adası sakinlerinin ülkelerine geri dönme şansları daha da artacaktı. Ancak bu önemli sorunun yanıtını alabilmek ve brikin gövdesinin her yanını incelemek için suların tamamıyla çekilmesini beklemek gerekiyordu.</p>

  <p>Enkazın güvenli bir şekilde kumsala yerleştirilmesinin ardından, Cyrus Smith ve arkadaşları yemek için birkaç dakika mola verdiler. Tam anlamıyla, açlıktan oyuyorlardı. İyi ki, kiler fazla uzakta değildi ve Nab eli çabuk bir aşçıydı. Peribacaları’nın kenarında yenilen yemek sırasında, koloniyi mucizevi bir şekilde kurtaran bu beklenmedik olaydan söz edildi.</p>

  <p>“Mucizevi, tam da bu durumu ifade eden bir sözcük,” diye tekrarlıyordu Pencroff, “çünkü bu alçakların tam zamanında havaya uçtuklarını itiraf etmek lazım! Granite-house, içinde oturulmayacak hale gelmek üzereydi!” “Bunun nasıl gerçekleştiğini biliyor musunuz Pencroff?” diye sordu Gazeteci, “briğin havaya uçmasına kim sebep olmuş olabilir?” “Hey! Bay Spilett, açıklaması bundan daha basit bir şey olamaz,” diye karşılık verdi Pencroff. “Bir korsan gemisi, bir savaş gemisinin disipliniyle idare edilemez! Korsanlar tayfa değillerdir! Toplar sürekli olarak ateşlendiği için brikin barut depoları açıktı ve tedbirsizce ya da beceriksizce yapılan bir hareket onun havaya uçurmaya yetti!”</p>

  <p>“Bay Cyrus,” dedi Harbert, “beni asıl şaşırtan bu patlamanın o kadar şiddetli olmamasıydı. Geminin havaya uçtuğu sırada çıkan ses çok güçlü değildi ve parçalanmış tahta sayısı yok denecek kadar az. Geminin havaya uçtuğunu söylemektense, battığını ileri sürmek bana daha mantıklı geliyor.”</p>

  <p>“Bu seni şaşırtıyor mu, evlat?” diye sordu Mühendis.</p>

  <p>“Evet, Bay Cyrus.”</p>

  <p>“Beni de şaşırtıyor, Harbert,” diye yanıtladı Mühendis, “ama brikin gövdesini incelediğimizde, bu durumu açıklayabileceğimizden eminim.”</p>

  <p>“Ah! Bay Cyrus,” dedi Pencroff, “<i>Speedy</i>’nin sığ kayalıklara çarpan bir gemi gibi battığını iddia etmeyeceksiniz umarım?”</p>

  <p>“Neden olmasın?” diye sordu Nab, “kanalda kayalar varsa?”</p>

  <p>“Güzel! Nab,” diye yanıtladı Pencroff. “Ama gözlerini yeterince açmamışsın. Brikin batmadan birkaç saniye önce, devasa bir dalganın üzerinde yükseldiğini ve iskele tarafına yatarak sulara gömüldüğünü iyi gördüm. Oysa kayalara çarpmış olsaydı, su alan sıradan bir gemi gibi yavaş yavaş batardı.”</p>

  <p>“Bunun sıradan bir gemi olmadığı kesin!” diye karşılık verdi Nab.</p>

  <p>“Neler olup bittiğini öğreneceğiz, Pencroff,” diye araya girdi Mühendis.</p>

  <p>“Öğreneceğiz,” diye ekledi Denizci, “ama kellem üzerine bahse girerim ki, bu kanalda kaya yok. Söylesenize, Bay Cyrus, bu olayda da gizemli bir ayrıntı olabileceğini düşünüyor musunuz?”</p>

  <p>Cyrus Smith yanıt vermedi.</p>

  <p>“Ne olursa olsun,” dedi Gédéon Spilett, “çarpışma ya da patlama, şunu kabul etmelisiniz ki Pencroff, bu olay tam zamanında meydana geldi!”</p>

  <p>“Evet!., evet!..” diye karşılık verdi Denizci, “ama sorun bu değil. Bay Smith’e olup bitenlerin doğaüstü bir olayla bağlantılı olup olmadığını soruyorum.”</p>

  <p>“Bir şey söyleyecek durumda değilim, Pencroff,” dedi Mühendis. “İşte yanıtım bu.”</p>

  <p>Bu yanıt Pencroff’u hiç tatmin etmedi. O bir “patlama” meydana geldiğine inanıyor ve bu kararından geri dönmek istemiyordu. Tıpkı kumsal gibi ince kumlu bir yataktan oluşan ve sular çekildiğinde üzerinden sık sık geçtiği bu kanalda, bilinmeyen bir sığ kayalık olacağını kabul etmeye razı olmayacak gibi görünüyordu. Zaten brik battığı sırada sular yükselmişti, yani fark edilememiş olan kayalara çarpmaması için yeterli miktarda su vardı. Bu durumda bir çarpışmanın meydana gelmiş olması mümkün değildi. Yani gemi havaya uçmuştu.</p>

  <p>Denizci’nin bu saptamasının belli bir haklılık payı olduğunu kabul etmek gerekir.</p>

  <p>Saat bir buçuğa doğru kayığa binen ada sakinleri, kaza mahalline doğru ilerlediler. Brikin iki kayığının kaybedilmiş olması can sıkıcıydı. Bilindiği gibi Mercy’nin ağzında kayalara çarparak parçalanmış ve kullanılmayacak hale gelmişti, diğeri ise geminin batmasıyla kaybolmuş, muhtemelen brikin altında ezilerek bir daha ortaya çıkmamıştı.</p>

  <p>O sırada, Speedy’nin gövdesi su yüzeyinde belirmeye başlıyordu. Direkleri düşüş sırasında yer değiştiren safranın ağırlığıyla kırılmış olan brik yan yatmaktan öte, ters dönmüş gibi görünüyordu. Büyük bir su kütlesinin yer değiştirmesiyle ortaya çıkan ürkütücü ve bir o kadar da açıklanamaz bir deniz altı hareketinin etkisiyle omurgası neredeyse yukarı bakıyordu.</p>

  <p>Gövdenin etrafını tur atan ada sakinleri, deniz alçaldıkça kazanın nedenini olmasa da oluşturduğu etkiyi anlayabiliyorlardı.</p>

  <p>Önde, pruvanın yedi, sekiz ayak gerisinde, omurganın her iki yandan en az yirmi ayak genişliğinde yarıklar oluşturarak korkunç bir şekilde parçalanmış olduğu anlaşılıyordu. Bu iki geniş yangın kapatılması mümkün değildi. Yalnızca muhtemelen toz haline dönüşmüş olan bakır astar ve borda kaplamalarından değil, onu bir arada tutan ıskarmozlardan, demir cıvatalardan ve meşe kamalardan da eser yoktu. Gövde boyunca borda kaplamalarının tamamı paramparça olmuştu. Iskarmozların inanılmaz bir şiddetle yarılmasının yanı sıra, birçok noktada iç omurgadan kopmuş olan omurga boydan boya kırılmıştı.</p>

  <p>“Lanet olsun!” diye haykırdı Pencroff. “Bu gemiyi yeniden yüzdürmek çok zor olacak!” “Hatta imkansız,” dedi Ayrton.</p>

  <p>“Ne olursa olsun,” dedi Gédéon Spilett Denizci’ye, “eğer bir patlama olmuşsa, oldukça garip sonuçlara yol açmış. Güverteyi ve geminin su üstünde kalan bölümlerini havaya uçurmak yerine, gövdenin alt bölümlerini etkilemiş. Bu geniş oyuklar, patlamadan çok, bir sığ kayaya çarpma sonucu oluşmuşa benziyor!”</p>

  <p>“Kanalda sığ kaya yok!” diye karşılık verdi Denizci. Bir kayaya çarpmış olmasının dışında, söyleyeceğiniz her şeyi kabul etmeye hazırım!”</p>

  <p>“Brikin içine girmeyi deneyelim,” dedi Mühendis. “Belki de bu hale gelmesinin nedenini öğrenebiliriz.”</p>

  <p>Alınacak en doğru karar buydu, zaten gemide bulunan tüm ganimetin dökümünü çıkarmak ve onları kurtarmak için elden geleni yapmak gerekiyordu.</p>

  <p>Brikin içine girmek hiç de zor olmadı. Deniz sürekli olarak alçalıyordu, böylece gövdenin alabora olmasıyla geminin üst bölümü haline gelmiş olan alt bölüme girmek kolaylaşıyordu. Safrayı oluşturan ağır demir külçeler gövdeyi birçok noktadan delmişti. Bu yarıklardan akan suların şarıltısı duyuluyordu.</p>

  <p>Cyrus Smith ve arkadaşları ellerindeki baltalarla yarı yarıya harap olmuş güvertede ilerliyorlardı. Her türden kasa, dört bir yanı kaplıyordu ve suda uzun süre kalmadıkları için içlerindeki malzeme nemden etkilenmemiş olabilirdi.</p>

  <p>Bunun üzerine ganimetin tamamının güvenli bir yere nakledilmesi işine girişildi. Sular birkaç saatten önce yükselmezdi, bu saatler faydalı bir şekilde değerlendirildi. Ayrton ve Pencroff gövdenin girişine varillerle sandıkları yukarı çekmeye yarayan bir palanga yerleştirmişlerdi. Bunları yüklenen kayık, hızla kıyıya yöneliyordu. Her şeyi hiç ayrım gözetmeden kayığa yüklüyorlardı, daha sonra gözden geçireceklerdi.</p>

  <p>Ada sakinleri, brikin çok çeşitli malzemeyle yüklü olduğunu fark ettiklerinde sevinçlerini gizleyemediler, karşılarında Polinezya limanları arasında seyreden ticari gemilerde bulunabilecek her türden araç gereç, işlenmiş ürün, alet edevat vardı. Her şeyden biraz bulmak mümkündü, zaten Lincoln Adası kolonisine gereken tam da buydu.</p>

  <p>Kazaya neden olan çarpışma, -Cyrus Smith’in de hayretle gözlemlediği gibi - yalnızca brikin gövdesine zarar vermemişti, özellikle pruvanın iç bölümleri büyük hasar görmüş, bölmeler ve ambar kapakları brikin içinde top patlamışçasına paramparça olmuşlardı. Ada sakinleri çıkarabildikleri kasaları istifleyerek geminin arka bölümüne doğru kolayca ilerleyebiliyorlardı. Zaten yükler taşınması güç, ağır balyalar değil, basit kolilerdi.</p>

  <p>Ada sakinleri sonunda brikin bir zamanlar kıç güvertesinin yükseldiği arka bölümüne ulaşmayı başardılar. Ayrton’a göre baruthane burada olmalıydı. Bir patlamanın meydana gelmemiş olduğunu düşünen Cyrus Smith, birkaç varilin kurtarabileceğini ve genellikle metal bir kılıfın içinde saklanan barutun suyla temastan zarar görmemiş olacağını ümit ediyordu.</p>

  <p>Nitekim tahminleri doğru çıkmıştı. Çok sayıda top güllesinin ortasında, içleri bakırla kaplı yirmi civarında varil bulundu. Pencroff, <i>Speedy</i>’nin batma nedeninin bir patlamaya bağlı olmadığını kendi gözleriyle görmüştü. Brikin baruthanesi, gövdenin en az hasar görmüş olan bölümüydü.</p>

  <p>“Mümkündür!" diye karşılık verdi inatçı Denizci, “Bu kanalda kaya bulunması imkan dahilinde değildir!”</p>

  <p>“O zaman bu olanlar nasıl açıklanabilir?” diye sordu Harbert.</p>

  <p>“Hiçbir şey bilmiyorum,” diye yanıtladı Pencroff, “Bay Cyrus da hiçbir şey bilmiyor, kimse hiçbir şey bilmiyor ve hiçbir zaman da bilmeyecek!”</p>

  <p>Uzun saatlerin akıp gittiği bu araştırmaların ardından, denizin yükselmeye başladığı hissedildi. Kurtarma çalışmalarına ara vermek gerekiyordu. Zaten brikin sağlamca bağlanarak çifte demir atmışçasına kıyıya sabitlenen gövdesinin akıntıyla sürüklenmesinden kaygılanmaya gerek yoktu.</p>

  <p>Bu durumda çalışmalara yeniden başlamak için suların bir sonraki alçalışını beklemekte bir sakınca yoktu. Ancak kalıntıları kurtarmak için acele etmek gerekiyordu, çünkü işi bitmiş bir halde bulunan gövdenin kanalın hareketli kumları altında kaybolması çok zaman almayacaktı.</p>

  <p>Saat akşamın beşiydi. Gün ada sakinleri için oldukça yorucu geçmişti. Büyük bir iştahla yemeklerini yedikten sonra, yorgun olmalarına rağmen, Speedy’nin kasalarını gözden geçirme arzusuna karşı koyamadılar.</p>

  <p>Birçoğu tüm koloniyi giydirmeye yetecek hazır giysi ve çamaşır içeren, her ayağa uygun çizmelerle dolu kasalar büyük bir sevinçle karşılandı.</p>

  <p>“İşte zengin olduk!” diye haykırıyordu Pencroff. “Ama tüm bu eşyaları ne yapacağız?”</p>

  <p>Denizci, kısa süre kaldıkları sudan etkilenmemiş şeker kamışı rakısı varillerini, tütün kutularını, ateşli ve kesici silahları, pamuk balyalarını, tarım aletlerini, marangozluk, doğramacılık ve demircilik için gerekli araç gereci ve her türden tohumla dolu sandıkları gördükçe neşeli “yaşasın” sesleri yükseliyordu. Ah! iki yıl önce olsa, bu eşyalar nasıl da tam zamanında yetişmiş olurdu! Ama sonuç itibarıyla ada sakinlerinin kendi aletlerini geliştirmiş oldukları bu dönemde bile, bu ganimetler büyük yararlar sağlıyacaklardı.</p>

  <p>Granite-house’un depolarında yer çoktu, ancak vakit çok geç olduğundan her şeyi depolamak mümkün değildi. Yine de <i>Speedy</i>’nin mürettebatından sağ kurtularak adaya çıkmış olan korsanların birinci sınıf caniler olduğunu unutmamak ve dikkatli davranmak gerekiyordu. Mercy üzerindeki köprü ve köprücükler kapatılmış olsa da bu korsanlar için bir nehri ya da çayı aşmak o kadar zor değildi ve bu alçaklar ümitsizliğe kapıldıklarında tehlikeli olabilirlerdi.</p>

  <p>Onlarla ilgili kararlar daha sonra alınacaktı. Ancak bu arada Peribacaları’nın yanına yığılmış olan kasa ve kolilere göz kulak olmak gerekiyordu, bu yüzden ada sakinleri gece boyunca sırayla nöbet tuttular.</p>

  <p>O gece boyunca korsanlar saldırıya geçmedi. Böyle bir durumda Granite-house’un eteğinde nöbet tutan Üstat Jüp ve Top onları hemen haberdar edeceklerdi.</p>

  <p>19, 20 ve 21 Ekim günleri kalıntıların ve brikin donanımı arasında yararlı olabilecek her şeyin kıyıya çekilmesiyle geçirildi. Deniz alçaldığında kalıntılar çıkarılıyor, sular yükseldiğinde kurtarılan eşyalar depolanıyordu. Her gün daha fazla dibe gömülen gövdenin bakır kaplamasının büyük bir bölümü sökülmüştü. Batmış olan ağır eşyaların kumların altına gömülmesinden önce, birçok kez kanalın yatağına kadar dalan Ayrton ve Pencroff, brikin zincir ve çapalarını, safrasının külçelerini, hatta içi boş fıçılar sayesinde yukarıya çıkarılan dört topu kurtarmayı başardılar.</p>

  <p>Kurtarma çalışmalarının sonunda Granite-house’un cephaneliği de en az kilerler ve depolar kadar dolmuştu. Projelerinde hiç sınır tanımayan Pencroff, kanalı ve nehrin ağzını savunacak bir topçu bataryası kurmaktan söz ediyor, elindeki dört topla en güçlü filoyu dahi Lincoln Adası’nın karasularına sokmayacağını iddia ediyordu!</p>

  <p>Bozmaya başlayan havalar, geriye işe yaramaz bir çatıdan başka bir şeyin kalmadığı brikin işini tamamıyla bitirmişti. Cyrus Smith kalıntılarını kıyıdan toplamak için briği havaya uçurmayı planlıyordu, ancak kuzeydoğudan esen sert bir rüzgar ve kabaran bir deniz, onun barutunu boş yere harcamamasını sağladı.</p>

  <p>Gerçekten de 23 Ekim’i, 24’üne bağlayan gece boyunca, brikin gövdesinin tamamen parçalanmasıyla enkazın bir bölümü kıyıya vurmuştu.</p>

  <p>Cyrus Smith kıç güvertenin dolaplarını titizlikle araştırmasına rağmen, geminin evraklarını bulamamıştı. Hiç kuşku yok ki, korsanlar Speedy’nin kaptanı ve armatörüyle ile ilgili tüm belgeleri yok etmişlerdi ve arka aynalığında bağlanma limanının ismide yazmadığına göre, hangi ulusa ait olduğunu gösteren bir ipucu yoktu. Bununla birlikte pruvasının biçimini inceleyen Ayrton ve Pencroff, İngiliz yapımı olduğuna inanmış görünüyorlardı.</p>

  <p>Felaketten ya da daha doğrusu koloninin kurtuluşunu sağlayan o mutlu ve açıklanamaz olaydan sekiz gün sonra, suların çekildiği saatlerde bile, artık gemiden geriye bir şey kalmamıştı. Kalıntılar toplanmış, Granite-house kasalardaki malzemelerle zenginleşmişti.</p>

  <p>30 Kasım günü kumsalda gezen Nab bir patlamanın izlerini taşıyan kalın bir demir silindir bulmamış olsa, geminin garip şekilde batıp gidişini açıklamak mümkün olmayacaktı. Sivri köşeleri parçalanmış ve bükülmüş olan bu silindir, patlayıcı bir maddenin etkisine maruz kalmış gibi görünüyordu.</p>

  <p>Nab, bu metal parçasını arkadaşlarıyla Peribacaları’ndaki işlikte bulunan efendisine götürdü.</p>

  <p>Silindiri dikkatli bir şekilde inceleyen Cyrus Smith, Pencroff’a dönerek,</p>

  <p>“Dostum,” dedi, <i>“Speedy</i>’nin bir çarpışma sonucu batmadığında ısrar ediyor musunuz?”</p>

  <p>“Evet, Bay Cyrus,” diye yanıtladı Denizci. “Siz de kanalda kaya olmadığını benim kadar biliyorsunuz.”</p>

  <p>“Peki, ama ya bu demir parçasına çarpmışsa?” dedi Mühendis büzülmüş silindiri göstererek.</p>

  <p>“Ne, bu boru parçasına mı?” diye haykırdı Pencroff, buna hiç inanmadığını belli eden bir ses tonuyla.</p>

  <p>“Dostlarım,” dedi Cyrus Smith, “brikin batmadan önce devasa bir su kütlesinin üzerinde yükseldiğini hatırlıyor musunuz?”</p>

  <p>“Evet, Bay Cyrus!” diye yanıtladı Harbert.</p>

  <p>“Tamam o zaman, bu su hortumunu neyin kaldırdığını biliyor musunuz? işte bu,” dedi</p>

  <p>Mühendis parçalanmış tüpü göstererek.</p>

  <p>“Bu mu?” diye sordu Pencroff.</p>

  <p>“Evet, bir torpilden geriye kalan bu silindir!”</p>

  <p>“Torpil!” diye haykırdılar Mühendis’in arkadaşları.</p>

  <p>“Ama o torpili oraya kim yerleştirdi?” diye sordu, bu gerçeği kabul etmek istemeyen Pencroff.</p>

  <p>“Tek söyleyebileceğim, benim yapmadığım!" diye karşılık verdi Cyrus Smith, “ama o oradaydı ve ne kadar karşı konulmaz bir güce sahip olduğuna siz de tanık oldunuz!”</p>
</body>
</html>
