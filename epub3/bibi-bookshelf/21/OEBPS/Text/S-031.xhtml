<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XX</h1>

  <p>Granite-house’dan geriye Pasifik’in dalgalarıyla kaplanmamış, otuz ayak uzunluğunda, on beş ayak genişliğinde ve on ayak yüksekliğinde ıssız bir kayadan başka bir şey kalmamıştı. Sur devrilirken paramparça olmuş ve büyük salonun kayalarından bazıları üst üste yığılarak bu ıssız kayayı oluşturmuştu. Franklin Dağı’nın patlamayla parçalanan alt konisi, Requin Körfezi’nin lavlardan oluşan kıyıları, Grande-Vue Yaylası, Salut adacığı, Port Ballon’un granitleri, Dakkar Mağarası’nın bazaltları ve volkandan oldukça uzak olmasına rağmen Serpentine Yarımadası’nın tamamı denizin derinliklerine gömülmüştü! Lincoln Adası’ndan geriye altı adalı ve köpekleri Top’un sığınmış oldukları bu dar kayalıktan başka bir şey kalmamıştı.</p>

  <p>Hayvanlar da bu felaket sırasında ölmüşlerdi, kuşlar da ada faunasının diğer temsilcileri gibi ezilmiş ya da boğulmuşlardı. Ne yazık ki, bu patlama sırasında zemindeki bir oyukta ezilen Jüp’de hayatını kaybetmişti!</p>

  <p>Cyrus Smith, Gédéon Spilett, Harbert, Pencroff, Nab ve Ayrton sağ kalmışlarsa, bunu adanın kalıntıları yağmur gibi dört bir yana yağarken, sığınmış oldukları çadırdan denize doğru kaçmalarına borçluydular.</p>

  <p>Yeniden su yüzüne çıktıklarında yarım gomine uzaktaki bu kaya parçasından başka bir şey görememişler, ona doğru yüzerek üzerine tırmanmışlardı.</p>

  <p>Dokuz gündür bu kayanın üzerinde yaşıyorlardı! Bu bahtsızların elinde patlamadan önce Granite-house’un kilerinden almış oldukları erzaklarla bir kaya oyuğunda birikmiş yağmur suyundan başka bir şey yoktu. Son umutları olan gemi parçalanmıştı. Bu kayalıktan ayrılmaları mümkün değildi. Ölmeye mahkum bir halde bekliyorlardı!</p>

  <p>18 Mart günü oldukça tutumlu davranmalarına rağmen, ellerinde yalnızca iki günlük konserveleri kalmıştı. Bu koşullar altında bilgilerinden, zekalarından yararlanmaları mümkün değildi. Kaderleri Tanrı’nın ellerindeydi.</p>

  <p>Cyrus Smith sakindi. Oldukça sinirli görünen Gédéon Spilett ve derin bir öfkeye kapılmış olan Pencroff kayanın üzerinde gidip geliyordu. Mühendis’in yanından hiç ayrılmayan Harbert, gerçekleştirmesi mümkün olmayan bir mucizeyi beklermişçesine ona bakıyordu. Nab ve Ayrton kaderlerine boyun eğmişlerdi.</p>

  <p>“Ah! Rezalet! Rezalet!” diye tekrarlıyordu Pencroff. “Bir ceviz kabuğu bile Tabor Adası’na gitmemize yetecekti! Ama hiçbir şey yok!”</p>

  <p>“Kaptan Nemo ölmekle iyi yapmış!” dedi bir seferinde Nab.</p>

  <p>Takip eden beş gün boyunca Cyrus Smith ve bahtsız arkadaşları büyük bir tutumlulukla ancak ölmeyecek kadar yemek yediler. Güçsüzlükleri her geçen gün daha da artıyordu. Harbert ve Nab şimdiden bilinçlerini kaybetmeye başlamışlardı.</p>

  <p>Bu durumda küçücük de olsa bir umut besleyebilirler miydi? Hayır!. Tek şansları neydi? Kayalığın açıklarından bir geminin geçmesi mi? Ama deneyimleriyle sabit olduğu gibi gemiler Pasifik’in bu bölümünden asla geçmiyorlardı! İlahi bir rastlantı sonucunda İskoç yatının yılın bu mevsiminde Ayrton’ı aramak için Tabor Adası’na geleceğine güvenebilirler miydi? Bu gerçekleşmesi imkansız bir olaydı. Zaten Ayrton’ın yeni ikametgahını belirten pusulayı bırakmadıkları için gemi oraya gitmiş olsa bile, adacığı araştıran yatın kaptanı bir sonuç elde edemeyince yeniden denize açılarak daha alçak enlem derecelerine yönelecekti.</p>

  <p>Hayır! Kurtarılmak konusunda hiçbir ümit besleyemezlerdi, bu kaya parçasının üzerinde onları açlık ve susuzlukla mağlup edecek korkunç bir ölüm bekliyordu!</p>

  <p>Şimdiden etraflarında olan bitenin farkına yaramadan, hareketsiz bir şekilde kayanın üzerine uzanıp kalmışlardı. Yalnızca halâ olağanüstü bir çabayla başını yukarıda tutabilen Ayrton, umutsuz bakışlarla bu ıssız denizi gözlüyordu!...</p>

  <p>Ancak 24 Mart sabahı kolları ufkun belirli bir noktasına doğru uzanan Ayrton, dizlerinin üzerinde doğrularak ayağa kalktı, eliyle bir şeyi işaret etmek ister gibiydi!...</p>

  <p>Adanın açığında bir gemi belirmişti! Bu gemi oradan tesadüfen geçmişe benzemiyordu. Buharını yayarak ilerleyen geminin hedefi bu kaya parçasıydı ve ufku gözleyecek güçleri olsa, bu bahtsızlar onu birkaç saat önceden fark etmiş olacaklardı!</p>

  <p>“<i>Duncan</i>!” diye mırıldanan Ayrton, yeniden yere yığıldı.</p>

  <p>Cyrus Smith ve arkadaşları, onlara gösterilen özen sayesinde kendilerine geldiklerinde, ölümden nasıl kurtulduklarını anlayamadan bir buharlı geminin kamarasında bulunuyorlardı.</p>

  <p>Ayrton’ın ağzından dökülen tek bir sözcük her şeyi öğrenmeleri için yeterliydi.</p>

  <p><i>“Duncan!"</i> diye mırıldandı.</p>

  <p><i>“Duncan!"</i> diye karşılık verdi Cyrus Smith.</p>

  <p>Ve kollarını göğe doğru kaldırarak haykırdı:</p>

  <p>“Ah! Her şeye kadir olan Tanrım! Demek kurtulmamızı istedin!”</p>

  <p>Gerçekten de bu Kaptan Grant’ın oğlu Robert tarafından yönetilen Lord Glenarvan’ın yatıydı. On iki yıllık bir sürgünden sonra, Ayrton’ı ülkesine geri götürmek için geri gelmişti!...</p>

  <p>Ada sakinleri kurtulmuştu ve şimdiden geri dönüş yolu üzerindeydiler!</p>

  <p>“Kaplan Robert,” diye sordu Cyrus Smith, “Ayrton’ı bulamadığınız Tabor Adası’ndan ayrıldıktan sonra yüz mil boyunca kuzeydoğuya doğru ilerlemek nereden aklınıza geldi?”</p>

  <p>“Bay Smith,” diye karşılık verdi Robert Grant, “yalnızca Ayrton’ı değil, sizi ve arkadaşlarınızı da aramak için geldik!”</p>

  <p>“Arkadaşlarımı ve beni mi?”</p>

  <p>“Elbette! Lincoln Adası’na!”</p>

  <p>“Lincoln Adası!” diye haykırdı son derece şaşırmış olan Gédéon Spilett, Harbert, Nab ve Pencroff.</p>

  <p>“Adı haritalarda bile yer almadığı halde, Lincoln Adası’nı nereden biliyorsunuz?” diye sordu Cyrus Smith.</p>

  <p>“Bunu oraya bırakmış olduğunuz pusuladan öğrendim,” diye yanıtladı Robert Grant.</p>

  <p>“Pusula mı?” diye haykırdı Gédéon Spilett.</p>

  <p>“Elbette, işte burada,” diye karşılık verdi, Ayrton ve beş Amerikalı’nın şu anki ikametgahları olan Lincoln Adası’nın enlem ve boylam derecelerini belirten bir belgeyi gösteren Robert Grant.</p>

  <p>“Kaptan Nemo!..” dedi, ağılda bulduğu notu yazan kişinin kaleminden çıktığı anlaşılan pusulayı okuduktan sonra Cyrus Smith.</p>

  <p>“Ah!” dedi Pencroff, “demek B<i>onadventure</i>’ümüzü alarak, tek başına Tabor Adasına giden oydu!..”</p>

  <p>“Bu pusulayı oraya bırakmak için!” diye ekledi Harbert.</p>

  <p>“Demek öldükten sonra bile, bize son bir hizmette bulunacağını söylediğimde haklıymışım!”</p>

  <p>“Dostlarım,” dedi Cyrus Smith, derin bir heyecanı yansıtan bir ses tonuyla, “bağışlayıcı Tanrı kurtarıcımız Kaptan Nemo’nun ruhunu kutsasın!”</p>

  <p>Cyrus Smith’in bu son cümlesi üzerine şapkalarını çıkaran ada sakinleri, Kaptan’ın ismini mırıldanıyorlardı.</p>

  <p>O sırada Mühendis’e yaklaşan Ayrton, mütevazi bir ifadeyle şunları söyledi:</p>

  <p>“Bu kasayı nereye koyalım?”</p>

  <p>Bu, adanın sulara gömüldüğü sırada Ayrton’ın hayatı pahasına kurtardığı kasaydı. Şimdi sadakatim göstererek onu Mühendis’e sunuyordu.</p>

  <p>“Ayrton! Ayrton!” dedi Mühendis derin bir heyecanla.</p>

  <p>Sonra Robert Grant’a yönelerek:</p>

  <p>“Bayım,” diye ekledi, “bir suçluyu bırakmış olduğunuz bu yerde, sürgün cezasının yeniden dürüst bir insan haline getirdiği bir insanla karşı karşıyasmız, ona elimi uzatmaktan gurur duyuyorum!”</p>

  <p>O zaman Robert Grant Kaptan Nemo’nun ve Lincoln Adası sakinlerinin başından geçenleri öğrendi. Sonra artık Pasifik adası haritalarında yer alacak bu kayalığın koordinatlarını belirleyerek çark etme talimatını verdi.</p>

  <p>On beş gün sonra Amerika topraklarına ayak basan ada sakinleri, hakkın ve adaletin galip geldiği o korkunç savaşın ardından, ülkelerini yeniden barışa kavuşmuş buldular.</p>

  <p>Kaptan Nemo’nun Lincoln Adası sakinlerine emanet ettiği zenginliklerin büyük bölümü, Iowa eyaletinde geniş toprakların satın alınmasına ayırıldı. İncilerin en güzeli seçilerek Duncan’la ülkelerine geri dönen kazazedeler adına Lady Glenarvan’a gönderildi.</p>

  <p>Bu toprak parçasında çalışmaya koyulan ada sakinleri, Lincoln Adası’nın kendilerine sunduğu mutlu yaşamı orada gerçekleştirmek amacındaydılar. Orada okyanusun derinliklerine gömülen adalarının adını verdikleri büyük bir koloni kurdular. Nehrine Mercy, dağına Franklin, küçük gölüne Grant ve ormanlarına Far-West ismini koydular. Burası anakaranın ortasındaki bir adaya benziyordu.</p>

  <p>Oradan Mühendis ve arkadaşlarının usta elleri sayesinde bolluk taşacaktı. Her zaman birlikte yaşamaya söz vermiş olan Lincoln Adası’nın eski sakinlerinin hepsi oradaydı. Nab her zamanki gibi efendisinin yanındaydı, Ayrton kendisini her an için feda etmeye hazırdı, Pencroff denizciden daha iyi çiftçi olmuştu, Harbert, Cyrus Smith’in yönlendirmesiyle eğitimini tamamlamıştı, Gédéon Spilett, dünyanın en doğru haber ileten gazetesi olan <i>New Lincoln Herald’ı</i> kurmuştu.</p>

  <p>Orada Cyrus Smith ve arkadaşları, aralarında Lord ve Lady Glenarvan’ın, Robert Grant ve kızkardeşi ile eşi Kaptan John Mangles’ın, Binbaşı Mac Nabbs’ın da bulunduğu, Kaptan Grant ve Kaptan Nemo’nun hikayelerine karışmış birçok kişiyi, birçok kez misafir ettiler.</p>

  <p>Ve nihayet orada geçmişte olduğu gibi bugün de hep birlikte, mutlu bir yaşamı paylaştılar. Ancak çıplak ve sefil bir halde ulaştıkları, dört yıl boyunca tüm ihtiyaçlarını karşılayan ve artık Pasifik’in dalgalarıyla dövdüğü küçük bir granit parçası haline gelerek Kaptan Nemo’nun mezarı olan o adayı asla unutmayacaklardı!</p>
</body>
</html>
