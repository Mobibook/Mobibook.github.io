<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>IX</h1>

  <p>Genç hasta her geçen gün daha da iyileşiyordu. Şimdi tek istedikleri, onun sağlığına kavuşması ve Granite-house’a götürülmesiydi. Ağıl her ne kadar donanımlı olsa ve erzaklar bakımından bolluk içinde bulunsa da orada Granite-house’daki konforu bulabilmek mümkün değildi. Ayrıca orası kadar güvenli de değildi ve konukları her an için korsanların tüfeklerinin tehdidi altındaydı. O ulaşılmaz ve ele geçirilmesi imkansız Granite-house’da ise tam tersine her türlü tehlikenin uzağında olacaklardı, orada kendilerine karşı düzenlenecek her saldırı girişimi başarısızlığa mahkumdu. Bu durumda Harbert’ın yaraları zedelenmeden, güvenli bir şekilde taşınabilecek derecede iyileşmesini bekleyeceklerdi, bu taşıma işleminin yolculuk koşulları elverişli olmamasına rağmen, Jakamar Ormanları arasından yapılmasına karar verildi.</p>

  <p>Ada sakinleri ne zamandır haber alamasalar da Nab için endişelenmiyorlardı. Granite-house’un derinliklerine çekilmiş olan cesur zencinin saldırıya uğraması mümkün değildi. Top’un oraya yeniden gönderilmesinin, onların en önemli yardımcısı olan bu sadık hayvanın tehlikeye atılmasının gereksiz olduğuna karar verilmişti.</p>

  <p>Bu durumda beklemek gerekiyordu, ancak hepsinin acil olarak Granite-house’da bir araya gelmeleri lazımdı. Güçlerinin dağılmasından rahatsızlık duyan Mühendis, bu durumun korsanların ekmeğine yag sürmek anlamına geldiğini biliyordu. Ayrton’ın ortadan kayboluşundan beri, beşe karşı dört kişiydiler, çünkü henüz Harbert’ı hesaba katmaları mümkün değildi ve bu durum neden olduğu sıkıntıları iyi anlayan yürekli çocuğun canını sıkıyordu.</p>

  <p>Harbert’ın kendilerini duyamayacak kadar derin bir uykuya daldığı 29 Kasım günü Cyrus Smith, Gédéon Spilett ve Pencroff şu anki koşullarda korsanlara karşı nasıl bir strateji izlemeleri gerektiğini enine boyuna tartıştılar.</p>

  <p>“Dostlarım,” dedi Gazeteci, “Nab ile iletişim kurma olanağını kaybettiğimizden beri, ben de sizler gibi, ağıl yolunu kullanmanın karşılık veremeyeceğimiz mermilerin hedefi olmak anlamına geleceğini düşünüyorum. Ama siz de şu an yapılması gerekenin bu sefil yaratıkların üzerine gitmek olduğuna inanmıyor musunuz?”</p>

  <p>“Ben de aynı şeyi düşünüyorum,” diye karşılık verdi Pencroff, “bizler bir mermiden çekinecek insanlar değiliz ve kendi payıma, Bay Cyrus da onaylarsa, ormana dalmaya hazırım! Bir kişi bir kişinin hakkından gelebilir!”</p>

  <p>“Ama ya beş kişinin?” diye sordu Mühendis.</p>

  <p>“Ben de Pencroff’un yanında olacağım,” diye yanıtladı Gazeteci, “ve silahlarımızı kuşandığımızda yanımıza Top’u da alarak...”</p>

  <p>“Sevgili dostum Spilett ve siz Pencroff,” dedi Cyrus Smith, “soğukkanlılıkla düşünelim. Korsanları adanın bildiğimiz bir bölümünden kovup atmak söz konusu olsaydı, doğrudan bir saldırıyı haklı bulabilirdim. Ama tam tersine, ilk mermiyi onların ateşlemesinin kaçınılmaz olduğu bir girişim karşısında kaygılanmakta haksız mıyım?”</p>

  <p>“Bay Cyrus,” diye haykırdı Pencroff, “mermi her zaman hedefi tutturamaz!”</p>

  <p>“Harbert’ı vuran hedefi tutturdu, Pencroff,” diye yanıtladı Mühendis. “Zaten her ikiniz de ağıldan ayrılırsanız, burayı savunmak için tek başıma kalacağım. Korsanların burayı terk ettiğinizi fark etmeyeceklerini mi sanıyorsunuz? Burada yaralı bir çocuk ve bir adam dışında kimsenin kalmadığını bilen bu alçaklar yokluğunuzu fırsat bilip saldırmayacaklar mı?” “Haklısınız, Bay Cyrus,” diye yanıtladı, göğsü derin bir öfkeyle şişen Pencroff, “haklısınız. Erzaklarla dolu olduğunu bildikleri ağılı yeniden ele geçirmek için her şeyi yaparlar! Ve yalnız başınıza onları alt edemezsiniz! Ah! Keşke Granite-house’da olsaydık!”</p>

  <p>“Granite-house’da olsaydık, durum daha farklı olacaktı! Orada birimizin Harbert’ın yanında kalması, diğer üç kişinin adanın ormanlarını keşfe çıkması beni kaygılandırmazdı. Ama şu an ağıldayız ve burayı toplu bir şekilde terk edene kadar beklememiz lazım!” Cyrus Smith’in söylediklerine karşı çıkmak mümkün değildi, arkadaşları onu iyi anlıyorlardı.</p>

  <p>“Keşke Ayrton da aramızda olsaydı!” dedi Gedeon Spilett. “Zavallı adam! Sosyal yaşama dönüşü çok kısa sürdü!”</p>

  <p>“Tabii öldüyse?..” diye ekledi Pencroff, garip bir ses tonuyla.</p>

  <p>“Yani onun hayatım bağışladıklarını mı düşünüyorsunuz?” diye sordu Gédéon Spilett.</p>

  <p>“Evet! Çıkarları bunu gerektiriyorsa neden olmasın?”</p>

  <p>“Ne? Eski suç ortaklarıyla karşılaşan Ayrton’ın bize borçlu olduklarını unutarak...”</p>

  <p>“Kim bilebilir ki?” diye karşılık verdi, bu can sıkıcı varsayımı dile getirirken biraz tereddüt eden Denizci.</p>

  <p>“Pencroff,” dedi Cyrus Smith, Denizci’nin elini tutarak, “aklınızdan çok kötü şeyler geçiyor ve böyle konuşmaya devam edersiniz, beni çok üzeceksiniz! Ben Ayrton’ın sadakatine kefilim!”</p>

  <p>“Ben de öyle,” diye sertçe ekledi Gazeteci.</p>

  <p>“Evet... evet!... Bay Cyrus... haksızım,” diye yanıtladı Pencroff. “Gerçekten de bu çok kötü bir düşünceydi ve doğruluğunu kanıtlayan hiçbir şey yok! Ama ne bekliyorsunuz ki? Aklım başımda değil. Ağıldaki tutsaklık beni altüst etti, yaşamım boyunca kendimi bu kadar kıstırılmış hissetmemiştim!”</p>

  <p>“Sabırlı olun, Pencroff,” diye karşılık verdi</p>

  <p>Mühendis. “Sevgili dostum Spilett, Harbert’ı Granite-house’a götürebilmemiz için ne kadar zaman gerek?”</p>

  <p>“Bunu söylemek çok zor, Cyrus,” diye yanıtladı Gazeteci, “çünkü bir tedbirsizlik olumsuz sonuçlara yol açabilir. Ama nekahet döneminin iyi geçtiğine bakılarak sekiz gün içinde gücünün yerine geleceği söylenebilir, bakalım, göreceğiz!”</p>

  <p>Sekiz gün! Bu durumda Granite-house’a geri dönüş yalnızca aralık ayının ilk günlerine ertelenmiş olacaktı.</p>

  <p>O sırada ilkbaharın ilk iki ayı geride kalmıştı. Hava güzeldi ve ısı artmaya başlıyordu. Adanın ormanları yapraklarla kaplanıyordu, hasat zamanı yaklaşıyordu. Bu durumda Granite-house’a geri dönüldüğünde yapılacak çok iş vardı, adanın tamamının keşfi için çıkılacak yolculuğu erteleyecek tek faaliyet buydu.</p>

  <p>Ağıldaki bu kuşatmanın ada sakinlerine ne büyük zararlar verdiği kolayca anlaşılabiliyordu. Ancak bu koşullar önünde boyun eğmek zorunda kalsalar da sabırsızlıklarının her geçen gün arttığı aşikardı.</p>

  <p>Gazeteci bir, iki kere yola çıkarak tahta çitin çevresini dolaştı. Karabinasının ağzına mermi sürmüş olan Gédéon Spilett, Top’la birlikte her şeye hazır bekliyordu.</p>

  <p>Tehlikeli bir durumla karşılaşmayan Gazeteci, şüpheli herhangi bir ize rastlamadı. Zaten köpeği onu her türlü tehlikeden haberdar ederdi ve Top havlamadığına göre, en azından şu an için kaygılanılacak bir şey olmadığını ve korsanların adanın başka bir bölümüne gittiklerini düşünmek mümkündü.</p>

  <p>Bununla birlikte 27 Kasım’daki ikinci çıkışında, dağın güneyindeki ormanın içinde bir çeyrek mil kadar ilerleyen Gédéon Spilett, Top’un bir şeyler hissettiğini fark etti. Köpek her zamanki gibi normal davranmıyor, koku duyusuyla şüpheli bir nesneyi algılamışçasına gidip gelerek, otları, çalılıkları araştırıyordu.</p>

  <p>Top’u izlerken, sesiyle onu cesaretlendirmeye çalışan Gédéon Spilett, elinde karabinasıyla çevreyi dikkatle izlerken, ağaçları kendisine siper ediyordu. Top’un bir insanı hissetmiş olması mümkün görünmüyordu, çünkü bu durumda öfkesini boğuk boğuk havlayarak belli ederdi. Oysa hiçbir ses çıkartmamasından tehlikenin yakında olmadığı anlaşılıyordu.</p>

  <p>Gédéon Spilett’in çevreyi dikkatle araştıran</p>

  <p>Top’u tedbirli bir şekilde takip etmesi beş dakika sürdü, aniden sık bir çalılığa doğru hareketlenen köpek, bir kumaş parçasıyla geri döndü.</p>

  <p>Lekeli, parçalanmış bir giysi parçasıydı. Gédéon Spilett kumaşı hemen ağıla götürdü.</p>

  <p>Kumaşı inceleyen arkadaşları, bunun Ayrton’ın Granite-house’un işliğinde dikilen keçe ceketinin bir parçası olduğunu fark ettiler.</p>

  <p>“Gördüğünüz gibi Pencroff,” dedi Cyrus Smith, “bu durum zavallı Ayrton’ın direndiğini gösteriyor. Korsanlar istememesine rağmen onu sürükleyerek götürmüşler! Hâlâ onun dürüstlüğünden kuşku duyuyor musunuz?”</p>

  <p>“Hayır, Bay Cyrus,” diye karşılık verdi Denizci, “ve uzun süredir, bir anlık gafletimden pişmanlık duyuyorum! Ancak bana öyle geliyor ki, bu olaydan çıkarılacak başka bir sonuç daha var.”</p>

  <p>“Nedir?” diye sordu Gazeteci.</p>

  <p>“Ayrton’ın ağılda öldürülmemiş olması! Direndiğine göre, onu buradan canlı olarak götürmüş olmalılar! Belki de hâlâ yaşıyordur!”</p>

  <p>“Gerçekten de öyle,” diye karşılık verdi bir hayli düşünceli görünen Mühendis.</p>

  <p>Bu, Ayrton’ın arkadaşlarının ümitlenmesini sağlayan bir gelişmeydi. Ağılda saldırıya uğrayan Ayrton’ın da tıpkı Harbert gibi mermilere hedef olduğuna inanmışlardı. Ancak korsanlar onu hemen öldürmeden adanın başka bir bölümüne götürmüşlerse, hâlâ tutsakları olduğu düşünülemez miydi? Belki de içlerinden biri, onun Avustralya’daki eski arkadaşlarından, kaçak mahkumların eski şefi Ben Joyce olduğunu fark etmişti? Ve kim bilir belki de Ayrton’ı kendi yanlarına çekmek gibi gerçekleşmesi imkansız bir umuda kapılmışlardı! Onu hainlik yapmak için ikna etmeleri kendilerine büyük yarar sağlayacaktı!...</p>

  <p>Ağılda bu olayı değerlendiren ada sakinleri, Ayrton’ın yeniden bulunmasının hiç de imkansız olmadığını düşünmeye başlamışlardı. Ayrton’a gelince, hâlâ bu haydutların tutsağıysa, ellerinden kurtulmak için her şeyi yapacağı muhakkaktı ve bu durumda ada sakinleri güçlü bir destekçiye daha kavuşacaklardı!</p>

  <p>“Ne olursa olsun,” dedi Gédéon Spilett, “Ayrton mutlu bir tesadüf sonucu kaçmayı başarırsa, Harbert’ın başına gelenleri ve bu nedenle ağılda kuşatma altında olduğumuzu bilmediği için doğrudan Granite-house’a gidecektir.”</p>

  <p>“Ah! Onun Granite-house’a gitmiş olmasını nasıl isterdim!” diye haykırdı Pencroff, “tabii bizim de! Çünkü bu alçaklar, barınağımıza giremeseler de en azından yaylayı, ekinlerimizi, kümesimizi tahrip edebilirler!"</p>

  <p>Tam anlamıyla bir çiftçi gibi düşünmeye başlamış olan Pencroff, ürünlerine yürekten bağlanmıştı. Ancak geri dönüş için içlerinde en çok sabırsızlananın Harbert olduğunu belirtmek gerekir, çünkü kendilerinin orada bulunmalarının ne kadar gerekli olduğunun farkındaydı. Ve onların ağılda kalmasının nedeni kendisiydi! Bu nedenle aklından çıkmayan yegane düşünce şuydu: Ne olursa olsun, ağılı terk etmek! Granite-house yolculuğuna katlanabileceğine inanıyordu. Deniz havası ve manzarası sayesinde, odasında kendini daha çabuk toparlayacağından emindi!</p>

  <p>Birçok kez Gédéon Spilett’i sıkıştırsa da Harbert’ın henüz yeterince iyileşmemiş olan yaralarının yolda yeniden açılacağından kaygılanan Gazeteci yola çıkış talimatını vermemişti..</p>

  <p>Bununla birlikte yeni bir gelişme Cyrus Smith ve iki arkadaşını genç çocuğun isteğine boyun eğmek zorunda bıraktı ve Tanrı biliyor ya, bu karar onlara büyük bir vicdan azabı yaşatabilirdi!</p>

  <p><i>29 Kasım</i> günü sabah yedide Harbert’ın odasında sohbet eden üç arkadaş Top’un havladığını duymuşlardı.</p>

  <p>Her zaman ateşlemeye hazır oldukları tüfeklerini alan Cyrus Smith, Gédéon Spilett ve Pencroff evden dışarı çıktılar.</p>

  <p>Tahta çitin dibinde bekleyen Top sıçrıyor, havlıyordu, ancak onun bu hali öfkeden çok sevinci ifade ediyordu.</p>

  <p>“Biri geliyor!”</p>

  <p>“Evet!”</p>

  <p>“Düşman değil!”</p>

  <p>“Belki de Nab’dır?”</p>

  <p>“Ya da Ayrton?”</p>

  <p>Mühendis ve iki arkadaşı daha sözlerinin yeni tamamlamışlardı ki, çitin üzerinden atlayan bir beden ağılın zeminine düştü.</p>

  <p>Bu Üstat Jüp’ün ta kendisiydi, Top onu dostane bir şekilde karşılamıştı!</p>

  <p>“Jüp!” diye haykırdı Pencroff.</p>

  <p>“Onu bize Nab gönderdi!” dedi Gazeteci.</p>

  <p>“O zaman üzerinde bir pusula olmalı,” diye karşılık verdi Mühendis.</p>

  <p>Pencroff orangutana doğru koştu. Nab’ın efendisini haberdar etmesi gereken önemli bir gelişme varsa, ne ada sakinlerinin, ne de</p>

  <p>Top’un geçebilecekleri yolları kolayca aşabilecek daha güvenilir ve daha hızlı bir ulak bulamayacağına hiç şüphe yoktu.</p>

  <p>Cyrus Smith yanılmamıştı. Jüp’ün boynunda, küçük bir çanta asılıydı ve içinde Nab’ın yazdığı bir pusula vardı. Cyrus Smith.</p>

  <p>Şu sözcükleri okuduklarında Cyrus Smith ve arkadaşlarının kapıldıkları ümitsizlik kolayca tahmin edilebilirdi:</p>

  <p>“Cuma, sabah 6.</p>

  <p>Yayla korsanlar tarafından işgal edildi!</p>

  <p>Nab”</p>

  <p>Hiçbir şey söylemeden birbirlerine bakan ada sakinleri eve döndüler. Ne yapmaları gerekiyordu? Korsanların Grande-Vue Yaylası’nda olmaları yıkım, yağma, felaket anlamına geliyordu!</p>

  <p>Mühendis, Gazeteci ve Pencroff’un geri döndüklerini gören Harbert durumun giderek ciddileştiğini anlamıştı ve Jüp’ü fark ettiğinde Granite-house’un bir felaketle karşı karşıya olduğundan hiç kuşku duymadı.</p>

  <p>“Bay Cyrus,” dedi, “ben gitmek istiyorum. Yola dayanabilirim! Gitmek istiyorum!”</p>

  <p>Gédéon Spilett, Harbert’a yaklaştı. Sonra onu inceleyerek:</p>

  <p>“O halde gidelim!” dedi.</p>

  <p>Harbert’ın bir sedyeyle mi, yoksa Ayrton’ın ağıla getirdiği arabayla mı taşınması gerektiği hızla kararlaştırıldı. Sedye yaralının daha rahat taşınmasını sağlasa bile iki kişi tarafından taşınması gerekiyordu, bu da herhangi bir saldırı durumunda iki silahın kullanılamaması demekti.</p>

  <p>Arabayı kullanarak tüm ellerin serbest kalması sağlanamaz mıydı? Harbert’ın üzerinde yattığı şilteyi oraya yerleştirmek ve sarsıntıya meydan vermeyecek bir dikkatle ilerlemek mümkün değil miydi? Mümkündü.</p>

  <p>Pencroff onaggayı arabaya koşarken, Cyrus Smith ve Gazeteci, Harbert’ın şiltesini getirerek arabanın dibindeki iki korkuluğun arasına yerleştirdiler.</p>

  <p>Hava güzeldi. Güneşin canlı ışınları ağaçların arasından süzülüyordu.</p>

  <p>“Silahlar hazır mı?” diye sordu Cyrus Smith</p>

  <p>Silahlar hazırdı. Mühendis ve Pencroff iki mermili tüfeklerini alırlarken, Gédéon Spilett karabinasını dolduruyordu. Artık yapacakları tek şey yola çıkmaktı.</p>

  <p>“Harbert, iyi misin?” diye sordu Mühendis.</p>

  <p>“Ah! Bay Cyrus,” diye karşılık verdi genç çocuk, “sakin olun, yolda ölmeyeceğim!”</p>

  <p>Bunları söylerken tüm enerjisini harcadığı fark edilen genç çocuk, büyük bir irade göstererek tükenmekte olan son gücünü harcıyordu.</p>

  <p>Mühendis yüreğinin acıyla daraldığını hissetti. Hareket işaretini vermekte tereddüt etse de bunun genç çocuğun umudunu kırmak, ve belki de onu öldürmek anlamına geleceğini biliyordu.</p>

  <p>“Yola koyulalım!” dedi Cyrus Smith.</p>

  <p>Ağılın kapısının açılmasıyla gerekli durumlarda sessizliklerini korumasını bilen Jüp ve Top önden gittiler. Arabanın çıkmasının ardından kapı tekrar kapatıldı ve Pencroff’un yönetimindeki onagga ağır adımlarla ilerlemeye başladı.</p>

  <p>Kuşkusuz, ağıldan doğruca Granite-house’a giden bu yoldan farklı bir yol tercih edilmesi daha iyi olacaktı, ancak araba ormandan geçerken büyük güçlükler yaşayacaktı. Bu nedenle korsanlar tarafından bilinse de bu yolu kullanmak gerekiyordu.</p>

  <p>Arabanın her iki yanında yer alan Cyrus Smith ve Gédéon Spilett her türlü saldırıya karşı hazır bir şekilde ilerliyorlardı. Bununla birlikte korsanların henüz Grande-Vue Yaylasından ayrılmamış olmaları mümkündü. Nab’ın onları görür görmez pusulayı yolladığı ortadaydı. Not saat altıda yazılmıştı, sık sık ağıla gidip gelen çevik orangutanın beş millik bu yolu katetmesi için üç çeyrek saat yeterliydi, bu durumda şu an için yolun güvenli olduğu, çatışmanın Granite-house yakınlarında gerçekleşeceği söylenebilirdi.</p>

  <p>Yine de ada sakinleri her an için tetikte bekliyorlardı. Top ve eline sopasını almış olan Jüp, önden de gitseler, yol kenarındaki ağaçların arasına da girseler, hiçbir tehlike sinyali vermiyorlardı.</p>

  <p>Pencroff’un yönetimindeki araba yavaşça ilerliyordu. Ağıldan saat yedi buçukta ayrılmışlardı, bir saat sonra beş millik yolun dört mili hiçbir olay yaşanmadan katedilmişti.</p>

  <p>Yol, Jakamar Ormanları’nın Mercy’le göl arasında kalan bölümünün tamamında olduğu gibi ıssızdı. Hiçbir tehlike belirtisi yoktu. Koruluklar da kazazedelerin adaya ilk geldikleri gündeki kadar ıssızdı.</p>

  <p>Yaylaya yaklaşıyorlardı. Bir mil sonra Creek-Glycerine üzerindeki köprücük fark edilebilecekti. Cyrus Smith gerek korsanların bu noktadan geçmiş olduklarından, gerekse akarsuyu aştıktan sonra geri çekilmeyi kolaylaştırmak için köprücüğü indirmiş olacaklarından, dolayısıyla köprücüğü yerinde bulacaklarından hiç şüphe duymuyordu.</p>

  <p>Nihayet ağaçların arasından deniz ufku belirdi. Ancak araba yoluna devam etti, çünkü hiçbiri onun yanından ayrılmayı düşünmüyordu.</p>

  <p>O sırada onaggayı durduran Pencroff, ürkütücü bir ses tonuyla:</p>

  <p>“Ah! Sefiller!” diye haykırdı.</p>

  <p>Ve eliyle yel değirmeninin, ahırların ve kümesin üzerindeki yoğun dumanları gösterdi.</p>

  <p>Bir adam dumanların ortasında koşuşturuyordu.</p>

  <p>Bu Nab’dı.</p>

  <p>Arkadaşlarının haykırışlarını duyarak onlara doğru koştu...</p>

  <p>Korsanlar yaylayı talan ettikten sonra, yarım saat önce oradan ayrılmışlardı!</p>

  <p>“Ya Bay Harbert?” diye haykırdı Nab.</p>

  <p>O sırada Gédéon Spilett arabaya geri döndü.</p>

  <p>Harbert bilincini kaybetmişti!</p>
</body>
</html>
