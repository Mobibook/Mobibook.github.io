<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>VII</h1>

  <p>Harbert’ın çığlığını duyan Pencroff, silahını elinden atıp ona doğru koştu.</p>

  <p>“Onu öldürdüler!” diye haykırdı. “Evladımı öldürdüler!”</p>

  <p>Cyrus Smith ve Gédéon Spilett’da Harbert’ın yanına gelmişlerdi. Gazeteci zavallı çocuğun kalbinin hâlâ atıp atmadığını öğrenmeye çalışıyordu.</p>

  <p>“Yaşıyor,” dedi. “Ama onu taşımamız lazım...”</p>

  <p>“Granite-house’a mı? Bu mümkün değil!” diye yanıtladı Mühendis.</p>

  <p>“O zaman ağıla taşıyalım!” diye haykırdı Pencroff.</p>

  <p>“Bir saniye,” dedi Cyrus Smith.</p>

  <p>Çitin arkasını dolaşacak şekilde sol tarafa yöneldi. Orada, karşısında bulduğu bir korsanın ateşlediği tüfekten çıkan mermi şapkasını deldi. Birkaç saniye içinde ikinci mermiyi ateşlemeye fırsat bulamayan korsan, Cyrus Smith’in tüfeğinden daha çok güvendiği hançerinin tam kalbine isabet etmesiyle yere yığıldı.</p>

  <p>Bu arada çitin köşesine tırmanarak içeri atlayan Gédéon Spilett ve Denizci, kapıya destek olan kazıkları devirerek boş eve doğru koştular, kısa süre sonra zavallı Harbert, Ayrton’ın yatağına yatırıldı.</p>

  <p>Çok kısa bir süre içinde Cyrus Smith de yanlarına geldi.</p>

  <p>Harbert’ın hiç kımıldamadan yattığını gören Denizci’nin hali içler acısıydı. Hıçkıra hıçkıra ağlıyor, kafasını duvarlara vurmak istiyordu. Ne Mühendis, ne de Gazeteci onu teselli edebiliyordu, yaşadıkları yoğun duygular onların konuşmasını da engelliyordu.</p>

  <p>Bununla birlikte gözlerinin önünde can çekişen zavallı çocuğu ölüme terk etmemek için ellerinden geleni yapmaya kararlıydılar. Yaşamı boyunca birçok olayla karşı karşıya gelmiş olan Gédéon Spilett, az da olsa hekimlikten de anlıyordu, birçok kez ateşli ya da ateşsiz silahların yol açtığı yaraları tedavi etmek zorunda kalmıştı. Cyrus Smith’in de yardımıyla Harbert için gerekli tedaviyi uygulamaya koyuldu.</p>

  <p>Gazeteci önce, kan kaybından ya da merminin bir kemiğe çarpmasından kaynaklanan şiddetli sarsıntıya bağlı olabilecek genel hareketsizlik karşısında hayrete kapıldı.</p>

  <p>Harbert’ın yüzü aşırı solgun görünüyordu, uzun aralıklarla atan nabzı o kadar zayıftı ki, Gédéon Spilett kalbinin durmak üzere olduğunu düşünmeye başlamıştı. Aynı zamanda duyularını ve bilincini yitirmiş gibi görünüyordu. Bu belirtiler çok ciddiydi.</p>

  <p>Harbert’ın yarasından akan kan mendillerle temizlendikten sonra, göğsü soğuk suyla yıkandı.</p>

  <p>Şimdi yara izi seçilebiliyordu. Üçüncü ve dördüncü kaburgalarının arasında oval bir delik vardı. Merminin isabet ettiği nokta burasıydı.</p>

  <p>Gédéon Spilett ve Cyrus Smith zavallı çocuğu ters çevirdiler, inlemesi öyle hafifti ki, son nefesini veriyor olduğu düşünülebilirdi.</p>

  <p>Harbert’ın sırtını kanlar içinde bırakan ikinci yara izinden merminin buradan çıkmış olduğu anlaşılıyordu.</p>

  <p>“Tanrı’ya şükürler olsun!” diye haykırdı Gazeteci, “mermi vücutta kalmamış, onu çıkartmamız gerekmeyecek.”</p>

  <p>“Peki ya kalbi?..” diye sordu Cyrus Smith.</p>

  <p>“Mermi kalbe isabet etseydi ölmüş olurdu!”</p>

  <p>“Ölmüş mü?” diye haykırdı Pencroff adeta kükreyerek!</p>

  <p>Denizci, Gazeteci’nin yalnızca son sözlerini duymuştu.</p>

  <p>“Hayır, Pencroff,” diye yanıtladı Cyrus Smith, “hayır! Ölmedi. Nabzı hâlâ atıyor! Hatta az önce hafifçe inledi. Ancak evladınızın iyiliği için biraz sakin olun. Soğukkanlılığımızı korumamıza engel olmayın, dostum.”</p>

  <p>Pencroff sustu, ancak içinde kabaran duygular, kocaman gözyaşları halinde yüzüne döküldü.</p>

  <p>Bu arada Gédéon Spilett hekimlikle ilgili anılarını canlandırmaya çalışıyor ve yöntemine uygun hareket etmenin yollarını arıyordu. Gözlemlerine göre, kurşunun önden girip arkadan çıktığına hiç kuşku yoktu. Ancak geçerken önemli iç organlarda hasara neden olmuş muydu? İşte şu an için meslekten bir cerrahın bile güçlükle yanıtlayacağı bu soru, Gazeteci’nin bilgi sınırlarının dışındaydı.</p>

  <p>Bununla birlikte bir şeyi çok iyi biliyordu; Zedelenmiş bölgelerin iltihaplanmasını önlemek, ardından belki de ölümcül olan bu yaranın neden olacağı lokal iltihaba ve ateşe karşı mücadele etmek gerekliydi! Ancak hangi merhemleri, hangi ateş düşürücüleri kullanacaktı? Bu iltihabı durdurmak için hangi yolu denemeliydi?</p>

  <p>Ne olursa olsun, asıl önemli olan hiç zaman kaybetmeden iki yaranın pansumanını yapmaktı. Gédéon Spilett yarayı ılık suyla yıkayarak ve dudakları sıkıştırarak kan kaybını önleyeceğini düşünüyordu. Harbert kan kaybından oldukça bitkin düşmüştü.</p>

  <p>Bunun üzerine Gazeteci iki yarayı da soğuk suyla yıkamakla yetinmesi gerektiğini düşündü.</p>

  <p>Sol yana doğru yatırılmış olan Harbert, bu pozisyonunu koruyordu.</p>

  <p>“Kımıldamaması lazım,” dedi Gédéon Spilett. “Sırtındaki ve göğsündeki yaraların İrinlerinin boşalması için en uygun pozisyon bu, ayrıca iyice dinlenmesi gerek.”</p>

  <p>“Ne! Onu Granite-house’a götüremeyecek miyiz?” diye sordu Pencroff.</p>

  <p>“Hayır, Pencroff,” diye karşılık verdi Gazeteci.</p>

  <p>“Lanet olsun!” diye haykırdı Denizci yumruğunu göğe doğru kaldırarak.</p>

  <p>“Pencroff!” dedi Cyrus Smith.</p>

  <p>Gédéon Spilett yeniden yaralı çocuğu dikkatle incelemeye koyuldu. Harbert’ın yüzü hâlâ öylesine solgundu ki, Gazeteci ne yapacağını bilemiyordu.</p>

  <p>“Cyrus,” dedi, “ben doktor değilim... Ne yapacağıma karar veremiyorum... Tavsiyeleriniz ve deneyimlerinizle bana yardımcı olmanız gerek!..”</p>

  <p>“Sakin olun, dostum,” diye karşılık verdi Mühendis, Gazeteci’nin elini sıkarak... “Soğukkanlı bir şekilde karar verin... Yalnızca Harbert’ı kurtarmamız gerektiğini düşünün!”</p>

  <p>Bu sözler sorumluluk duygusunun ağır yüküyle bir an için cesaretini kaybetmiş olan Gédéon Spilett’i kendine getirdi. Yatağın yanına oturdu. Cyrus Smith ayakta duruyordu. Pencroff yırttığı gömleğini bir robot gibi çocuğun göğsüne sarıyordu.</p>

  <p>O zaman Gédéon Spilett, ne yapılması gerektiğini Cyrus Smith’e anlattı, kanı durdurmak, ancak yaraları kapamamak lazımdı, ayrıca irinin göğsün iç bölümünde birikmesini engellemek için hemen kabuk tutmasını önlemeye dikkat etmeliydiler.</p>

  <p>Cyrus Smith, Gazeteci’nin söylediklerinin tamamını onayladı ve yaraların kenarlarının kapanmasına izin vermeden sürekli olarak pansuman yapılmasına karar verildi. Neyse ki, apselerin açılmasına ihtiyaç yoktu.</p>

  <p>Şimdi ada sakinlerine iltihapla başa çıkabilmek için etkili bir madde gerekiyordu. Ellerinde böyle bir iltihap giderici var mıydı?</p>

  <p>Evet! Vardı, doğa bu maddeyi onlara cömertçe vermişti. Ellerinde yaraların iltihaplanmasına karşı en güçlü maddelerden biri olan ve ciddi durumlarda etkili bir tedavi aracı olarak kullanılan soğuk su vardı, doktorlar etkisi konusunda hemfikirdiler. Ayrıca soğuk suyun yarayı zamansız pansumanlara gerek bırakmadan iyileştirdiği de bilinmekteydi, ilk günlerde havayla temasın olumsuz sonuçlara yol açtığı dikkate alınırsa, bu büyük bir avantajdı.</p>

  <p>En başarılı cerrah bile ancak sağduyularına dayanarak bu yöntemi uygulamaya karar veren Gédéon Spilett ve Cyrus Smith gibi davranabilirdi. Hiç durmadan soğuk suyla ıslatılan bezler zavallı Harbert’ın yaralarına uygulanıyordu.</p>

  <p>Denizci, öncelikle günlük yaşam için gerekli hiçbir şeyin eksik olmadığı evin şöminesini yaktı. Akağaç şurubu ve genç çocuğun Grant Gölü kıyısından kendi elleriyle topladığı tıbbi bitkilerden ferahlatıcı içecekler hazırlanarak kendinde olmamasına rağmen, Harbert’a içirildi. Ateşi bir hayli yüksekti ve gündüz olduğu gibi gece boyunca da bilinci yerine gelmedi. Harbert’ın yaşamı pamuk ipliğine bağlıydı ve bu iplik her an kopabilirdi.</p>

  <p>12 Kasım günü Cyrus Smith ve arkadaşları ümitlenmeye başladılar. Harbert derin uykusundan uyanarak gözlerini açmış, Cyrus Smith, Gazeteci ve Pencroff’u tanımıştı. Birkaç kelime etmeye çalışsa da olan bitene anlam veremiyordu. Durum kendisine anlatıldıktan sonra Gédéon Spilett hayatının tehlikede olmadığını ve yaralarının birkaç gün içinde kapanacağını, ancak kesin bir istirahata ihtiyacı olduğunu bildirdi. Zaten Harbert’ın ağrısı sızısı kalmamıştı, sürekli olarak uygulanan soğuk su tedavisi yaraların iltihaplanmasını önlüyordu. İrin düzenli bir şekilde atılıyor, ateşi yükselme eğilimi göstermiyordu. Bu ürkütücü yaranın bir felakete yol açmayacağı ümit edilebilirdi. Yüreği yavaş yavaş ferahlamaya başlayan Pencroff, tıpkı bir hemşireyi ya da çocuğunun başucunda bekleyen bir anneyi andırıyordu. Harbert yeniden iç geçirdi, ama derin ve rahat bir uykuda olduğu anlaşılıyordu.</p>

  <p>“Bana umutlu olduğunuzu tekrar söyleyin, Bay Spilett!” dedi Pencroff. “Bana Harbert’ı kurtaracağınızı tekrar söyleyin!”</p>

  <p>“Evet, onu kurtaracağız!” diye karşılık verdi Gazeteci. “Yarası ağır, hatta mermi ciğerini hile delmiş olabilir, ama organ ölümcül bir şekilde hasar görmemiş.”</p>

  <p>“Çok şükür!” diye tekrarladı Pencroff.</p>

  <p>Anlaşılacağı gibi, yirmi dört saattir ağılda bulunan ada sakinlerinin tek düşüncesi Harbert’ı iyileştirmekti. Korsanlar geri gelirlerse, kendilerini bekleyen tehlikeleri ya da gelecekle ilgili önlemleri unutmuş gibi görünüyorlardı.</p>

  <p>Ancak o gün, Pencroff hastanın başında nöbet beklerken Cyrus Smith ve Gazeteci neler yapmaları gerektiği konusunda fikir alışverişinde bulundular.</p>

  <p>İşe ağılı dolaşmakla başladıklarında Ayrton’ın izine rastlayamadılar. Bu bahtsız adam eski suç ortakları tarafından kaçırılmış mıydı? Ağılda baskına mı uğramıştı? Onlarla dövüşmüş ve yenik mi düşmüştü? Bu son varsayımın gerçekleşme olasılığı fazlaydı. Gédéon Spilett, tahta çiti aştığı sırada, korsanlardan birinin Franklin Dağı’nın güney yamacına doğru kaçtığını ve Top’un da onun peşinden gittiğini görmüştü. Bu adam, Mercy’nin ağzında parçalanan kayığın mürettebatındandı. Zaten Cyrus Smith’in öldürdüğü ve cesedi çitin dışında bulunan korsan da Bob Harvey’nin çetesindendi.</p>

  <p>Ağıla gelince, herhangi bir tahribata maruz kalmamıştı. Kapılar kapalıydı ve hayvanlar ormana dağılmamışlardı. Bunun yanı sıra, ne evde, ne de tahta çitte herhangi bir kavga ve hasar izine rastlanmıştı. Yalnızca Ayrton’ın cephaneleri kendisiyle birlikte ortadan kaybolmuştu.</p>

  <p>“Zavallı baskına uğramış,” dedi Cyrus Smith, “hemen teslim olacak bir adam olmadığı için onlarla boğuşmuş ve yenik düşmüş olmalı.”</p>

  <p>“Evet! Bu endişe verici!” diye karşılık verdi Gazeteci. “Sonra her şeyin bolca bulunduğu ağıla yerleşen korsanların, bizim geldiğimizi görünce kaçtıklarına eminim. O sırada ölü ya da diri, Ayrton’ın burada olmadığına hiç şüp-' he yok.”</p>

  <p>“Ormanı araştırmak ve adayı bu sefil yaratıklardan temizlemek gerekecek,” dedi Mühendis. “Onlara vahşi hayvanlar gibi davranmak isteyen Pencroff önsezilerinde yanılmıyordu. Onun dediğini yapsaydık, bu felaketler başımıza gelmeyecekti!”</p>

  <p>“Evet,” diye yanıtladı Gazeteci, “ama artık onlara karşı acımasız davranmamız için gerekçelerimiz var!”</p>

  <p>“Her durumda,” dedi Mühendis, “bir süre daha beklemek ve Harbert’ı güvenli bir şekilde Granite-house’a götürene dek ağılda kalmak zorundayız.”</p>

  <p>“Ama ya Nab?” diye sordu Gazeteci.</p>

  <p>“Nab güvenilir bir yerde.”</p>

  <p>“Ama ya bizi merak edip gelmeye kalkarsa?” “Gelmemesi gerek!” diye sertçe yanıtladı Cyrus Smith. “Onu yolda öldürürler!”</p>

  <p>“Büyük bir ihtimalle bizi aramaya gelecek!” “Ah! Telgraf hâlâ çalışır durumda olsaydı, onu durumdan haberdar edebilirdik! Ama artık mümkün değil! Pencroff ve Harbert’ı burada yalnız bırakamayız!... O halde Granite-house’a tek başıma gideceğim.”</p>

  <p>“Hayır, hayır! Cyrus,” diye yanıtladı Gazeteci, “kendinizi tehlikeye atmamalısınız! Cesaretiniz bir işe yaramaz. Sık ağaçlıkların arkasına gizlenmiş olan bu sefillerin ağılı gözledikleri ortada ve oraya gitmeye kalkarsanız, kısa süre sonra bir yerine iki felakete üzülmek zorunda kalırız!”</p>

  <p>“Ama Nab?” diye tekrarlıyordu Mühendis. “Yirmi dört saattir bizden haber alamıyor! Buraya gelmek isteyecektir!”</p>

  <p>“Ve bizim kadar tedbirli davranmayacağı için, mermilere hedef olacak!..” diye yanıtladı Gédéon Spilett.</p>

  <p>“Ona haber” vermenin başka bir yolu yok mu?”</p>

  <p>Mühendis bunları düşünürken bakışları “Ben burada değil miyim?” dercesine gidip gelen Top’a takıldı.</p>

  <p>“Top!” diye haykırdı.</p>

  <p>Sahibinin çağrısı üzerine hayvan sıçrayarak Mühendis’in yanına geldi.</p>

  <p>“Evet, Top gidecek!” dedi Mühendis’in aklından geçenleri anlayan Gazeteci, “Top bizim geçemeyeceğimiz yerlerden geçecek! Ağılın haberlerini Granite-house’a, Granite-house’un haberlerini ağıla taşıyacak!”</p>

  <p>“Çabuk!” diye karşılık verdi Cyrus Smith, “Çabuk!”</p>

  <p>Not defterinden hızla bir sayfa yırtan Gédéon Spilett, şu satırları kaleme aldı:</p>

  <p>“Harben yaralandı. Biz ağıldayız. Dikkatli ol. Granite-house’dan ayrılma. Korsanlar o civarlarda görüldü mü? Top’la cevap yolla.”</p>

  <p>Nab’ın bilmesi gereken her şeyi içerdiği gibi, ada sakinlerinin öğrenmek istedikleri ayrıntıları da kapsayan bu kısa ve özlü pusula katlanarak fark edilebilecek şekilde Top’un kolyesine iliştirildi.</p>

  <p>“Top! Köpeğim,” dedi o zaman Mühendis hayvanı okşayarak, “Nab, Top! Nab! Git! Git!”</p>

  <p>Bu sözler üzerine patilerini kaldıran Top kendisinden ne istendiğini anlıyor gibiydi. Ağıl yoluna yabancı değildi. Yarım saatten az bir süre içinde bu mesafeyi kat edebilir, Cyrus Smith ile Gazeteci’nin büyük tehlikeleri göze alarak aşabilecekleri bu yolu, otların arasından ve ormanın sınırından hiç fark edilmeden geçebilirdi.</p>

  <p>Ağılın kapısına giden Mühendis, kanatlardan birini itti.</p>

  <p>“Nab! Top, Nab!” diye bir kez daha tekrarladı, elini Granite-house istikametine doğru uzatarak.</p>

  <p>Dışarı fırlayan Top kısa süre içinde gözden kayboldu.</p>

  <p>“Başaracak!” dedi Gazeteci.</p>

  <p>“Evet ve bu sadık hayvan geri gelecek!”</p>

  <p>“Saat kaç?” diye sordu Gédéon Spilett.</p>

  <p>“On.”</p>

  <p>“Bir saat sonra burada olur. Dönüşünü gözleyeceğiz.”</p>

  <p>Ağılın kapısını tekrar kapatan Mühendis ve Gazeteci eve geri döndüler. O sırada Harben derin bir uykuya dalmıştı. Pencroff kompresleri sürekli olarak nemli tutuyordu. O an için kendisine ihtiyaç duyulmadığını anlayan Gédéon Spilett, çitin bir saldırının gerçekleşebileceği dağın eteğine bakan kısmını dikkatle gözleyerek yiyecek bir şeyler hazırlamaya başladı.</p>

  <p>Ada sakinleri Top’un dönüşünü endişeyle beklemeye başladılar. Saat on bire doğru Cyrus Smith ve Gazeteci ellerinde karabinalarıyla köpeklerinin ilk havlamasında açmak üzere kapının arkasına geldiler. Top’un hiç güçlük çekmeden Granite-house’a ulaştığından ve Nab’ın onu hemen geri gönderdiğinden emindiler.</p>

  <p>Oraya gelmelerinin üzerinden on dakika geçmişti ki, yankılanan bir silah sesine havlamalar eşlik etti.</p>

  <p>Kapıyı açan Mühendis, yüz adım ötedeki ağaçların arasından tüten tüfek dumanını hedef alarak silahını ateşledi.</p>

  <p>Top’un hemen içeri girmesiyle kapı yeniden sıkıca kapatıldı.</p>

  <p>“Top, Top!” diye haykırdı Mühendis, köpeğin güzel koca kafasını kollarının arasına alarak.</p>

  <p>Boynuna bağlanmış olan pusulada Nab’ın büyük harflerle yazdığı şu sözcükleri okudu:</p>

  <p>“Granite-house çevresinde korsanlara hiç rastlamadım. Burada kalacağım. Zavallı Bay Harbert!”</p>
</body>
</html>
