<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XVIII</h1>

  <p>“Zavallı adam!” dedi kapının eşiğinden, asansörün ipiyle aşağıya süzülerek karanlığın ortasında gözden kaybolan Ayrton’ı izledikten sonra geri dönen Harbert.</p>

  <p>“Geri gelecek,” dedi Cyrus Smith</p>

  <p>“Ah, Bay Cyrus,” diye haykırdı Pencroff, “bu ne anlama geliyor? Bu nasıl olur! Ayrton değilse, şişeyi denize kim bırakmış olabilir?”</p>

  <p>Hiç şüphe yok ki, sorulması gereken bir soru da buydu!</p>

  <p>“O,” diye yanıtladı Nab, “ama zavallı o zamanlar yarı deliydi.”</p>

  <p>“Evet!” dedi Harbert, “ve ne yaptığının farkında değildi.”</p>

  <p>“Bu olayı başka türlü açıklamak mümkün değil, dostlarım,” diye sertçe yanıtladı Cyrus Smith, “Ayrton’ın Tabor Adası’nın konumunu tam olarak nasıl bildirdiğini anlıyorum, koordinatları adaya bırakılmadan önce yaşadığı olaylar sırasında öğrenmiş olmalı.”</p>

  <p>“Yine de,” dedi Pencroff, “pusulayı kaleme aldığı sırada bir yabani olmasa da onu denize bırakmasının üzerinden yedi, sekiz yıl geçmiş olmalı, bu durumda kağıdın nemden yıpranmamış olması nasıl açıklanabilir?”</p>

  <p>“Bu durum, Ayrton’ın bilincini zannettiğinden daha sonraki bir tarihte yitirmiş olduğunu gösteriyor,” diye karşılık verdi Cyrus Smith.</p>

  <p>“Böyle olması gerekir,” diye karşılık verdi Pencroff, “yoksa, bu olayı açıklamak mümkün olmayacak.”</p>

  <p>“Gerçekten de öyle,” diye yanıtladı bu tartışmayı uzatmak istemezmiş gibi görünen Mühendis.</p>

  <p>“Peki, Ayrton gerçeği mi anlattı?” diye sordu Denizci.</p>

  <p>“Evet,” diye yanıtladı Gazeteci. Anlattığı hikaye tam anlamıyla gerçeği yansıtıyor. Gazetelerin Lord Glenarvan’ın girişiminden ve elde ettiği sonuçtan söz ettiklerini iyi hatırlıyorum.”</p>

  <p>“Ayrton gerçekleri anlattı,” diye ekledi Cyrus Smith, “buna emin olun Pencroff, çünkü kendisine karşı oldukça acımasızdı. İnsan kendini bu şekilde suçladığında, yalnızca gerçekleri söyler!”</p>

  <p>21 Aralık günü kumsala inen ada sakinleri, yaylayı aştıklarında Ayrton’ı göremediler, Gece ağıldaki evine ulaşmış olduğunu düşünerek onu rahatsız etmemeye karar verdiler.</p>

  <p>Hiç kuşku yok ki, teşviklerin başaramadığını zaman başaracaktı.</p>

  <p>Harbert, Pencroff ve Nab her zamanki işlerinin başına döndüler. Yine aynı gün Cyrus Smith ve Gazeteci, Peribacaları’ndaki işlikte çalışmak için bir araya geldiler.</p>

  <p>“Biliyor musunuz, sevgili dostum Cyrus,” dedi Gédéon Spilett, “dün şişeyle ilgili olarak yaptığınız açıklamalar beni hiç tatmin etmedi! Neler olup bittiğini hiç hatırlamayan bu zavallının o pusulayı yazdıktan sonra denize bırakması nasıl kabul edilebilir?”</p>

  <p>“Zaten pusulayı denize bırakan o değildi," sevgili dostum Spilett.”</p>

  <p>“O zaman, yine aynı şeyi mi düşünüyorsunuz...”</p>

  <p>“Hiçbir şey düşünmüyorum, hiçbir şey bilmiyorum!” diye karşılık verdi Cyrus Smith, Gazeteci’nin sözünü yarıda keserek. “Bu olayı da bugüne kadar açıklayamadığım olaylar kategorisine sokuyorum!”</p>

  <p>“Gerçekten de Cyrus,” dedi Gédéon Spilett, “inanılmaz olaylar yaşanıyor! Kurtuluşunuz, kumsala vuran kasa, Top’un garip davranışları ve nihayet bu şişe... Bu olayların üzerini örten sır perdesini hiçbir zaman aralayamayacak mıyız?”</p>

  <p>“Bu adayı en ücra köşesine dek karış karış taradığımda bunu başaracağız,” dedi sertçe Mühendis.</p>

  <p>“Belki kader bize bu gizem kapısının anahtarını verecek!”</p>

  <p>“Kader! Spilett! Ne kadere, ne de bu dünyadaki gizemli olaylara inanıyorum. Açıklanamaz gibi görünen her şeyin bir nedeni vardır, ben de onu bulacağım. Ancak o zamana kadar, gözlemlerimizi sürdürerek çalışmaya devam edelim.”</p>

  <p>Ocak ayı gelmişti. 1867 senesi başlıyordu. Yaz mevsimine özgü çalışmalar titizlikle sürdürüldü. Takip eden günler boyunca ağıla giden Harbert ve Gédéon Spilett, Ayrton’ın kendisi için hazırlanan eve yerleştiğine tanık oldular. Orada kendine emanet edilmiş olan sürülere bakıyor, böylece arkadaşlarını iki, üç günde bir ağıla gelmek zahmetinden kurtarıyordu. Ayrton’ı uzun süre yalnız bırakmak istemeyen ada sakinleri ise sık sık onu ziyarete geliyorlardı.</p>

  <p>Zaten Mühendis ve Gédéon Spilett’in taşıdıkları bazı kaygılara bakılırsa, adanın bu bölümünün denetim altında olması hiç de önemsiz değildi ve herhangi bir gelişme yaşanırsa, Ayrton, Granite-house’un sakinlerini bilgilendirmeyi ihmal etmezdi.</p>

  <p>Bununla birlikte olayın aciliyeti Mühendis’in durumdan hemen haberdar edilmesini gerektirebilirdi. Lincoln Adası’nın gizemli olaylarının dışında, batı kıyısı açıklarında bir geminin belirmesi, batı sahillerinde meydana gelebilecek bir deniz kazası, korsanların adaya çıkması gibi ada sakinlerinin acil müdahalesini gerektiren gelişmeler yaşanabilirdi.</p>

  <p>Bunun üzerine ağılla Granite-house arasında hızlı bir iletişim kurmaya karar veren Cyrus Smith, 10 Ocak günü bu düşüncesini arkadaşlarına açtı.</p>

  <p>“Ah! Bunu nasıl başaracaksınız? Bay Cyrus,” diye sordu Pencroff. “Yoksa bir telgraf hattı kurmayı mı planlıyorsunuz?”</p>

  <p>“Kesinlikle,” diye yanıtladı Mühendis.</p>

  <p>“Elektrik enerjisi sayesinde mi?” diye haykırdı Harbert.</p>

  <p>“Elektrik enerjisi sayesinde,” diye karşılık verdi Cyrus Smith. “Elimizde pil yapmak için gereken her şey var, işin en zor kısmı demir tellerini germek olacak, ama bir hadde sayesinde bu işin üstesinden gelebileceğimizi düşünüyorum.”</p>

  <p>Güzel, bunun ardından bir de demiryolu yaparsak şaşırmam,” dedi Denizci.</p>

  <p>Ada sakinleri işin en zor kısmından, yani tellerin hazırlanmasından başlayarak çalışmaya koyuldular, çünkü bu işlemde başarılı olamazlarsa, pili ve diğer gereksinimleri üretmenin bir anlamı olmayacaktı.</p>

  <p>Bilindiği gibi Lincoln Adası’nın oldukça kaliteli olan demiri, çekip uzatılmaya elverişliydi. Cyrus Smith, işe teli sürekli olarak istenilen incelikte tutmaya yarayan değişik çaplı konik deliklerden oluşan bir hadde hazırlamakla başladı. Su verilerek sertleştirilen bu çelik parçası, Mühendisin bir kez daha motor gücü olarak yararlanacağı büyük şelalenin birkaç ayak ötesindeki toprağa sık ca gömülmüş bir çatkının üzerine sağlam bir şekilde sabidendi.</p>

  <p>O sırada kullanılmayan, ancak büyük bir güçle hareket eden eksen yatağından demir telinin etrafına dolanarak uzatılmasında yararlanılabilecek olan tokaç değirmeni oradaydı.</p>

  <p>Bu işlemin büyük bir titizlikle gerçekleştirilmesi gerekiyordu. Önceden hazırlanarak uçları eğe ile inceltilmiş ince, uzun demir çubuklarının, haddenin en geniş deliğine sokulmasıyla eksen yatağının çevresine dolanan yirmi beş, otuz ayak uzunluğunda demir teli elde edildi, sonra telin çözülerek peş peşe daha küçük çaplı deliklerden geçirilmesiyle işleme devam edildi. Sonuç olarak Mühendis kolayca uç uca eklenilebilen ve ağılı Granite-house’dan ayıran beş millik mesafe boyunca gerilecek olan kırk, elli ayaklık teller üretti.</p>

  <p>Bu işin başarıyla tamamlanması için birkaç gün yeterliydi ve tellerin uzatılması işleminin başlamasıyla haddecilik görevini arkadaşlarına devrederek pil yapımı için gerekli çalışmalara koyuldu.</p>

  <p>Söz konusu olan sabit akımlı bir pil üretmekti. O dönemde kullanılan pillerin karni kömürü, çinko ve bakırdan yapıldığı bilinmekteydi. Mühendis’in tüm araştırmalarına rağmen, Lincoln Adası’nda bulamadığı bakırı bir kenara bırakması gerekiyordu. Gaz fabrikalarının karnilerinde bulunan ve taşkömürünün hidrojenden arındırılmasıyla elde edilen karni kömürünün üretimi içinse büyük uğraşlar gerektiren özel aletler hazırlanmalıydı. Çinkoya gelince, anımsanacağı gibi Epave Burnu’nda bulunan kasada, bu metali içeren bir paket vardı ve bu ganimetin kullanılması için bundan daha iyi bir fırsat olamazdı.</p>

  <p>Cyrus Smith, uzun uzun düşündükten sonra Becquerel’in 1820’de tasarlamış olduğu ve yalnızca çinko kullanılan basit bir pil üretmeye karar verdi. Nitrik asit ve potasyum gibi maddeler ise zaten elinde mevcuttu.</p>

  <p>Etkisi, asit ve potasyumun tepkimeye girmesiyle ortaya çıkacak olan bu pilin üretimi şu şekilde gerçekleştirilmişti.</p>

  <p>Ürettiği cam şişeleri nitrik asitle dolduran Mühendis, ağızlarını ortalarından alt ucu kapalı ve bir çaputun içine doldurulmuş kilden bir tampon aracılığıyla asidin içine daldırılacak olan tıpalarla kapattı. Tüplerin üst ucundan daha önceden çeşitli bitkilerin yakılmasıyla elde edilmiş olan potasyum eriyiğini döktü, bu şekilde asit ve potasyum kil tabakasının arasından tepkimeye girebileceklerdi.</p>

  <p>Ardından Cyrus Smith eline aldığı iki çinko levhanın birini nitrik aside, diğerini de potasyum eriyiğine batırdı. Böylece şişenin levhasından, tüpün levhasına giden bir elektrik akımı oluştu, bu iki levhanın metal bir telle birbirlerine bağlanmasıyla tüpün levhası pozitif kutup, şişenin levhası negatif kutup haline geldi. Şişelerin ürettiği akımın bir araya gelmesiyle telgrafın çalışması için gerekli enerji elde edilmiş olacaktı.</p>

  <p>İşte Cyrus Smith’in Granite-house’la ağıl arasındaki iletişimi sağlayacak olan basit ve dahiyane aleti buydu.</p>

  <p>6 Şubat günü ağıl yolu boyunca telleri taşıyacak olan, yalıtkan camlarla kaplı kazıkların çakılmasına başlandı. Birkaç gün sonra üreteceği elektrik akımını saatte yüz bin kilometrelik bir hızla iletecek olan teller gerilmişti, bu akım toprak sayesinde başlangıç noktasına dönecekti.</p>

  <p>Biri Granite-house’da, bin de ağılda kullanılmak üzere iki pil üretilmişti, ne de olsa ağıldan gelen telgraflara Granite-house’dan yanıt verilecekti.</p>

  <p>Alıcı ve manipülatöre gelince, oldukça basit bir düzeneğe sahip oldukları söylenebilirdi. Her iki istasyonda da telin bir demir parçasına sarılmasıyla oluşan bir elektromıknatıs vardı. İki kutup arasında iletişim sağlandığında pozitif kutuptan çıkarak tel boyunca ilerleyen akım, geçici olarak mıknatıslanan elektromıknatıstan geçerek toprak aracılığıyla negatif kutba geri dönüyordu. Akımın kesilmesiyle elektromıknatıs mıknatıs etkisini hemen kaybediyordu. Bu durumda, elektromıknatısın önüne akımın geçişi sırasında kalkan ve akımın kesilmesiyle düşen yumuşak bir demir levhanın konması yeterliydi. Bu levha sayesinde gerekli düzeneğin kurulmasının ardından Cyrus Smith, levhaya takılan ve alfabenin harflerini taşıyan kadrana bir ibre eklemekte zorluk çekmemişti, bu şekilde istasyonlar arasındaki haberleşme sağlanabilecekti.</p>

  <p>12 Şubat’ta tüm hazırlıklar tamamlanmıştı. O gün tellere akım vererek Cyrus Smith, ağılda her şeyin yolunda gidip gitmediğini sordu birkaç saniye sonra Ayrton’ın memnuniyet verici yanıtı geldi.</p>

  <p>Sevincini gizleyemeyen Pencroff, her sabah ve her akşam ağıla yanıtsız kalmayan telgraflar gönderiyordu.</p>

  <p>Bu iletişim tarzının iki önemli avantajı vardı, bunlardan ilki Ayrton’ın ağılda olup olmadığının anlaşılması, diğeri ise onun kendini yalnız hissetmemesini sağlamasıydı. Cyrus Smith de onu her hafta ziyarete gidiyor ve ara sıra Granite-house’a gelen Ayrton büyük bir konukseverlikle ağırlanıyordu.</p>

  <p>Yaz mevsimi bu olağan çalışmalarla akıp gidiyordu. Başta sebze ve tahıllar olmak üzere koloninin kaynakları her geçen gün daha da artıyor ve Tabor Adası’ndan getirilen fideler, ürün vermeye başlıyordu. Grande-Vue Yaylası iç rahatlatıcı bir görünüme kavuşmuş, dördüncü buğday hasadı istenilen düzeyde olmuştu ve anlaşılacağı gibi, kimse dört yüz milyar buğday tohumunu saymayı aklından geçirmemişti. Bu işe girişmeyi düşünen Pencroff, Cyrus Smith’ten dakikada üç yüz, saatte dokuz bin tohum saysa bile, bu işlemi tamamlaması için yaklaşık beş bin beş yüz yıl geçmesi gerektiğini öğrendiğinde tohumları saymaktan vazgeçmişti.</p>

  <p>Havalar iyi gidiyordu, gündüzleri kavurucu sıcaklar etkisini sürdürse de akşam olduğunda açık denizden esen yeller gökyüzüne hakim olan sıcak havayı ılıklaştırarak Granite-house sakinlerinin serin geceler geçirmesini sağlıyordu. Arada uzun sürmeseler de Lincoln</p>

  <p>Adası’nı olağanüstü bir güçle sarsan birkaç fırtına yaşandı. Birkaç saat boyunca gökyüzü şimşeklerle tutuşurken, gök gürültüleri aralıksız olarak yankılanıyordu.</p>

  <p>O dönemde küçük koloni büyük bir refaha kavuşmuştu. Kümesin konuklarının sayısının artması bolluk içinde yaşanmasını sağlıyordu şimdi yapılması gereken kümesin nüfusunu belli bir sayıda tutmaktı. Domuzların şimdiden yavruları olmuştu ve anlaşılacağı gibi bu hayvanların bakımı Nab ve Pencroff’un zamanlarının önemli bir bölümünü alıyordu. Gédéon Spilett ve onun gözetiminde usta bir binici haline gelen Harbert’ın sık sık bindikleri yabaneşeklerinin iki güzel yavrusu olmuştu, yük arabasına da koşulan bu hayvanlardan odun ve kömürün ya da Mühendis’in kullandığı madenlerin taşınmasında yararlanılıyordu.</p>

  <p>Yine aynı dönemde Far-West ormanlarının hiç ulaşılamamış iç bölümlerine birçok keşif gezisi yapıldı. Güneş ışınları başlarının üzerinde iç içe geçmiş kalın dalların arasından zorlukla sızabildiği için aşırı sıcaklardan kaygılanmayan kaşifler ormanda kolayca ilerleyebiliyorlardı. Böylece ağıldan Falls-River’ın ağzına dek uzanarak Mercy’nin sol kıyısını oluşturan yol boyunca keşif gezilerine devam ettiler.</p>

  <p>Ancak bu seferler sırasında sık sık karşılaştıkları ve ciddi boğuşmalar yaşadıkları vahşi ve yırtıcı yabandomuzlarına karşı önlem olarak yanlarına silahlarını almayı ihmal etmiyorlardı.</p>

  <p>Yaz mevsimi boyunca jaguarlara karşı korkunç bir savaş verildi. Bu hayvanlara özel bir kin besleyen Gédéon Spilett ve kendisine yardım eden Harbert diledikleri silahları kuşanabildikleri için bu yırtıcı hayvanlardan hiç çekinmiyorlardı. Harbert’ın cesareti olağanüstü, Gazeteci’nin soğukkanlılığı şaşırtıcıydı. Granite-house’un büyük salonu yirmi kadar muhteşem deriyle süslenmişti bile ve böyle devam ederse, avcıların da hedeflediği gibi adadaki jaguarların soyu tükenecekti.</p>

  <p>Zaman zaman adanın henüz keşfedilmemiş bölümlerine yapılan keşif gezilerine katılan Mühendis, bu yeni arazileri büyük bir titizlikle inceliyordu. Bu uçsuz bucaksız ormanların sık ağaçlarının arasında aradıkları şey yalnızca hayvan izleri değildi, ancak şüphe uyandıracak herhangi bir ipucuyla karşılaşmadılar. Zaten kendilerine eşlik eden Top ve Jüp de olağanüstü bir durumla karşı karşıya olduklarını belirten davranışlarda bulunmamışlardı. Yine de Mühendis’in içinde hiçbir şey bulamadığı o kuyunun ağzına geldiğinde köpek birçok kez havlamıştı.</p>

  <p>Yine aynı dönemde Gédéon Spilett, kendisine yardım eden Harbert’la birlikte kasada bulunan ve o ana dek hiç kullanılmamış olan fotoğraf makinesiyle adanın göz alıcı manzaralarının görüntülerini çektiler.</p>

  <p>Güçlü bir objektife sahip olan bu aygıt tam teşekküllüydü. Cam plakayı hazırlamak için kollodyum, onu duyarlılaştırmak için gümüş nitrat, elde edilen görüntüyü sabitlemek için sodyum sülfat, pozitif görüntüyü veren kağıdın banyosu için amonyum klorür, gene bu görüntüyü ıslatmak için sodyum asetat ve altın klorür vardı, görüldüğü gibi hiçbir şey eksik değildi. Hatta klorlanmış Kağıtları da vardı ve onları şasideki negatif görüntülerin üzerine yerleştirmek için yalnızca sulandırılmış gümüş nitrata daldırmak yeterli oluyordu.</p>

  <p>Böylece kısa süre içinde usta fotoğrafçılar haline gelen Gazeteci ve yardımcısı, Grande-Vue Yaylası’ndan çektikleri ve ufuktaki Franklin Dağı’nın, Mercy’nin yüksek kayalıklarla çevrelenmiş ağzının, sırtını dağın ilk yamaçlarına vermiş olan ağılın, Griffe ve Epave burunlarının ilginç uzantılarının yer aldığı harika görüntüler elde ettiler.</p>

  <p>Bunların yanı sıra, ada sakinlerinin tamamının resimlerinin çekilmesini de ihmal etmediler.</p>

  <p>“Nüfus artıyor” diyordu Pencroff.</p>

  <p>Tıpatıp kendisine benzeyen fotoğrafının Granite-house’un duvarlarını süslediğini gören Denizci adeta büyülenmişti, resminin önünde tıpkı Broadway’in şık vitrinlerinin önündeymişçesine uzun uzun duruyordu.</p>

  <p>Ancak en başarılı fotoğraf tartışmasız olarak Üstat Jüp’ünkiydi. Tasviri güç bir ciddiyetle poz vermiş olan Üstat Jüp’ün görüntüsü canlı gibiydi!</p>

  <p>“Sanki şimdi yüzünü buruşturacak!” diye haykırıyordu Pencroff.</p>

  <p>Üstat Jüp bu işten memnun olmasa, fotoğrafını çekmek çok güç olurdu, ancak o bir hayli memnun görünüyor ve hafif bir kendini beğenmişliğin hakim olduğu duygusal bir ifadeyle resmini izliyordu.</p>

  <p>Mart ayıyla birlikte yaz mevsiminin kavurucu sıcakları sona erdi. Ara sıra yağmur yağsa da havalar hâlâ sıcak gidiyordu. Kuzey yarımkürenin eylül ayma denk düşen bu mart ayı, ümit edildiği kadar iyi geçmiyordu. Bu durum belki de erken gelecek sert bir kışın habercisiydi.</p>

  <p>Hatta 21 Mart sabahı ilk karın düştüğüne inanacaklardı neredeyse. Sabahın erken saatlerinde Granite-house’un penceresinden bakan Harbert haykırdı:</p>

  <p>“Şuraya bakın! Adacık karlarla kaplı!”</p>

  <p>“Bu mevsimde kar mı?” diye karşılık verdi, genç çocuğun yanına.gelen Gazeteci.</p>

  <p>Az sonra kendilerine katılan arkadaşlarıyla birlikte manzarayı incelediklerinde görebildikleri tek şey yalnızca adacığın değil, Granite-house’un eteğindeki kumsalın da tamamının beyaz bir tabakayla kaplı olduğuydu.</p>

  <p>“Bu gerçekten de kar!” dedi Pencroff “Ya da kara çok benziyor!” diye yanıtladı Nab.</p>

  <p>“Ama termometre 58 dereceyi (14 santigrat) gösteriyor!” dedi Gédéon Spilett.</p>

  <p>Cyrus Smith hiçbir şey söylemeden bu beyaz örtüyü izliyordu, çünkü yılın bu mevsiminde, böyle bir havada meydana gelen bu olayı nasıl açıklayacağını bilemiyordu.</p>

  <p>“Kahretsin!” diye haykırdı Pencroff, “ekinlerimiz donacak!’</p>

  <p>Denizci aşağıya inmeye hazırlanıyordu ki, ondan önce davranan çevik Jüp kendi^ni aşağıya bıraktı.</p>

  <p>Ancak orangutan daha yere inmeden kalın kar tabakası havalanarak birkaç dakika boyunca güneş ışınlarını görünmez kılacak kadar yoğun, sayısız yumaklar halinde havaya dağıldı.</p>

  <p>“Kuşlar!” diye haykırdı Harbert.</p>

  <p>Bunlar, parlak beyaz tüylü kuş sürüleriydi. Yüz binlercesi adacığa ve kıyıya inmişlerdi, kısa süre içinde gözden kaybolduklarında ada sakinleri kışın düşsel bir dekor içinde yerim yaza bırakmasının yarattığı görüntü değişikliğinin şaşkınlığıyla oldukları yerde kalakalmalardı. Değişim öyle ani olmuştu ki, ne Gazeteci, ne de genç çocuk türünü bile belirleyemedikleri bu kuşlardan birini dahi vurmaya fırsat bulamamışlardı.</p>

  <p>Birkaç gün sonra, 26 Mart’ta, gökten gelen kazazedelerin ada sahillerine inişlerinin üzerinden iki yıl geçmişti!</p>
</body>
</html>
