<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>V</h1>

  <p>Böylece, her şey torpilin patlamış olmasıyla açığa kavuşmuştu. Birlik savaşı sırasında bu korkunç tahrip kalıplarını deneme fırsatı bulmuş olan Cyrus Smith yanılmış olamazdı. İçine nitrogliserin, pikrat ya da benzer bir patlayıcı madde yerleştirilmiş olan bu silindirin etkisiyle kanalın suları bir hortum gibi kabarmış, alt bölümleri ağır hasar gören brik bir anda denizin dibini boylamıştı, işte bu yüzden onu yeniden yüzdürmek imkansızdı. <i>Speedy</i> zırhlı bir firkateyni bile bir balıkçı teknesi gibi havaya uçuran bu torpile dayanamamıştı!</p>

  <p>Evet! Buna dayanarak torpilin kanalın sularında ne aradığı dışındaki tüm soruları yanıtlamak mümkündü!</p>

  <p>“Dostlarım,” dedi Cyrus Smith, “esrarengiz bir yaratığın, belki de bizim gibi adamıza terk edilmiş bir kazazedenin varlığından şüphe duyamayız, bunları Ayrton’ın iki yıldan beri olup bitenlerden haberdar olması için anlatıyorum. Birçok kez yerinde müdahaleleriyle bize yardım eden bu iyiliksever yabancının kim olduğunu bilemiyorum. Böyle davranmakta ne gibi bir çıkarı olduğunu, onca destekten sonra neden saklanmak ihtiyacı duyduğunu tahmin edemiyorum. Ancak hiç de yabana atılamayacak bu yardımları yalnızca olağanüstü güçlere sahip bir kişinin yapabileceğini düşünüyorum. Tıpkı bizim gibi Ayrton da ona minnet duymalı, çünkü arkadaşımızın durumunu bildiren pusulayı yazdıktan sonra, onu içine koyduğu şişeyi kanala bırakan kişi, balonun düşmesinden sonra beni dalgaların arasından kurtaran o yabancıdan başkası değil. Şunu da eklemek isterim ki, elimizde bulunmayan ama ihtiyacımız olan her şeyi içeren o kasayı Epave Burnu’na getiren, adanın tepelerinde kıyıyı bulmanızı sağlayan o ateşi yakan, pekarinin gövdesinde bulduğumuz o mermiyi ateşleyen, briki havaya uçuran o torpili kanala yerleştiren o yabancıdan başkası değil, tek kelimeyle söylemek gerekirse, açıklamayı başaramadığımız tüm bu olayları ona borçluyuz. Yani ister kazazede olsun, ister sürgün, ona minnetimizi sunmaktan kaçınırsak, nankörlük etmiş oluruz. Ona bir borcumuz var, umarım bir gün öderiz.”</p>

  <p>“Böyle konuşmakta haklısınız, sevgili dostum Cyrus,” diye karşılık verdi Gédéon Spilett, “Evet, adamızın herhangi bir bölümünde gizlenmiş olan ve kolonimiz için çok yararlı işler yapan olağanüstü güçlere sahip biri var. Hatta pratik yaşamda doğaüstü kavramının bir karşılığı varsa, bu yabancının elinde doğaüstü olanakları bulundurduğu söylenebilir. Acaba Granite-house’daki kuyu aracılığıyla bizimle gizli bir iletişim kuran, böylece tüm projelerimizden haberdar olan o mu? Kayık ilk deniz yolculuğuna çıktığında, önümüze o şişeyi çıkaran o mu? Top’u gölün yüzeyine fırlatan ve denizineğini öldüren o mu? Hepimizin inandığı gibi insan dışında herhangi bir canlının başarılı olamayacağı koşullarda, sizi dalgaların arasından kurtaran o mu, Cyrus? Eğer oysa, bu onun doğa güçlerine hakim olduğunu gösterir.”</p>

  <p>Gazeteci’nin saptamaları doğruydu ve herkesin içinden geçenler de bunlardı.</p>

  <p>“Evet,” diye karşılık verdi Cyrus Smith, “bu müdahaleleri gerçekleşmenin bir insan olduğundan hiç şüphemiz yok, ancak elinde şu an itibarıyla insanoğlunun yoksun olduğu olanakları bulundurduğunu kabul etmek gerekir. Burada da bir sır perdesi var, ancak bu adamı bulursak, bu sır perdesi de ortadan kalkar. Asıl sorun şu; bu hayırsever kişinin tanınmamak konusundaki ısrarına saygı mı göstermeliyiz, yoksa ona ulaşabilmek için elimizden geleni yapmalı mıyız? Bu konuyla ilgili görüşlerinizi alabilir miyim?”</p>

  <p>“Benim düşüncem,” diye karşılık verdi Pencroff, “bu kişi her kim olursa olsun, oldukça yürekli bir adam, ona karşı büyük bir saygım var!”</p>

  <p>“Peki,” dedi Cyrus Smith, “ama sorumun yanıtı bu değil, Pencroff.”</p>

  <p>“Efendim,” dedi o zaman Nab, “ben bu kişiyi ne kadar ararsak arayalım, kendi istemedikçe bulamayacağımızı düşünüyorum.” “Söylediklerin hiç de yaban atılır şeyler değil,” diye yanıtladı Pencroff.</p>

  <p>“Ben de Nab’la aynı fikirdeyim,” dedi Gédéon Spilett, “ama bu onu aramamamız için bir gerekçe olamaz. Bu esrarengiz kişiyi bulsak da, bulmasak da, en azından ona karşı görevimizi yerine getirmiş olacağız.”</p>

  <p>“Ya sen, evlat, bize neler düşündüğünü söyler misin,” dedi Mühendis Harbert’a dönerek.</p>

  <p>“Ah!” diye haykırdı bakışları canlanan Harbert, “Önce size, sonra da bizi kurtaran bu kişiye teşekkür etmek isterdim!”</p>

  <p>“Çok şey istemiyorsun, evlat,” diye karşılık verdi Pencroff, “hepimizin istediği bu! Ben çok meraklı bir adam değilim, ancak bu kişiyle karşı karşıya gelmek için gözlerimden birini verirdim! Güzel bir sakalı, ışıl ışıl parlayan saçları olan bu güzel ve güçlü adam, elindeki büyük küreyle bulutların üzerine uzanmış olmalı!"</p>

  <p>“Ama Pencroff,” diye yanıtladı Gédéon Spilett, “bu tarif ettiğiniz Tanrı’nın portresi!” “Olabilir, Bay Spilett,” diye karşılık verdi, “ama onu kafamda böyle canlandırıyorum!” “Ya siz Ayrton?” diye sordu Mühendis. “Bay Smith,” diye yanıtladı Ayrton, “bu durumda size neler düşündüğümü söyleyemem. Ne yaparsanız kabulümdür. Eğer araştırmalarınıza katılmamı isterseniz, sizi izlemeye hazır olacağım.”</p>

  <p>“Teşekkürler, Ayrton,” diye yanıtladı Cyrus Smith, “ancak size sormuş olduğum soruya daha doğrudan bir yanıt verebilirsiniz. Siz bizim dostumuzsunuz, birçok kez bizim için kendinizi feda ettiniz ve önemli bir karar almadan önce, buradaki herkes gibi size de danışmamız gerek.”</p>

  <p>“Bay Smith,” diye karşılık verdi Ayrton, “bu iyiliksever yabancıyı bulabilmek için elimizden gelen her şeyi yapmamız gerektiğini düşünüyorum. Belki yalnızdır? Belki acı çekiyordur? Belki yeniden düzenlenmesi gereken bir yaşamı vardır? Söylediğiniz gibi benim de ona bir minnet borcum var. Tabor Adası’na gelerek tanıdığınız bu sefili bulan ve sizi orada kurtarılması gereken bir zavallı olduğundan haberdar eden ondan başkası olamaz!... Yani, ben onun sayesinde yeniden insan oldum. Hayır, onu asla unutmayacağım!”</p>

  <p>“Karar verildi,” dedi o zaman Cyrus Smith, “Araştırmalarımıza bir an önce başlayacağız. Adanın ayak basılmamış tek bir bölümü dahi kalmayacak. En ücra köşeleri bile karış karış tarayacağız ve bu bilinmez dost umarım bizi bu kararımızdan dolayı bağışlar!”</p>

  <p>Ada sakinleri, birkaç gün boyunca ot ve ekin biçme çalışmalarına ağırlık verdiler. Adanın keşfedilmemiş bölgelerine yapacakları araştırma gezisine çıkmadan önce zorunlu işleri bitirmek istiyorlardı. Yine bu dönemde</p>

  <p>Tabor Adası’ndan getirilen çeşitli sebzeler toplanmış ve her şey depolanmıştı. Adanın tüm zenginliklerinin istiflenebileceği Granite-house’da bol miktarda yer vardı. Koloninin ihtiyaçları, hayvanlara olduğu kadar insanlara karşı da korunaklı olan bu barınağa düzenli bir şekilde yerleştirilmişti. Bu kalın granit kütlenin ardında nemden kaygılanmaya hiç gerek yoktu. Üst dehlizde bulunan doğal oyukların birçoğunun kazma ya da patlayıcı kullanılarak genişletilmesiyle Granite-house erzakları, cephaneleri, alet ve edevatı, tek kelimeyle belirtmek gerekirse koloninin ihtiyacı olan her şeyi barındıran genel bir antrepo haline gelmişti.</p>

  <p>Brikden getirilen toplara gelince, dökme çelikten yapılmış olan bu değerli silahlar, Pencroff’un ısrarı üzerine, vinç ve palangalar aracılığıyla Granite-house’a çıkarılmıştı. Pencerelerin aralarına yerleştirilmişlerdi, parıltılı namluları granit duvarın arasından beliriyordu. Toplar, bu yükseklikten, küçük bir Cebelitarık’ı andıran Union Körfezi’nin tamamına hakim görünüyorlardı. Adacığın açığında belirecek her gemi bu bataryanın ateşine maruz kalacaktı.</p>

  <p>“Bay Cyrus,” dedi 8 Kasım günü Pencroff, “batarya hazır olduğuna göre, toplarımızın menzilini denememiz gerekiyor.”</p>

  <p>“Bunun faydalı olacağına inanıyor musunuz?” diye sordu Mühendis.</p>

  <p>“Faydalı olmaktan öte, gerekli olduğunu düşünüyorum! Bunu denemeden, istiflemiş olduğumuz bu güzel gülleleri hangi mesafeye gönderebileceğimizi nasıl bilebiliriz?”</p>

  <p>“O zaman deneyelim, Pencroff,” diye karşılık verdi Mühendis. Ama deneyi harcamak istemediğim barutla değil, elimizde sürekli olarak bulunan piroksille yapmamız gerektiğini düşünüyorum.”</p>

  <p>“Bu toplar piroksilin basıncına dayanabilecekler mi?” diye sordu Granite-house’un bataryasını denemek için en az Pencroff kadar istekli görünen Gazeteci.</p>

  <p>“Sanırım,” dedi Mühendis, “zaten tedbirli davranacağız.”</p>

  <p>Mühendis iyi tanıdığı bu topların mükemmel bir şekilde dökülmüş olduğunu düşünmekte haklıydı. Dökme çelikten yapılmış ve kamalarla donanmış olan bu toplara bol miktarda patlayıcı yüklenebileceği için menzilleri uzun olmalıydı. Gerçekten de istenilen etkinin yaratılması için güllenin çizdiği yörünge -nin mümkün olduğunca düz olması lazımdı, ve bu güllenin büyük bir ilk hızla fırlamasıyla sağlanabilirdi.</p>

  <p>“İlk hız, kullanılan barut miktarıyla doğru orantılıdır,” dedi Mühendis arkadaşlarına. “Bu topların üretiminde, mümkün olduğunca dayanıklı bir metal kullanılmasına dikkat edilir ve tüm çelik madenler içinde tartışılmaz bir şekilde en dayanıklısıdır. Bu durum toplarımızın piroksil gazının basıncına rahat bir şekilde dayanabileceği ve mükemmel atışlar yapacakları konusundaki düşüncelerimi haklı çıkarıyor.”</p>

  <p>“Denediğimiz zaman bundan emin olacağız!” diye yanıtladı Pencroff.</p>

  <p>Topların hepsi harika görünüyordu. Sudan çıkartıldıktan sonra Denizci onları büyük bir özenle saatlerce ovmuş, yağlamış, parlatmıştı, bu arada tıkacın mekanizmasını, sürgüyü, basınç vidasını temizlemeyi ihmal etmemişti! Artık toplar, Birleşik Devletler donanmasının bir firkateynine yerleştirilmişçesine parıldıyorlardı.</p>

  <p>O gün, patlayıcı etkisi barutunkinin dört katını bulan piroksille doldurulan ve bir ucu sivri, silindir şeklinde mermiler yollamak üzere hazırlanan dört top, Üstat Jüp ve Top da dahil olmak üzere koloninin tüm üyelerinin önünde peş peşe denendi.</p>

  <p>Fitilin ipini elinde tutan Pencroff ateşlemeye hazır bekliyordu.</p>

  <p>Cyrus Smith’in işareti üzerine top ateşlendi. Denize doğru yönelen gülle, adacığın üzerinden geçtikten sonra, tam olarak hesaplanması mümkün olmayan bir mesafede açık denizin sularına gömüldü.</p>

  <p>İkinci topun Epave Burnu’nun son kayalıklarına yöneltilmesinin ardından gönderilen gülle, Granite-house’a üç mil uzaklıkta bulunan sivri bir kayaya çarparak paramparça etti.</p>

  <p>Topu hedefe yönelterek ateşleyen Harbert, atışıyla gurur duyuyordu. Böyle bir atışın onuru sevgili evladına ait olan Pencroff’un yapacağı tek şey onunla iftihar etmekti!</p>

  <p>Union Körfezi’nin yukarı kıyısındaki kumullara yollanan üçüncü gülle, dört mil uzaktaki kumsaldan sektikten sonra bir köpük bulutunun içinde kayboldu.</p>

  <p>Cyrus Smith, dördüncü güllenin fırlatılmasından önce, en uzun menzili saptamak üzere patlayıcı miktarını artırdı. Sonra patlamanın şiddetinden etkilenmemek için her biri kenara çekildi, fitil uzun bir ip aracılığıyla ateşlendi.</p>

  <p>Şiddetli bir patlama yankılandı, ancak top dayanmıştı, pencereye koşan ada sakinleri, güllenin Granite-house’un beş mil ötesindeki Mandibule Burnu’nun kayalarını sıyırarak Requin Körfezi’nde gözden kaybolduğunu gördüler.</p>

  <p>“Evet, Bay Cyrus,” diye haykırdı, yaşasın nidaları top patlamalarından aşağı kalmayan Pencroff, “bataryamız hakkında ne düşünüyorsunuz? Pasifik’in tüm korsanları Granite-house’un önüne gelebilirler! Ancak bir bile iznimizi almadan karaya çıkamaz!”</p>

  <p>“Bana kalırsa, Pencroff, en iyisi bunu hiç denememek."</p>

  <p>“Yeri gelmişken, adada gezinen o altı alçağı ne yapacağız? Ormanlarımızda, tarlalarımızda, çayırlarımızda dolaşmalarına izin mi vereceğiz? Bu korsanların jaguarlardan farkı yok, onlara hak ettikleri gibi davranmakta tereddüt etmememiz gerektiğini düşünüyorum. Siz ne dersiniz, Ayrton?”</p>

  <p>Ayrton önce yanıt vermekte tereddüt etti. Pencroff un ona böylesine ani bir soru yöneltmesine çok üzülen Cyrus Smith, Ayrton boğuk bir sesle yanıt verirken heyecanını yenemedi.</p>

  <p>“Ben de o jaguarlardan biriydim, Bay Pencroff, benim konuşmaya hakkım yok...”</p>

  <p>Ve ağır adımlarla uzaklaştı.</p>

  <p>Pencroff hatasını anlamıştı.</p>

  <p>“Ben lanet bir hayvanım!” diye haykırdı. “Zavallı Ayrton! ama onun da buradaki herkes gibi konuşmaya hakkı var!..”</p>

  <p>“Evet,” dedi Gédéon Spilett, “ancak acı geçmişiyle ilgili duygularına saygı göstermek gerek.”</p>

  <p>“Anlaşıldı, Bay Spilett,” diye karşılık verdi Denizci, “bir daha böyle bir hata yapmayacağım! Ayrton’ı kırmaktansa dilimi yutmayı tercih ederim! Ama konumuza geri dönelim. Adamızı, merhameti hak etmeyen bu haydutlardan en kısa süre içinde temizlememiz gerektiğini düşünüyorum.”</p>

  <p>“Gerçekten böyle mi düşünüyorsunuz, Pencroff?” diye sordu Mühendis.</p>

  <p>“Kesinlikle.”</p>

  <p>“Ama acımasızca peşlerine düşmeden önce, bize olan düşmanlıklarını gösterecek yeni bir saldırıyı bekleyemez misiniz?”</p>

  <p>“Yaptıkları yeterli değil mi?” diye sordu, bu tereddütlere bir anlam veremeyen Pencroff. “Düşünceleri değişebilir!” dedi Cyrus</p>

  <p>Smith, “ve yaptıklarından pişmanlık duyabilirler...”</p>

  <p>“Onlar mı pişmanlık duyacaklar!” diye haykırdı Denizci omuzlarını silkerek.</p>

  <p>“Ayrton’ı düşünsene Pencroff!” dedi o zaman Harbert, Denizci’nin elini tutarak. “Yeniden dürüst bir insan haline geldi!”</p>

  <p>Tek tek arkadaşlarına bakan Pencroff, önerisinin böyle tereddütlere yol açacağını aklından bile geçirmezdi. Sert karakteri, adaya çıkan alçaklara, Bob Harvey’nin suç ortaklarına, <i>Speedy</i>’nin canilerine karşı hoşgörülü davranılmasını kabul edemiyor, onları hiç tereddüt etmeden ve vicdan azabı duymadan öldürülecek vahşi hayvanlar gibi görüyordu.</p>

  <p>“Şuraya bakın!” dedi. “Herkes bana karşı! Bu alçaklara iyi davranmak istiyorsunuz! Kabul. Umarım, daha sonra bundan pişmanlık duymayız!”</p>

  <p>“Dikkatli davranırsak, ne gibi bir tehlikeyle karşı karşıya kalacağımızı söyler misin?” diye sordu Harbert.</p>

  <p>“Hım!” diye iç geçirdi, o ana dek fazla konuşmamış olan Gazeteci. “Her biri bir köşeye sinerek içimizden birine ateş etse, kısa süre içinde koloninin hakimi olabilirler!”</p>

  <p>“Peki bunu şimdiye kadar neden yapmadılar?” diye karşılık verdi Harbert. “Çünkü çıkarları böyle davranmalarını gerektiriyor. Zaten biz de altı kişiyiz.”</p>

  <p>“İyi! iyi!” diye yanıtladı hiçbir sözle ikna olacağa benzemeyen Pencroff. “Bu yürekli adamları kendi hallerine bırakalım ve onları hiç düşünmeyelim!”</p>

  <p>“Haydi, Pencroff, bu kadar kötü olamazsın! Bu bahtsızlardan biri burada, tüfeğinin menzilinde olsa, ona ateş edebileceğini hiç sanmıyorum...”</p>

  <p>“Ona kuduz bir köpeğe ateş eder gibi ateş ederdim, Nab,” diye karşılık verdi Pencroff soğuk bir ifadeyle.</p>

  <p>“Pencroff,” dedi Mühendis, “görüşlerime büyük çoğunlukla saygı gösterdiniz. Bu konuda da bana güvenebilir misiniz?”</p>

  <p>“Nasıl isterseniz öyle yapacağım, Bay Smith,” diye yanıtladı hiç de ikna olmuş gibi görünmeyen Pencroff.</p>

  <p>“O zaman bekleyelim ve saldırıya uğramadıkça saldırmayalım.”</p>

  <p>Böylece Pencroff hayra yormasa da korsanlara karşı nasıl davranılacağına karar verilmişti. Saldırılmayacak, ama tetikte beklenilecekti.</p>

  <p>Ne de olsa, ada büyük ve bereketliydi. Bu sefillerin yüreklerinin derinliklerinde hâlâ bazı insani değerler saklı duruyorsa, dürüst insanlar haline dönüşebilirlerdi. Zaten şu an içinde bulundukları koşullarda hayatlarını yeniden düzenlemelerini gerektirmiyor muydu? Ne olursa olsun, insanlık adına beklemek zorundaydılar. Bundan böyle ada sakinleri istedikleri yere eskisi gibi rahatça gidip gelemeyeceklerdi. Şu ana dek yalnızca vahşi hayvanlara karşı tedbir almışlardı, oysa şimdi belki de en acımasızlarından altı korsan adada geziniyorlardı. Bu ciddi bir durumdu ve hiç kuşku yok ki, daha ürkek kişiler için bu güvenliğin tamamıyla ortadan kalktığı anlamına geliyordu.</p>

  <p>Her neyse! Ada sakinleri şu an için Pencroff’un itirazlarına karşı koyabilmişlerdi. Ancak gelecekte de böyle devam edecek miydi? Bu, ileride anlaşılacaktı.</p>
</body>
</html>
