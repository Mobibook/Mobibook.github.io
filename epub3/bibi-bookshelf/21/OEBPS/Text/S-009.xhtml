<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XIX</h1>

  <p>Şimdiden iki yıl geçmişti! Ada sakinleri iki yıldan beri türdeşleriyle hiçbir iletişim kuramamışlardı! Güneş sisteminin küçük bir gezegenindeymişçesine kayboldukları bu adada uygar dünyadan hiç haber alamıyorlardı!</p>

  <p>Ülkelerinde neler olup bitiyordu? Ayrıldıklarında iç savaşla ikiye bölünmüş olan ve belki de Güney’deki ayaklanmanın hâlâ kana buladığı memleketlerinin hayali gözlerinin önünden gitmiyordu! Bu onlar için derin bir yaraydı, sık sık bu konulardan söz ediyorlardı, ama Amerikan Konfederasyonunun esenliği için Kuzey in haklı davasını kazanmış olduğundan hiç şüphe etmiyorlardı.</p>

  <p>Bu iki yıl boyunca adanın açıklarından tek bir gemi dahi geçmemiş ya da en azından tek bir yelkenli bile fark edememişlerdi. Lincoln Adası’nın gemilerin izlediği güzergahta olmadığı, hatta haritalarda adının geçmemiş olmasının da kanıtladığı gibi henüz keşfedilmemiş olduğu ortadaydı, çünkü bir limanı olmasa da, sivri burnu su ikmali yapmak isteyen gemilerin dikkatini çekebilirdi. Ancak adayı çevreleyen deniz, her zaman göz alabildiğine ıssızdı. Bu durumda ülkelerine geri dönebilmek için yalnızca kendilerine güvenmeleri gerekiyordu.</p>

  <p>Yine de bir kurtuluş yolu vardı ve nisan ayının ilk haftasında Granite-house’un salonunda bir araya gelen ada sakinleri bu konuyu tartışıyorlardı.</p>

  <p>Sohbetin ana teması anavatanları Amerika’yı bir daha görüp göremeyecekleriydi.</p>

  <p>“Hiç şüphe yok ki,” dedi Gédéon Spilett, “Lincoln Adası’ndan ayrılabilmek için birkaç yüz mil boyunca denizde yol alabilecek büyüklükte bir gemi inşa etmekten başka bir çaremiz yok. Düşünüyorum da bir tekne yapılabildiğine göre, bir gemi de yapılabilir!”</p>

  <p>“Tabor Adası’na gidilebildiğimize göre, Pomotu’ya da gidilebiliriz,” diye ekledi Harbert.</p>

  <p>“Hayır demiyorum,” diye karşılık verdi, denizcilikle ilgili konularda baskın bir ses tonuyla konuşan Pencroff, “kısa bir yolu aşmakla uzun bir yolculuğa çıkmak aynı şey olmasa da hayır demiyorum! Teknemiz Tabor Adası yolculuğunda sert bir fırtınaya yakalansaydı bile, her iki yanda da kıyının yakınlarda olduğunu biliyorduk. Ama en yakın kara parçasının bin iki yüz mil olduğu bir yolculuğa çıkmak hiç de kolay değil!”</p>

  <p>“Peki, gerekirse böyle bir maceraya atılır mısınız, Pencroff?” diye sordu Gazeteci.</p>

  <p>“Benden istenen her şeyi denemeye hazırım, Bay Spilett,” diye karşılık verdi Denizci, “bildiğiniz gibi geri adım atacak bir adam değilim!”</p>

  <p>“Zaten artık aramızda bir denizci daha var,” dedi Nab.</p>

  <p>“O da kim?” diye sordu Pencroff.</p>

  <p>“Ayrton.”</p>

  <p>“Doğru,” diye yanıtladı Harbert.</p>

  <p>“Tabii gelmeye razı olursa!” diye karşılık verdi Pencroff.</p>

  <p>“Yoksa,” dedi Gazeteci, “Lord Glenarvan’in gemisi Ayrton oradayken Tabor Adası’na gelseydi, onun ülkesine geri dönmeyi reddedeceğini mi düşünüyorsunuz?</p>

  <p>“Dostlarım,” dedi Cyrus Smith, “Ayrton’ın son yıllarda bilincini yitirmiş olduğunu unutuyorsunuz. Ama sorun bu değil. Asıl bilmemiz gereken, İskoç gemisinin geri dönüşünü kurtuluş yollarımızdan biri olarak kabul edip edemeyeceğimiz. Lord Glenarvan, cezasını çektiğine karar verdiğinde Ayrton’ı almak için Tabor Adası’na geri dönme sözü verdiğine göre, geri geleceğine inanıyorum.”</p>

  <p>“Evet,” dedi Gazeteci, “Ayrton’ı oraya bırakmasının üzerinden on iki yıl geçtiğine göre, bunun kısa süre içinde gerçekleşeceğini eklemek isterim.”</p>

  <p>“Doğru,” diye karşılık verdi Pencroff, “Lord’un kısa süre içinde geri döneceği konusunda sizinle hem fikirim. Peki, gemisi nereye yanaşacak? Lincoln Adası’na değil, Tabor Adası’na.”</p>

  <p>“Bu, Lincoln Adası’nın haritalarda yer almaması kadar kesin,” diye yanıtladı Harbert.</p>

  <p>“Bu durumda, dostlarım,” dedi Mühendis, “bizim ve Ayrton’ın Lincoln Adası’nda bulunduğumuzu göstermek için Tabor Adası’na bir not bırakmamız gerekiyor.”</p>

  <p>“Kesinlikle,” diye karşılık verdi Gazeteci, “Kaptan Grant’ın ve Ayrton’ın evine Lord Glenarvan ya da mürettebatının bulmakta zorluk çekmeyeceği bir pusula bırakmaktan daha kolay bir şey olamaz, böylece adamızın koordinatlarını öğrenmiş olurlar.”</p>

  <p>“Bu önlemi Tabor Adası’na yaptığımız ilk yolculuk sırasında almamış olmamız oldukça can sıkıcı,” dedi Denizci.</p>

  <p>“Niye önlem alacaktık ki?” diye yanıtladı Harbert. “O zaman Ayrton’ın başından geçenlerden haberdar değildik; bir gün onu aramaya geleceklerini bilmiyorduk, hikayeyi öğrendiğimizde mevsim Tabor Adası’na geri dönmemiz için uygun değildi.”</p>

  <p>“Evet,” diye yanıtladı Cyrus Smith, “çok geçti, yolculuğu bir dahaki ilkbahara ertelememiz gerek.”</p>

  <p>“Ama ya İskoç yatı o zamana kadar gelirse?” dedi Pencroff.</p>

  <p>“Mümkün değil,” diye karşılık verdi Mühendis, çünkü Lord Glenarvan bu uzak denizlerde yolculuk etmek için kış mevsimini seçmeyecektir. Ya Ayrton bizim yanımızdayken, yani son beş ay içinde adaya gelmiş ve geri dönmüş ya da daha sonra gelecek olmalı, ekimin ilk günlerinde Tabor Adası’na giderek bir pusula bırakmak uygun olur.”</p>

  <p>“İtiraf etmek gerekir ki,” dedi Nab, <i>“Duncan</i> bu denizlere yalnızca birkaç ay önce gelmişse, bizim için büyük bir talihsizlik olur!” “Öyle olduğunu hiç sanmıyorum,” diye karşılık verdi Cyrus Smith, “Tanrı bizi elimizde kalan bu büyük şanstan mahrum etmeyecektir!”</p>

  <p>“Her şart altında ne yapacağımıza Tabor Adası’na gidince karar vereceğimizi düşünüyorum,” dedi Gazeteci, “çünkü İskoçyalılar gelmişlerse, adada kaldıklarını belli eden izler bırakmış olmalılar.”</p>

  <p>“Kesinlikle,” diye yanıtladı Mühendis. “Bu durumda dostlarım, ülkemize geri dönebilme şansımız olduğuna göre sabırla bekleyelim, eğer bu şansı kaybetmişsek, ne yapmamız gerektiğini o zaman düşünürüz.”</p>

  <p>“Zaten,” dedi Pencroff, “bir gün Lincoln Adası’nı şu ya da bu şekilde terk edersek, bunun sebebi rahat olmayışınız olmayacak!” “Hayır, Pencroff,” diye yanıtladı Mühendis, “bu ayrılışın nedeni, bir insanın hayatta en çok ihtiyaç duyduğu şeylerden, yani ailesinden, dostlarından, anavatanından uzakta bulunmamız olacak!”</p>

  <p>Bu kararların alınmasıyla kuzeydeki takımadalara ya da batıdaki Yeni Zelanda’ya doğru yol alacak büyüklükte bir geminin inşa edilmesinden vazgeçilerek Granite-house’da geçirilecek üçüncü kış için hazırlıklara başlandı.</p>

  <p>Kış bastırmadan tekneyle adanın çevresinin dolaşılmasına karar verildi. Kıyıların keşfi henüz tamamlanmamıştı ve ada sakinleri sahilin batıdaki Falls-River’ın ağzından, kuzeydeki Mandibule Burnu’na dek uzanan bölümü ve aralarında köpekbalığı çenesi gibi duran dar körfez hakkında yeterli bilgiye sahip değildiler.</p>

  <p>Pencroff tarafından önerilen keşif gezisi, adanın bu bölümünü kendi gözleriyle görmek isteyen Mühendis tarafından da benimsenmişti.</p>

  <p>Hava değişkendi, ancak barometrenin ani iniş çıkışlar göstermemesine bakılarak keşif gezisi için elverişli olduğu söylenebilirdi. Nisanın ilk haftası boyunca bir hayli düştükten sonra beş, altı gün süren sert bir batı rüzgarının etkisiyle yeniden yükselen barometrenin ibresi yirmi dokuz onda dokuz yüksekte (759.45 mm.) sabidendi, koşullar yolculuk için uygun görünüyordu.</p>

  <p>Hareket tarihinin 16 Nisan olarak kararlaştırılmasının ardından, Port Ballon’da demirlemiş olan <i>Bonadventure</i>'e birkaç gün sürecek keşif gezisi için erzak ve mühimmat yüklendi.</p>

  <p>Ayrton’ı planlanan yolculuktan haberdar eden Cyrus Smith, kendilerine eşlik etmesini önerdi. Ayrton’ın adada kalmayı tercih etmesi üzerine arkadaşlarının yokluğu sırasında Granite-house’da kalmasına karar verildi. Ada sakinlerinden ona eşlik edecek olan Üstat Jüp bu durumdan hiç şikayetçi değildi.</p>

  <p>16 Nisan sabahı ada sakinleri yanlarında Topla birlikte teknedeki yerlerini aldılar. Güneybatıdan sert bir rüzgar estiğine göre, Port Ballon’dan yola çıkan <i>Bonadventure</i>’ün Reptile Burnu’na ulaşması için volta vurması gerekiyordu. Adanın çevresi doksan mildi, bunun yirmi millik bölümünü, limandan burna dek uzanan güney kıyısı oluşturuyordu. Rüzgar karşıdan estiğine göre, bu yirmi mili kıyı kıyı ilerleyerek aşmaları gerekiyordu.</p>

  <p>Buruna ulaşmak günün tamamını almıştı, çünkü limanı terk eden tekne iki saat boyunca alçalan denizde yol almış, ama altı saat süresince yükselen denizin dalgalarına karşı koymak zorunda kalmıştı. Bu nedenle burna ulaştıklarında akşam olmak üzereydi.</p>

  <p>Pencroff, Mühendis’e yola yelkenleri iki camadanla tutarak yavaş yavaş devam etmelerini önerse de sahilin bu bölümünü gündüz gözüyle görmek isteyen Cyrus Smith, kıyının birkaç yüz metre açığında demirlemeyi tercih etti. Hatta adanın bu kıyısının titizlikle incelenmesi için gece boyunca yol alınmaması ve gece bastırdığında hava koşulları izin verirse, kıyının biraz açığında demir atılması uygun görüldü.</p>

  <p>Böylece geceyi burnun arkasına demir atarak geçirdiler, havanın kararmasıyla dinginleşen rüzgar, gecenin sakin geçmesini sağladı. Denizci dışındaki tüm yolcular, Granite-house’daki odalarındaki kadar rahat olmasa da uyumayı başardılar.</p>

  <p>Pencroff, 17 Nisan sabahı günün ilk ışıklarıyla demir aldı, rüzgarı arkadan alan tekne batı kıyısını yakından izleyerek yoluna devam etti.</p>

  <p>Ada sakinleri daha önceden geçtikleri bu sık ağaçlıklı kıyıyı tanıyorlardı, yine de göz alıcı manzara karşısında hayranlıklarını gizleyemediler. Hızlarını düşürerek kıyıyı her şeyi gözlemleyebilecekleri kadar yakından takip ediyorlar, bu arada sağda, solda yüzen ağaç gövdelerine çarpmamaya dikkat ediyorlardı. Hatta birçok kez demir attılar, Gédéon Spilett bu olağanüstü kıyının fotoğraflarını çekti.</p>

  <p><i>Bonadventure</i> öğlene doğru Falls-River’ın ağzına ulaşmıştı. Sağ kıyının biraz ötesinde daha seyrek olarak yeniden beliren ağaçlar, üç mil sonra kurak gövdesi kıyıya dek uzanan dağın batı kollarının arasında tek tük kümeler oluşturuyordu.</p>

  <p>Bu kıyının kuzey ve güney bölümleri arasında ne büyük bir tezat vardı! Bir yanı ne kadar sık ağaçlıklarla kaplı ve yemyeşilse, diğer yanı o kadar çorak ve vahşiydi! Sanki karşılarında, bazı ülkelerde “demirden kıyılar” olarak adlandırılan kıyılardan biri vardı ve sarp görünümü oluştuğu jeolojik çağlardan kalan, hâlâ kaynamakta olan bazaltın aniden kristalleştiğini kanıtlar gibiydi. Kader balonlarını adanın bu bölümüne indirmiş olsaydı, ada sakinleri ilk önce üst üste yığılmış bu korkunç görüntüyle karşı karşıya kalacaklardı! Franklin Dağı’nın zirvesi çok yüksekte kaldığı için oradan baktıklarında bu kıyının iç karartıcı görünümünü fark edememişlerdi. Ancak denizden bakıldığında, kıyı belki de dünyanın hiçbir köşesinde benzerine rastlanmayacak kadar garip görünüyordu.</p>

  <p><i>Bonadventure</i> yarım mil boyunca bu kıyıyı izledi. Kuleler gibi silindir, çan kuleleri gibi prizmatik, dikilitaşlar gibi piramit, fabrika bacaları gibi konik biçimler sergileyen ve boyutları yirmiyle üç yüz ayak arasında değişen bu kaya bloklarını gözlemleyebilmek hiç de zor değildi. Bir buzul bile bu kadar ürkütücü biçimde dikilemezdi. Bir yanda bir kayadan diğerine uzanan köprüler, bakışların derinliğini belirleyemeyeceği bir şahma aitmiş gibi görünen kemercikler yer alırken, diğer yanda kubbeleri abidevi bir görünüm arz eden geniş oyuklar, hiçbir gotik katedralin sahip olmadığı külahlar, sivri çıkıntılar ve piramit tepelerden oluşan bloklar beliriyordu. İnsanın hayal gücünden daha zengin olan doğanın fantezileri, sekiz dokuz mil uzunluğundaki bu görkemli kıyının hatlarını çiziyordu.</p>

  <p>Cyrus Smith ve arkadaşları bu manzarayı afallamaya varan bir şaşkınlıkla izliyorlardı. Ancak onlar sessizliklerini bozmasalar da Top’un bazalt kayalarda binlerce yankıyla tekrarlanan havlamaları eksik olmuyordu. Hatta Mühendis bu havlamalarda Granite-house’daki kuyunun ağzındakine benzer garip tonlamalar olduğunu fark etmişti.</p>

  <p>“Yanaşalım,” dedi.</p>

  <p><i>Bonadventure,</i> kıyıdaki kayalıklarına mümkün olduğunca yaklaştı. Belki keşfedilmesi gereken bir mağara vardı? Ama Cyrus Smith herhangi bir canlının barınabileceği bir oyuğa ya da bir dehlize rastlayamadı, zaten kayaların alt kısımları dalgalarla ıslanıyordu. Kısa bir süre sonra Top’un havlamalarının kesilmesiyle tekne kıyının birkaç yüz metre açığına doğru geri çekildi.</p>

  <p>Adanın kuzeybatısında kıyı yeniden kumluk ve düz oluyordu. Ada sakinlerinin daha önceden hayal meyal görmüş oldukları alçak ve bataklıklı arazinin üzerinde tek tük ağaçlar belirirken, yaşam binlerce sukuşuyla birlikte diğer kıyının ıssızlığıyla büyük bir tezat oluşturacak şekilde canlanıyordu.</p>

  <p><i>Bonadventure</i> hava kararmak üzereyken adanın kuzeyinde, suların yeterince derin olduğu kıyıdaki küçük girintide demir attı. Günün son ışıklarıyla hafifleyerek gecenin sakin' geçmesini sağlayan rüzgar, şafağın ilk kızıllıklarıyla yeniden güçlendi.</p>

  <p>O sabah kıyıya yanaşmak ne kadar da kolaydı, koloninin gözde avcıları Harben ve Gédéon Spilett iki saat süren bir keşif gezisinden sonra ellerinde bir sürü suçullugu ve ördekle geri döndüler .Top harikalar yaratmış, gayreti ve ustalığı sayesinde tek bir hayvan dahi kaydedilmemişti.</p>

  <p>Sabah sekizde demir alan <i>Bonadventure,</i> sertleşmeye başlayan rüzgarı arkasına alarak kuzeye, Mandibule Burnu’na doğru hızla ilerledi.</p>

  <p>“Zaten," dedi Pencroff, “batıdan esecek sert yellerin belirtilerini görmesem şaşardım. Dün güneş çok kızıl bir ufka battı ve işte bu sabah hiç de hayra alamet olmayan kedikuyrukları beliriyor.”</p>

  <p>Kedikuyrukları, yükseldikleri her sefer deniz seviyesinin yaklaşık olarak beş bin ayak üzerinde olan başucu noktasına doğru uzanan ince, uzun bulut kıvrımlarıydı. Bu halleriyle yakın bir zamanda havanın bozacağını haber veren hafif pamuk yumaklarını andırıyorlardı.</p>

  <p>“Evet,” dedi Cyrus Smith, “açabildiğimiz kadar yelken açarak Requin Körfezi’nde bir sığınak bulmaya çalışalım. <i>Bonadventure</i>’ün orada güvende olacağını düşünüyorum.”</p>

  <p>“Kesinlikle,” diye yanıtladı Pencroff, “zaten kuzey kıyısı göz atmaya değmeyecek kumullarla kaplı.”</p>

  <p>“Titizlikle incelenmesi gereken bu körfezde yalnız geceyi değil, günün tamamını geçirsem hiç canım sıkılmaz,” diye ekledi Mühendis.</p>

  <p>“Zaten istesek de, istemesek de kalacağımızı sanıyorum,” diye karşılık verdi Pencroff, “çünkü ufkun batısı şimdiden tehdit edici bir görünüm almaya başladı. Baksanıza nasıl da kararıyor!”</p>

  <p>“Yine de Mandibule Burnu’na ulaşabilmek için elverişli rüzgar var,” dedi Gazeteci.</p>

  <p>“Hem de oldukça elverişli,” diye yanıtladı Denizci, “ancak körfeze girebilmek için volta vurmak gerekecek, hiç bilmediğim bu denizleri daha net bir şekilde görmek isterdim!” “Requin Körfezi’nin güney kıyısında gördüklerimize bakılırsa, bu sular kör kayalarla kaplı olmalı,” diye ekledi Harbert.</p>

  <p>“Pencroff,” dedi Cyrus Smith, “elinizden geleni yapın, size güveniyoruz.”</p>

  <p>“Sakin olun, Bay Cyrus,” diye karşılık verdi Denizci, “gereksiz yere tehlikeye atılmayacağım! Şahdamarıma bir bıçak darbesi almayı, <i>Bonadventure</i>’ümün su altına bir kayanın çarpmasına tercih ederim.”</p>

  <p>Pencroff un su altı olarak adlandırdığı, teknenin karinasının su altında kalan bölümüydü ve ona kendi teninden daha fazla özen gösteriyordu!</p>

  <p>“Saat kaç?” diye sordu Pencroff.</p>

  <p>“On,” diye yanıtladı Gédéon Spilett.</p>

  <p>“Peki, burna ulaşmak için ne kadar yol almamız gerekiyor, Bay Cyrus?”</p>

  <p>“Yaklaşık olarak on beş mil,” diye yanıtladı Mühendis.</p>

  <p>“Yolu iki buçuk saatte aşarız,” dedi Denizci, “bu durumda, saat on iki ile bir arasında burnun açığına varmış oluruz. Ne yazık ki, o sırada deniz alçalmaya başlayacağı için sular körfezden dışarı çıkacak. Hem rüzgarın, hem de akıntının karşıdan gelmesinin körfeze girmemizi zorlaştıracağından kaygılanıyorum.” “Dahası bugün dolunay var ve nisan gelgitleri oldukça güçlüdür,” dedi Harbert.</p>

  <p>“Peki ama, Pencroff,” diye sordu Cyrus Smith, “burnun ucuna demirleyemez misiniz?” “Fırtına yaklaşırken kıyının yakınına demirlemek!” diye haykırdı Denizci. “Bunu nasıl düşünürsünüz, Bay Cyrus? Bu, tekneyi kendi ellerimizle karaya oturtmak anlamına gelir!”</p>

  <p>“O halde ne yapacaksınız?”</p>

  <p>“Sular yükselene, yani akşam yediye kadar açıkta beklemeyi deneyeceğim, hâlâ hava kararmamışsa körfeze girmeye çalışacağım. Bunu başaramazsak, gece boyunca kıyı kıyı yol alarak günün ilk ışıklarıyla körfeze gireceğiz.”</p>

  <p>“Size söyledim, Pencroff, size güveniyoruz,” diye karşılık verdi Cyrus Smith.</p>

  <p>“Ah!” dedi Pencroff, “bu kıyıda bir fener olsaydı, denizciler için her şey daha kolay olurdu!”</p>

  <p>“Evet,” diye yanıtladı Harbert, “bu kez ateş yakarak bize kıyı yolunu gösterecek düşünceli bir Mühendis’imiz de yok!”</p>

  <p>“Gerçekten, sevgili dostum Cyrus,” dedi Gédéon Spilett, “size bunun için hâlâ teşekkür edemedik. Açık söylemek gerekirse, o ateş olmaksızın kıyıya asla ulaşamazdık...”</p>

  <p>“Ateş mi?...” diye sordu, Gazeteci’nin sözlerine oldukça şaşırmış gibi görünen Cyrus Smith.</p>

  <p>“Bay Cyrus,” diye karşılık verdi Pencroff, “geri dönüş yolculuğumuzun son saatlerinde <i>Bonadventure</i>’ün güvertesinde büyük sıkıntılar yaşadığımızı ve Ekim”in 19’unu 20’sine bağlayan gece, Granite-house’un tepesinde tedbirli davranarak yakmış olduğunuz ateş sayesinde yönümüzü bulabildiğimizi söylemek istiyoruz.”</p>

  <p>“Evet, evet!... Bu oldukça iyi bir fikirdi!” diye yanıtladı Mühendis.</p>

  <p>“Bu kez,” diye ekledi Denizci, “Ayrton’ın aklına böyle bir şey gelmezse, bize bu küçük hizmeti verecek kimse olmayacak!”</p>

  <p>“Hayır! kimse olmayacak!” diye yanıtladı Cyrus Smith.</p>

  <p>Birkaç saniye sonra teknenin ön kısmında Gazeteci’yle bir araya gelen Mühendis, kulağına doğru eğilerek şunları söyledi:</p>

  <p>“Bu dünyada kesin olan bir şey varsa, Spilett, Ekim’in 19’unu 20’sine bağlayan gece, ne Granite-house’un tepesinde, ne de adanın herhangi bir bölümünde ateş yakmadığımdır!”</p>
</body>
</html>
