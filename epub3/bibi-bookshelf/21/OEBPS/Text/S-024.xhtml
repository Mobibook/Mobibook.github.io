<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XIII</h1>

  <p>Neler olmuştu? Korsanları kim öldürmüştü? Ayrton olabilir miydi? Hayır, çünkü az önce onların geri döneceklerinden endişeleniyordu!</p>

  <p>Ama Ayrton, o sırada uyandırılması mümkün olmayan derin bir uykuya dalmıştı. Birkaç söz söyledikten sonra bitkin düşerek hareketsiz bir halde yatağın üzerine yığılmıştı.</p>

  <p>Şiddetli bir heyecanın etkisiyle akıllarından binlerce karmaşık düşünce geçen ada sakinleri, gece boyunca, korsanların cesetlerinin bulunduğu kıyıya gitmeden, Ayrton’ın evinde kaldılar. Bunların hangi koşullarda öldürüldükleri konusunda Ayrton’ın onlara söyleyecek hiçbir şeyi olmadığı ortadaydı, çünkü kendisi de ağıldaki evde olduğundan habersizdi. Ancak en azından bu korkunç olaydan önce neler olup bittiğini anlatacak durumda olabilir miydi?</p>

  <p>Ertesi gün kendine gelen Ayrton arkadaşlarının yüz dört günlük bir ayrılıktan sonra onu yeniden sağ salim görmekten ne kadar mutlu olduklarını gösteren içtenlik dolu yaklaşımlarıyla karşılaştı.</p>

  <p>Ayrton özetle neler olup bittiğini ya da en azından bildiklerini anlattı.</p>

  <p>Ağıla gelişinin ertesi günü, 10 Kasım’da hava kararırken çiti aşan korsanların saldırısına uğramış, elleri ve ağzı bağlanarak Frankin Dağı’nın eteğinde, korsanların sığınmış olduğu karanlık bir mağaraya götürülmüştü.</p>

  <p>Ertesi gün öldürülmesi kararlaştırılmış, ancak korsanlardan birinin kendisini tanıması üzerine, Ayrton’ı öldürmek isteyen bu sefiller Ben Joyce’a saygı göstermişlerdi!</p>

  <p>Ancak o andan itibaren Ayrton eski suç ortaklarının sorularına maruz kalmıştı. Onu kendi yanlarına çekmek isteyen korsanlar, ada sakinlerini öldürdükten sonra Granite-house’u ele geçirerek adanın hakimi olmak için Ayrton’a güveniyorlardı!</p>

  <p>Pişman olmuş ve bağışlanmış eski mahkum, onların bu isteklerine karşı çıkmıştı, arkadaşlarına ihanet edeceğine ölmeyi yeğlerdi.</p>

  <p>Elleri kolları bağlanmış olan ve sürekli olarak gözetim altında tutulan Ayrton, dört ay boyunca bu mağarada yaşamıştı.</p>

  <p>Ancak korsanlar adaya gelişlerinden kısa bir süre sonra ağılı keşfetmişlerdi, o zamandan beri oradaki erzakları kullanıyorlar, ancak orada kalmıyorlardı. 11 Kasım günü bu haydutlardan ikisi ada sakinlerine hazırlıksız yakalanmış, Harbert’a ateş eden korsan geri döndüğünde övünerek ada sakinlerinden birini öldürdüğünü anlatmıştı. Ancak, bilindiği gibi arkadaşı Cyrus Smith’ın hançeriyle can vermişti.</p>

  <p>Harbert’ın ölüm haberini aldığında Ayrton’ın ne derece kaygılandığını ve ne büyük bir ümitsizliğe kapıldığı kolayca tahmin edilebilirdi! Artık sayıları dörede düşen arkadaşları, korsanların insafına kalmıştı!</p>

  <p>Ada sakinlerinin Harbert’ın yaralanması nedeniyle ağılda kaldıkları süre boyunca, korsanlar magaralarından ayrılmamışlardı, hatta Grande-Vue Yaylası’nı yağmaladıktan sonra bile, orayı terk etmenin yerinde bir davranış olacağını düşünmemişlerdi.</p>

  <p>O zaman Ayrton’a uygulanan kötü muameleler artmıştı. Elleri ve ayaklarında hâlâ gece gündüz bağlı olduğu iplerin kanlı izleri vardı. Her an için öldürülmeyi bekliyordu.</p>

  <p>Şubatın üçüncü haftasına kadar durum aynı şekilde devam etti. Her an için uygun bir fırsat kollayan korsanlar barınaklarından yalnızca adanın iç bölümlerinde ya da güney kıyısında avlanmak için ayrılıyorlardı. Arkadaşlarından hiç haber alamayan Ayrton, onları bir daha görebileceğini ummuyordu!</p>

  <p>Maruz kaldığı kötü muameleler sonunda bitkin düşen bu bahtsız, derin bir uykuya dalmış, bu nedenle hiçbir şey görmemiş ve duymamıştı, yani iki günden beri neler olup bittiğinden haberdar değildi.</p>

  <p>“Ama Bay Smith,” diye ekledi, “ben mağarada tutsak olduğuma göre, ağıla gelebilmemi nasıl açıklayabiliriz?”</p>

  <p>“Korsanların orada, çayın kıyısında ölü olarak yatmalarını nasıl açıklayabilirsek!” diye yanıtladı Mühendis.</p>

  <p>“Ölü olarak mı!” diye haykırdı, halsizliğine rağmen yatağında doğrulan Ayrton.</p>

  <p>Arkadaşlarının desteğiyle ayağa kalktı ve hepsi birlikte küçük çaya yöneldiler.</p>

  <p>Gün ağarıyordu.</p>

  <p>Ölüme yıldırım çarpmış gibi yakalanan beş korsanın cesedi kıyıda yatıyordu!</p>

  <p>Ayrton şoka girmişti. Cyrus Smith ve arkadaşları hiçbir şey söylemeden ona bakıyorlardı.</p>

  <p>Nab ve Pencroff, Mühendis’in işareti üzerine, ölülerin soğuktan sertleşmiş bedenlerini gözden geçirdiler.</p>

  <p>Vücutlarında belirgin bir yara izine rastlanmıyordu.</p>

  <p>Ancak onları titizlikle inceleyen Pencroff, birinin alnında, birinin göğsünde, birinin sırtında, birinin de omuzunda güçlükle seçilebilen ve kaynağının anlaşılması mümkün olmayan kırmızı birer leke fark etti.</p>

  <p>“Ölümlerinin nedeni bu lekeler!” dedi Cyrus Smith.</p>

  <p>“Ama hangi silahla vurulmuşlar?” diye haykırdı Gazeteci.</p>

  <p>“Sırrını bilemeyeceğimiz, etkili bir silahla!”</p>

  <p>“Peki ama onları kim öldürmüş olabilir?..” diye sordu Pencroff</p>

  <p>“Adanın adil koruyucusu,” diye karşılık verdi Cyrus Smith, “sizi buraya taşıyan kişi Ayrton, gücünü bir kez daha gösteren, bizim için elimizden gelmeyen her şeyi yapan ve bunları yaptıktan sonra ortadan kaybolan kişi.”</p>

  <p>“O zaman onu arayalım!” diye haykırdı Pencroff.</p>

  <p>“Evet, onu arayalım,” diye yanıtladı Cyrus</p>

  <p>Smith, “ama bizim için onca iyilik yapan bu gizemli kişiyi kendisi istemeden bulabileceğimizi sanmıyorum!”</p>

  <p>Kendi çabalarını önemsiz kılan bu görünmez koruma, Mühendis’i hem derinden etkiliyor, hem de kızdırıyordu. Bu küçümsenme duygusu mağrur bir yüreği yaralayabilirdi. Her tür karşılığı reddedercesine yapılan bu yardımlar ada sakinlerinin kendilerini aşağılanmış hissetmelerine neden olabilir ve bu iyilikler bir noktadan sonra Cyrus Smith’in de düşündüğü gibi gururlarını incitebilirdi.</p>

  <p>“Arayalım,” diye devam etti, “ve Tanrı’dan, bir gün bize, bu yüce koruyucuya karşılarında nankör insanlar bulunmadığını gösterme fırsatı vermesini dileyelim! Hayatımız pahasına da olsa, ona önemli bir hizmette bulunarak borcumuzu ödeyebilmemiz için neler vermezdim!”</p>

  <p>O günden sonra bu araştırma Lincoln Adası sakinlerinin yegane uğraşı haline geldi. Her şey onları bu bilmeceyi çözmeye, insanüstü ve açıklaması mümkün olmayan bir güçle donanmış bu kişiyi bulmaya yönlendiriyordu.</p>

  <p>Ada sakinleri birkaç saniye sonra eve dönerek, Ayrton’ı maddi ve manevi olarak güçlendirecek tedavilere başladılar.</p>

  <p>Korsanların cesetlerini ağılın biraz ötesine taşıyan Nab ve Pencroff, onları kazdıkları derin bir çukura gömdüler.</p>

  <p>Sonra tutsak olduğu dönemde neler yaşandığı Ayrton, Harbert’ın başına gelenleri ve arkadaşlarının çektiği sıkıntıları öğrendi. Onlar ise, Ayrton’ı bir daha görmeyi ümit etmiyor, korsanların onu acımasızca katletmiş olmasından kaygılanıyorlardı.</p>

  <p>“Ve şimdi,” dedi Cyrus Smith öyküsünü tamamlarken, “yerine getirmemiz gereken bir iş var. Görevimizin yarısını bitirdik, ancak korsanlardan kaygı duymamız gerekmese de adanın hakimiyetini kendi çabamızla ele geçirmedik.”</p>

  <p>“O halde,” diye karşılık verdi Gédéon Spilett, “Franklin Dağı’nın kollarının oluşturduğu bu labirenti karış karış arayalım! Girilmedik tek bir oyuk, tek bir delik bırakmayalım! Ah! Dostlarım, şimdiye kadar bu derece esrarengiz bir olayla karşı karşıya kalmış bir gazeteci varsa, o da benim!”</p>

  <p>“Bu iyiliksever kişiyi bulmadan Granite-house’a dönmeyeceğiz.”</p>

  <p>“Evet!” dedi Mühendis, “insan olarak elimizden gelen her şeyi yapacağız... ama şunu tekrar söyleyeyim ki, onu ancak kendisi isterse buluruz!”</p>

  <p>“Ağılda mı kalacağız?” diye sordu Pencroff.</p>

  <p>“Evet, burada kalalım,” diye karşılık verdi Mühendis, “bol miktarda erzak var ve araştırmalarımızı sürdüreceğimiz bölgenin merkezinde bulunuyoruz. Zaten gerekli olursa, araba hızla Granite-house’a gidip gelebilir.”</p>

  <p>“Tamam,” diye yanıtladı Denizci. “Yalnız bir şeyi ihmal etmememiz gerek.”</p>

  <p>“Neyi?”</p>

  <p>“Yaz mevsimi ilerliyor, yapmamız gereken bir yolculuk olduğunu unutmayalım.”</p>

  <p>“Yolculuk mu?” dedi Gédéon Spilett.</p>

  <p>“Evet! Tabor Adası yolculuğu,” diye karşılık verdi Pencroff. “İskoç yatı geri geldiğinde, adamızın konumunu ve Ayrton’ın şu an nerede bulunduğunu belirten bir pusulayı orada bulmalı. Kim bilir belki de çok geç kalmış olabiliriz?”</p>

  <p>“Ama, Pencroff,” diye sordu Ayrton, “bu yolculuğa neyle çıkmayı düşünüyorsunuz?”</p>

  <p><i>“Bonadventure</i>’le!”</p>

  <p>“<i>Bonadventure</i>!” diye haykırdı Ayrton... “O artık yok ki.”</p>

  <p><i>“Bonadventure</i>’üm yok mu!” diye haykırdı Pencroff sıçrayarak.</p>

  <p>“Hayır!” diye karşılık verdi Ayrton. “Sekiz gün önce, küçük limanda buldukları tekneyle denize açıldılar ve...”</p>

  <p>“Ve?” dedi, yüreği ağzına gelen Pencroff.</p>

  <p>“Ve Bob Harvey manevra yapmak için yanlarında olmadığından, kayalara çarptılar, tekne paramparça oldu!”</p>

  <p>“Ah! Sefiller! Haydutlar! Alçaklar!” diye haykırdı Pencroff.</p>

  <p>“Pencroff,” dedi Harbert, Denizci’nin elini tutarak, “daha büyük bir <i>Bonadventure</i> yapacağız! Elimizde brikin demir akşamı ve tüm donanımı mevcut!”</p>

  <p>“Ama otuz, kırk tonluk bir gemi inşa etmenin en az beş, altı ay süreceğini biliyor musunuz?”</p>

  <p>“Acele etmeyeceğiz,” diye karşılık verdi Gazeteci, “ve bu yıl Tabor Adası’na gitmekten vazgeçeceğiz.”</p>

  <p>“Ne yaparsınız, Pencroff, bu gerçeği kabul etmemiz gerek,” dedi Mühendis, “umarım bu gecikme bize pahalıya patlamaz.”</p>

  <p>“Ah! Bonadventure’üm! Zavallı <i>Bonadventure</i>’üm!” diye haykırdı onca gurur duyduğu teknesini kaybetmenin üzüntüsünü yaşayan Pencroff.</p>

  <p><i>Bonadventure</i>’ün batması ada sakinleri için oldukça üzücü bir olaydı, bunun en kısa zamanda telafi edilmesine karar verilmesinin ardından, adanın en ücra köşelerine yapılacak keşif gezisinin başarıyla sonuçlanmasına yoğunlaşıldı.</p>

  <p>Hemen o gün başlanan araştırmalar bir hafta sürdü. Dağın kolları ve sayısız dallanmaları arasında kalan eteği, oldukça girintili çıkıntılı vadilerle kaplı bir labirent oluşturuyordu. Araştırmalar bu dar boğazların derinliklerinde, hatta belki de Franklin Dağı’nın içinde sürdürülmeliydi. Adanın hiçbir bölümü, tanınmak istemeyen bir kişinin barınağını gizlemesi için daha elverişli olamazdı. Ancak dağ kolları o derece iç içe geçmişti ki, Cyrus Smith keşif gezisini sıkı bir disiplin uygulayarak sürdürmek zorunda kaldı.</p>

  <p>Ada sakinleri, ilk önce volkanın güneyine açılan ve Falls-River’ın ilk sularının döküldüğü vadiyi araştırdılar. Orada Ayrton arkadaşlarına korsanların sığınmış olduğu ve ağıla getirilmeden önce dört ay boyunca tutsak kaldığı barınağı gösterdi. Her şey Ayrton’ın bıraktığı gibiydi. Mağarada korsanların ihtiyatlı davranarak ayırmış oldukları cephaneler ve erzaklar vardı.</p>

  <p>Mağarada sonlanan ve ağırlıklı olarak hoş görünümlü kozalaklılar tarafından gölgelenen bu vadiyi büyük bir titizlikle araştıran ada sakinleri, güneybatı kolunun ucunu döndükten sonra, kıyıdaki gözalıcı bazaltlara açılan daha dar bir boğaza girdiler.</p>

  <p>Burada ağaçlar daha seyrekti. Otların yerini taşlar almıştı. Yaban keçileri ve muflonlar kayaların arasında geziniyorlardı. Adanın çorak toprakları orada başlıyordu. Şimdiden Franklin Dağı’nın eteğinde kollara ayrılan sayısız vadiden yalnızca üçünün ağaçlıklı ve otlaklar açısından zengin olduğu anlaşılıyordu, bunlar ağılın yer aldığı vadi, onun batı komşusu Falls-River ve doğu komşusu Creek-Rouge vadileriydi. Daha aşağıda birkaç kolla birleşerek nehir haline dönüşen bu iki çay, dağın su şebekesinin tamamını oluşturuyor ve güney bölümündeki toprakların verimli hale gelmesini sağlıyorlardı. Mercy’e gelince, Jakamar Ormanlarının sık ağaçlıkları altında kaybolmuş çok sayıda su kaynağı tarafından besleniyordu, binlerce su yoluna ayrılarak süzülen bu kaynaklar Serpentine Yarımadasının topraklarını suluyordu.</p>

  <p>Suyun eksik olmadığı bu üç vadiden biri, yaşamsal ihtiyaçlarını karşılayabilecek olan bir münzevinin evini barındırabilirdi. Ama ada sakinleri burayı daha önceden araştırmışlar, insan varlığını gösteren hiçbir ipucuna rastlamamışlardı.</p>

  <p>Acaba bu barınak ve konuğunu bulabilmek için bu çorak boğazların derinliklerini, bu kaya yığınların aralarım, kuzeydeki dar vadileri ve lav akıntılarını mı araştırmak gerekiyordu?</p>

  <p>Franklin Dağı’nın kuzey eteği geniş ve derin olmayan iki vadiden oluşuyordu, yeşilin hiçbir tonuna rastlanmayan düzensiz kayalıklarla kaplanmış, uzun buzultaşlarıyla gölgelenmiş, lav akıntılarıyla döşenmiş zeminleri iri mineral yumrularıyla engebelenmiş, her yanlarına doğal camlar ve labradorlar serpilmiş olan bu vadilerin araştırılması oldukça güçtü. Sağda solda gizlenmiş halde bulunan ve yerleşmeye pek de elverişli olmayan binlerce oyuğun içlerine girebilmek bir hayli zordu. Ada sakinleri dağın iç bölümlerinde yer alan ve duvarları volkanın aktif olduğu dönemde geçen alevlerle kararmış karanlık tünelleri bile araştırdılar. Ellerindeki reçineli meşalelerle bu karanlık dehlizleri katederek en küçük oyuntuyu bile incelediler. Ancak her yana karanlık ve derin bir sessizlik hakimdi. Eski çağlardan kalma bu koridorlara tek bir insan ayağının dahi basmadığı, bu iri kaya bloklarının insan eliyle yer değiştirmediği anlaşılıyordu. Her biri adanın su yüzüne çıktığı dönemde volkanın kendilerini püskürttüğü noktada bulunuyorlardı.</p>

  <p>Oysa bu yeraltı dehlizleri tamamıyla ıssız ve karanlık gibi görünse bile, Cyrus Smith oraya derin bir sessizliğin hakim olmadığını hissediyordu.</p>

  <p>Yüzlerce ayak boyunca dağın iç bölümlerine uzanan bu karanlık tünellerden birinin sonuna ulaştığında, kayaların titreşimleriyle yoğunlukları artan boğuk gürüldemeler duyarak hayretler içinde kaldı.</p>

  <p>Kendisine eşlik eden Gédéon Spilett de yeraltı ateşlerinin yeniden canlandığını gösteren bu uzak mırıltıları duymuştu. Bu sesleri birlikte dinlediklerinde, zeminin derinliklerinde kimyasal tepkimeler meydana geldiği konusunda görüş birliğine varmışlardı.</p>

  <p>“Demek volkan tamamıyla sönmemiş?” dedi Gazeteci.</p>

  <p>“Kraterin ağzını keşfetmiş olduğumuz günden beri, alt tabakalarda bazı hareketlenmeler gerçekleşmiş olabilir. Sönmüş olduğu kabul edilse bile, her volkan yeniden canlanabilir.”</p>

  <p>“Ama Franklin Dağı lav püskürtmeye hazırlanıyorsa, bu durum Lincoln Adası için tehlike arz etmez mi?”</p>

  <p>“Sanmıyorum,” diye yanıtladı Mühendis, “krater, yani emniyet supabı varolduğuna göre, buhar ve lavların fazlası oradan dışarı atılacak.”</p>

  <p>“Tabii lavlar kendilerine adanın bereketli topraklarına doğru yeni bir yol açmazlarsa!”</p>

  <p>“Ama sevgili dostum Spilett,” diye karşılık verdi Cyrus Smith, “neden her zamanki doğal yollarını izlemesinler ki?”</p>

  <p>“Volkanlar kaprisli olurlar!” diye yanıtladı Gazeteci.</p>

  <p>“Şuraya baksanıza,” diye devam etti Mühendis, “Franklin Dağı’nın eğimi volkanik püskürtülerin şu an araştırdığımız vadiye doğru akması için oldukça elverişli. Bu eğimin değişmesi için bir yer sarsıntısının dağın ağırlık merkezini etkilemesi lazım.”</p>

  <p>“Ama bu koşullar altında her an için bir yer sarsıntısı beklenebilir,” diye yanıtladı Gédéon Spilett.</p>

  <p>“Her zaman,” diye karşılık verdi Mühendis, “özellikle yeraltı güçlerinin yeniden canlanmaya başladığı ve yerkürenin iç katmanlarındaki kanalların tıkandığı dönemlerde. Sevgili dostum Spilett, volkanın aktif hale gelmesi bizim için ciddi bir gelişme sayılabilir, belki de bu volkanın yeniden canlanmak konusunda isteksiz davranması daha hayırlı olabilir! Ancak elimizden hiçbir şey gelmez, öyle değil mi? Yine de ne olursa olsun, Grande-Vue yaylamızın ciddi bir tehlikeyle karşı karşıya kalacağını sanmıyorum. Dağ ile yayla arasındaki zemin oldukça çukur ve lavlar göl yoluna doğru akarlarsa, kumullara ve Requin Körfezi’ne komşu bölgelere ulaşırlar.</p>

  <p>“Henüz dağın tepesinde yakın bir tarihte meydana gelecek bir püskürmenin habercisi olan hiçbir duman göremedik.”</p>

  <p>“Hayır,” diye karşılık verdi Cyrus Smith, “dün zirvesini incelediğim kraterin ağzından tek bir duman dahi yayılmıyordu. Ancak ağzın alt bölümlerinde, kayalar, küller, sertleşmiş lavlar birikmiş ve bu süpap geçici olarak tıkanmış olabilir. Ancak ilk ciddi püskürmeyle tüm tıkanıklıklar ortadan kalkar ve sevgili Spilett sizi temin ederim ki, kazanı andıran adamız ve baca görevi yapan volkan, gazların basıncıyla havaya uçmayacak. Yine de şunu tekrarlamak isterim, en iyisi hiçbir şey olmaması.”</p>

  <p>“Ama yine de yanılmış olamayız,” dedi Gazeteci, “volkanın iç katmanlarından gelen boğuk gürüldemeleri duyduk!”</p>

  <p>“Gerçekten de öyle,” diye karşılık verdi çevreyi bir kez daha dikkatle dinleyen Mühendis, “yanılmış olamayız... Orada şiddetini ve yol açacağı etkileri kestiremediğimiz bir hareketlilik var.”</p>

  <p>Dışarı çıktıktan sonra, arkadaşları ile buluşan Cyrus Smith ve Gédéon Spilett onları durumdan haberdar ettiler.</p>

  <p>“İyi!” diye haykırdı Pencroff, “bu volkan münasebetsizlik etmek istiyor! Denesin! Karşısında efendisini bulacak!...”</p>

  <p>“Kimi?” diye sordu Nab.</p>

  <p>“Koruyucumuzu, Nab, açmaya niyetlenirse onun ağzını tıkayacak!”</p>

  <p>Görüldüğü gibi Denizci’nin adanın özel tanrısına duyduğu güven sarsılmazdı ve hiç kuşku yok ki, şu ana dek onlarca açıklanamaz olayla kendini gösteren bu görülmez gücün sınırsız olduğunu düşünüyordu. Ancak bunun yanı sıra titiz araştırmalara rağmen ona ulaşabilmek mümkün olmamıştı, tüm çabalara, gayretlere, hatta inatla sürdürülen araştırmalara rağmen o garip barınak bulunamamıştı.</p>

  <p>Şubat’ın 19’undan 25’ine dek süren arama çalışmaları, Lincoln Adası’nın en ücra köşeleri bile karış karış taranan güney bölümünün tamamına yayılmıştı. Ada sakinleri, tıpkı polislerin şüpheli bir evin duvarına yaptıktan gibi her kayanın dış yüzünü yoklamışlardı. Hatta Mühendis dağa destek olan en son taş dizisine kadar her yanı araştırmış, kayaların ilk katının sonlandığı kesik koninin üst bölümünü ve dibine kraterin açıldığı o devasa şapkanın tepesini aramayı da ihmal etmemişti.</p>

  <p>Hatta daha da ileri gidilerek hâlâ sönük olsa bile derinliklerinden gelen gürüldemelerin net bir şekilde duyulduğu kraterin ağzı da ziyaret edilmişti. Bununla birlikte ne bir duman, ne bir buhar fark ediliyor, kraterin duvarında yakın bir püskürmenin habercisi olabilecek bir ısı değişikliği kaydedilmiyordu. Ancak ada sakinleri Franklin Dağı’nın hiçbir yanında aradıkları kişinin izine rastlamamışlardı.</p>

  <p>Böylece araştırmalar kumullarla kaplı bölgeye yöneltildi. Requin Körfezi’nin lavlardan oluşmuş yüksek duvarları zirvesinden eteğine kadar tarandı. Ne bir insan, ne de bir barınak vardı!</p>

  <p>Sonuç olarak bu birkaç sözcük boşa giden onca yorgunluğu, hiçbir sonuç vermeyen onca çabayı özetliyordu. Cyrus Smith’le arkadaşlarının hayal kırıklığında içten gelen bir tür öfkenin izleri vardı.</p>

  <p>Durum böyle olunca, buralara tekrar gelmeyi hayal etmekten başka yapıcak bir şey kalmıyordu, çünkü araştırmalar sonsuza kadar sürdürülemezdi. Ada sakinleri, bu gizemli varlığın adada oturmadığını düşünmeye başlamışlardı, aşırı uyarılmış zihinlerinden en çılgın varsayımlar geçiyordu. Özellikle Pencroff ve Nab olayın garipliğini doğaüstü güçlerin dünyasına sürüklenerek açıklamaya çalışıyorlardı.</p>

  <p>25 Şubat günü Granite-house’a geri dönen ada sakinleri kapının eşiğine bir okla gönderdikleri ip sayesinde, zeminle barınakları arasındaki ulaşımı yeniden sağladılar.</p>

  <p>Bir ay sonra, 25 Mart günü Lincoln Adası’na gelişlerinin üçüncü yılını kutluyorlardı!</p>
</body>
</html>
