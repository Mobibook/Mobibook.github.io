<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XVI</h1>

  <p>Evet! Talihsiz adam ağlamıştı! Hiç kuşku yok ki, zihninde bazı anılar canlanmış ve Cyrus Smith’in dediği gibi gözyaşlarına boğularak yeniden insani duygularına kavuşmuştu.</p>

  <p>Onu bir süre kendi haline bırakan ada sakinleri, kendini özgür hissetmesi için biraz uzaklaştılar, ancak o kaçmak için bu fırsattan yararlanmayı aklından bile geçirmedi. Hemen ardından Cyrus Smith onu Granite-house’a geri götürmeye karar verdi.</p>

  <p>Bu olaydan iki gün sonra Bay Meçhul yavaş yavaş ortak yaşama katılmaya istekli gibi görünmeye başladı. Söylenenleri duyduğu, anladığı ortadaydı, ancak ada sakinleriyle konuşmamakta hâlâ garip bir şekilde inat ediyordu, çünkü bir akşam kapısını dinleyen Pencroff, dudaklarından dökülen şu sözcükleri duymuştu: “Hayır! Burada! Ben! Asla!”</p>

  <p>Denizci bu sözleri arkadaşlarına ilettiğinde, Cyrus Smith,</p>

  <p>“Ona acı veren sırları olmalı!” dedi.</p>

  <p>Tarım aletlerini kullanmaya başlayan Bay Meçhul, sebze bahçesinde çalışıyordu. Sık sık işine ara veriyor ve derin düşüncelere gömülüyordu, ancak Mühendis’in tavsiyesi üzerine herkes onun yalnız kalma isteğini anlayışla karşılıyordu. Ada sakinlerinden biri yanına yaklaştığında geri çekiliyor, göğsü ne kadar kederli olduğunu belli edercesine hıçkırıklarla sarsılıyordu!</p>

  <p>Onu böylesine yiyip bitiren, duyduğu vicdan azabı mıydı? Bu mümkündü ve Gédéon Spilett, bir gün şu değerlendirmeyi yapmaktan kendini alamadı:</p>

  <p>“Konuşmuyorsa, sanırım söyleyecek çok önemli şeyleri var!”</p>

  <p>Sabırlı olmak ve beklemek gerekiyordu.</p>

  <p>3 Kasım günü yaylada çalışan Bay Meçhul, belini yere bırakarak işine ara vermişti, onu yakından izleyen Cyrus Smith, bir kez daha gözlerinden yaşlar boşaldığını gördü. Karşı konulmaz bir şefkat duygusuyla yanına giderek hafifçe koluna dokundu.</p>

  <p>“Dostum, neyiniz var?” dedi.</p>

  <p>Bay Meçhul bakışlarını kaçırdı, Cyrus Smith’in elini tutmaya çalışması üzerine sert bir şekilde geri çekildi.</p>

  <p>“Dostum,” dedi Cyrus Smith sert bir sesle, “bana bakmanızı istiyorum!”</p>

  <p>Bakışlarını Mühendis’e yönelten Bay Meçhul, onun etkisiyle hipnotize olmuş gibi görünüyordu. Kaçmak istedi. Ancak aniden yüz ifadesinin değişmesiyle gözlerinde şimşekler çakmaya başladı. Sözcükler dudaklarından dökülmeye çalışıyordu. Artık kendine hakim olamıyordu!... Sonunda kollarının kavuşturarak, boğuk bir sesle:</p>

  <p>“Kimsiniz?” diye sordu Cyrus Smith’e.</p>

  <p>“Sizin gibi kazazedeler,” diye karşılık verdi Mühendis, büyük bir heyecanla. “Sizi buraya, türdeşlerinizin arasına getirdik.”</p>

  <p>“Türdeşler!... Benim türdeşim yok!” “Dostlarınızın arasındasınız...”</p>

  <p>“Dostlar!... Benim! Dostlar!” diye haykırdı Bay Meçhul, kafasını ellerinin arasına saklayarak... “Hayır... asla... Beni bırakın! Beni bırakın!”</p>

  <p>Sonra yaylanın denize yukardan bakan kenarına doğru kaçarak uzun süre hareketsiz kaldı.</p>

  <p>Arkadaşlarının yanına dönen Cyrus Smith, onlara olup bitenleri anlattı.</p>

  <p>“Evet! bu adamın hayatında önemli bir sır olmalı,” dedi Gédéon Spilett, “ve öyle görünü yor ki, insanlığa geri dönmesi için vicdanıyla hesaplaşması gerekecek.”</p>

  <p>“Buraya ne tür bir insan getirdik, bilmiyorum,” dedi Denizci. “Sırları varmış...”</p>

  <p>“Saygı göstereceğimiz sırlar,” diye karşılık verdi sertçe Cyrus Smith. “Bir suç işlediyse, bunun karşılığını fazlasıyla ödedi ve bizim gözümüzde o cezasını çekmiş bir insandır.”</p>

  <p>İki saat boyunca kumsalda, geçmişten -uğursuz bir geçmiş olduğuna hiç şüphe yoktu- gelen anılarla baş başa kaldı, ada sakinleri gözlerini ondan ayırmasalar da yalnız kalma isteğine saygı gösterdiler.</p>

  <p>İki saat sonra bir karara varmış olarak Cyrus Smith’in yanına geldi. Gözleri döktüğü yaşlardan kıpkırmızı olmuştu, ama artık ağlamıyordu. Yüzü ürkek ve utanç dolu bir ifadeye bürünmüş, bakışlarını yere doğru yöneltmişti.</p>

  <p>“Bayım,” dedi Cyrus Smith’e, “siz ve arkadaşlarınız İngiliz misiniz?”</p>

  <p>“Hayır,” diye yanıtladı Mühendis, “biz Amerikalıyız.”</p>

  <p>“Ah!” dedi Bay Meçhul ve şu sözcükleri mırıldandı,</p>

  <p>“Bu daha iyi!”</p>

  <p>“Ya siz, dostum?” diye sordu Mühendis.</p>

  <p>“İngiliz,” diye yanıtladı hızla.</p>

  <p>Sanki bu birkaç sözcük kendisini çok zorlamış gibi, şelaleden Mercy’e dek büyük bir huzursuzlukla katettiği kumsala doğru uzaklaştı.</p>

  <p>Sonra bir süre Harbert’ın yanında kaldı, durdu ve boğuk bir sesle,</p>

  <p>“Hangi aydayız?” diye sordu.</p>

  <p>“Aralık,” diye yanıtladı Harbert.</p>

  <p>“Ya hangi yıldayız?”</p>

  <p>“1866.”</p>

  <p>“On iki yıl! On iki yıl!” diye haykırdı. Sonra hızla yanından ayrıldı.</p>

  <p>Harbert, aralarında geçen konuşmaları arkadaşlarına iletti.</p>

  <p>“Bu bahtsız ne ayı, ne de yılı biliyor!” dedi Gédéon Spilett.</p>

  <p>“Evet!” diye ekledi Harbert, “On iki yıldır onu bulduğumuz adacıktaydı!”</p>

  <p>“On iki yıl!” diye karşılık verdi Cyrus Smith. “Ah! Böylesine berbat koşullar altında geçen on iki yıl insana aklını kaybettirebilir!”</p>

  <p>“Bu adamın Tabor Adası’na bir kaza sonucu gelmediğine inanmaya başladım, oraya işlediği bir suçtan dolayı bırakılmış olmalı,” dedi Pencroff.</p>

  <p>“Haklı olabilirsiniz, Pencroff,” diye karşılık verdi Gazeteci, “durum böyleyse, bir gün onu almak için geri gelmeleri mümkündür!”</p>

  <p>“Ama onu bulamayacaklar,” dedi Harbert.</p>

  <p>“O halde,” dedi Pencroff, “onu geri götürmek gerekecek ve...”</p>

  <p>“Dostlarım,” dedi Cyrus Smith, “tam anlamıyla emin olmadan, bu konunun ayrıntılarına girmeyelim. Bu bahtsız, hangi suçu işlediyse işlesin, cezasını fazlasıyla çekmiş. Onu başından geçenleri anlatması için zorlamayalım! Hiç kuşku yok ki, zamanı geldiğinde bize olan bitenleri anlatacak, ne yapmamız gerektiğine o zaman karar vereceğiz. Zaten ülkesine geri dönmesinin kesin olup olmadığını yalnızca ondan öğrenebiliriz, ama bu konuyla ilgili bazı kuşkularım var!”</p>

  <p>“Ama neden?” diye sordu Gazeteci.</p>

  <p>“Çünkü belirli bir süre sonra serbest kalacağını bilse, o günü bekler ve bu pusulayı denize bırakmazdı. Hayır, türdeşlerini bir daha görmemek üzere, ölene dek bu adacıkta yaşamaya mahkum edildiği akla daha yakın geliyor!”</p>

  <p>“Ancak,” dedi Denizci, “bir şeyi anlayamıyorum.”</p>

  <p>“Neyi ?"</p>

  <p>“Bu adamın Tabor Adası’na bırakılmasının üzerinden on iki yıl geçtiyse, uzun yıllardır onu içinde bulduğumuz o yabani hayatı sürdürüyor olmalı!”</p>

  <p>“Mümkündür,” diye yanıtladı Cyrus Smith. “O zaman bu pusulanın yazılmasının üzerinden çok zaman geçmiş olmalı!”</p>

  <p>“Kuşkusuz öyle... Yine de pusula yakın bir tarihte yazılmışa benziyordu!..”</p>

  <p>“Aynca pusulayı taşıyan şişenin Tabor Adası’ndan Lincoln Adası’na gelmesinin yıllar süreceği nasıl kabul edilebilir?”</p>

  <p>“Bu tamamıyla imkansız değil,” diye karşılık verdi Gazeteci. “Uzun zamandır adanın açıklarında bulunması mümkün değil mi?”</p>

  <p>“Hayır,” diye yanıtladı Pencroff, “çünkü hâlâ yüzüyordu. Hatta bir süre kıyıda sürüklendikten sonra dalgalar tarafından açığa taşınmış olduğu bile kabul edilemez, çünkü her yanı kayalıklarla kaplı olan güney sahilinden parçalanmadan ayrılması imkan dahilinde değil!” “Gerçekten de öyle,” diye karşılık verdi düşüncelere dalmış olan Cyrus Smith.</p>

  <p>“Üstelik,” diye ekledi Denizci, “pusula uzun yıllar önce yazılıp bu şişenin içine yerleştirilmiş olsaydı, nemden yıpranırdı. Oysa hiç de öyle görünmüyor, mükemmel bir şekilde muhafaza edilmiş olduğu anlaşılıyordu.”</p>

  <p>Denizci’nin saptaması çok doğruydu, ortada açıklanması mümkün olmayan bir durum vardı, çünkü ada sakinleri şişenin içinde bulduklarında pusula yakın bir tarihte yazılmış gibi görünüyordu. Dahası adanın enlem ve boylam derecelerini doğru bir şekilde bildiriyordu, bu da notu kaleme alanın hidrografi konusunda sıradan bir denizciden daha birikimli olduğunu gösteriyordu.</p>

  <p>“Bir kez daha açıklanması mümkün olmayan bir olayla karşı karşıyayız,” dedi Mühendis, “ama yeni arkadaşımızı konuşmaya zorlamayalım. İstediği zaman, dostlarım, onu dinlemeye hazır olacağız!”</p>

  <p>Takip eden günlerde hiç konuşmayan Bay Meçhul yaylanın sınırlarını bir kez bile olsun terk etmedi. Bir saniye bile ara vermeden, hiç dinlenmeden toprakla uğraşıyor, ancak sürekli olarak ada sakinlerinden uzak duruyordu. Sık sık davet edilmesine rağmen, yemek saatlerinde Granite-house’a çıkmıyor, çiğ sebzelerle yetiniyordu. Hava karardığında kendisine ayrılmış olan odaya dönmüyor, oracıkta ağaçların altına uzanıyordu ya da hava kötüyse, kayaların arasındaki oyuklara sığınıyordu. Böylece Tabor Adası’nın ağaçları dışında barınacak bir yeri olmadığı günlerdeki gibi yaşamayı sürdürüyor ve alışkanlıklarını değiştirmek konusundaki çabaları sonuç vermeyen ada sakinleri sabırla bekliyorlardı. Ancak isteği dışında da olsa, korkunç itiraflarda bulunacağı gün kaçınılmaz bir şekilde yaklaşıyordu.</p>

  <p>10 Kasım günü akşam sekize doğru karanlık çökmek üzereyken, Bay Meçhul aniden verandada toplanmış olan ada sakinlerinin karşısına çıktı. Garip bir şekilde parlayan gözleriyle eski günlerdeki vahşi görünümüne bürünmüştü.</p>

  <p>Cyrus Smith ve arkadaşları, ürkütücü duyguların etkisiyle dişlerinin bir sıtmalı gibi takırdadığını gördüklerinde hayretler içinde kalmışlardı. Neyi vardı? Türdeşleriyle bir arada olmak, onun için katlanılmaz bir hale mi gelmişti? Bu dürüst ilişkiler içinde yaşamak onu sıkmış mıydı? İçini yabani bir şekilde yaşadığı günlerin özlemi mi kaplamıştı? Kopuk kopuk tümcelerle derdini anlatmaya başladığında, bu sorulara olumlu yanıtlar verilebileceğine inanılabilirdi.</p>

  <p>“Neden buradayım?... Beni ne hakla adacığımdan alıp buraya getirdiniz?... Sizinle benim aramızda bir bağ olabilir mi?... Kim olduğu mu, neler yaptığımı, orada neden tek başına yaşadığımı biliyor musunuz?... Benim oraya ölmek üzere terk edilmemiş olduğumu size kim söyledi?-. Geçmişimde neler yaşadığımı, hırsızlık ya da cinayetten mahkum olup olmadığımı biliyor musunuz?... Benim herkesten uzakta, vahşi bir hayvan gibi yaşamayı hak etmiş sefil, lanet bir yaratık olup olmadığımı biliyor musunuz?”</p>

  <p>Ada sakinleri, kendine rağmen, ağzından bu yarım yamalak itirafların döküldüğü zavallıyı, lafını kesmeden dinliyorlardı. Onu sakinleştirmek isteyen Cyrus Smith’in yanına yaklaşması üzerine, hızla geri çekildi.</p>

  <p>“Hayır! Hayır!” diye haykırdı. “Yalnızca tek bir şeyi öğrenmek istiyorum... Özgür müyüm?” “Özgürsünüz,” diye karşılık verdi Mühendis.</p>

  <p>‘O zaman elveda!" diye haykırdı ve bir çılgın gibi oradan uzaklaştı.</p>

  <p>Bunun üzerine Nab, Pencroff ve Harbert orman sınırına doğru koştular, ancak bir süre sonra tek başlarına geri döndüler.</p>

  <p>“Onu kendi haline bırakmak lazım!” dedi Cyrus Smith.</p>

  <p>“Asla geri dönmeyecek...” diye haykırdı Pencroff.</p>

  <p>“Geri dönecek,” diye karşılık verdi Mühendis.</p>

  <p>Aradan günler geçmesine rağmen, Cyrus Smith, bu zavallının er geç geri döneceği konusundaki düşüncesini -bu bir önsezi miydi?- kararlı bir şekilde savunmaya devam etti.</p>

  <p>“Bu, vicdan azabıyla yaralanmış ve yeni bir yalnızlığa katlanamayacak zorlu bir kişiliğin son isyanı,” diyordu.</p>

  <p>Bu arada Grande-Vue Yaylası’nda olduğu gibi, Mühendis’in bir çiftlik haline getirmeyi düşündüğü ağılda da çeşitli faaliyetler sürdürülüyordu. Harbert’ın Tabor Adası’ndan getirdiği sebzeler büyük bir titizlikle ekilmişti. Yayla, ada sakinlerinin ellerini işsiz bırakmayacak büyüklükte, bakımlı bir sebze bahçesi haline gelmişti. Her zaman yapılacak bir iş vardı. Sebze çeşitleri arttıkça, giderek gerçek bir ekin alanı halini alan ve çayırların yerini kaplamaya başlayan evlekleri genişletmek gerekiyordu. Ama adanın diğer bölümlerinde bol miktarda ot bulunduğu için yaban eşeklerinin aç kalmak gibi bir endişeleri olmamalıydı. Zaten en doğrusu, çaylarla çevrelenmiş olan Grande-Vue Yaylası’nı bir bostana dönüştürmek, dörtayaklı ve dörtellilerin yağmalarına karşı korunmasına gerek olmayan çayırları ekin alanı olarak kullanmamaktı.</p>

  <p>15 Kasım’da üçüncü hasat toplandı. On sekiz ay önce ilk buğday tohumunun ekildiği tarlanın kapladığı alan oldukça genişlemişti! İkinci hasattan elde edilen altı yüz bin tohum, bu kez dört bin teneke, yani beş yüz milyondan fazla tohum vermişti! Koloni artık buğday açısından oldukça zengindi, çünkü insanları ve hayvanları beslemek için gerekli olan ürünü her yıl düzenli bir şekilde alabilmek için on teneke tohum ekmek yeterliydi.</p>

  <p>Hasadın ardından Kasım ayının son on beş günü ekmek yapma çalışmalarına ayrıldı.</p>

  <p>Ellerinde un değil, yalnızca buğday vardı ve bir değirmen yapılması gerekiyordu. Cyrus Smith, motor gücü olarak Mercy’e dökülen ikinci şelaleden yararlanabilirdi, zaten ilk şelale tokaçlama işleminin yürütülmesi için gerekli hareket enerjisini sağlıyordu. Ancak uzun tartışmalardan sonra Grande-Vue Yaylası’nın yükseklerine basit bir yel değirmeni yapılmasına karar verildi. Her ikisini inşa etmek aynı derece de zor olacaktı, diğer yandan denizden gelen esintilere açık olan bu yaylada, rüzgârın eksik olmayacağı ortadaydı.</p>

  <p>“Üstelik yel değirmeni daha sevimli olacak ve manzarayı daha da güzelliştirecek!” dedi Pencroff.</p>

  <p>Böylece değirmen binasının ve mekanizmasının yapımı için gerekli ağaçların seçilmesine başlandı. Gölün kuzeyinde bulunan iri kumtaşlarını değirmen taşına dönüştürmek hiç de zor olmayacaktı. Kanatlara gelince, gerekli bezler balonun bitmez tükenmez bezinden elde edilecekti.</p>

  <p>Cyrus Smith’in planları hazırlaması üzerine, değirmenin göl kıyısı yakınında bulunan kümesin biraz sağma yapılmasına karar verildi. Binanın tamamı, rüzgârın esintilerine göre tüm mekanizmayı döndürecek şekilde iri çatmalara tutturulmuş bir eksene dayanıyordu.</p>

  <p>Çalışma hızla tamamlandı. Nab ve Pencroff usta marangozlara dönüşmüşlerdi, zaten yapmaları gereken Mühendis’in planlarını uygulamaya geçirmekti. Sonunda kararlaştırılan yerde sivri çatısıyla gerçek bir gözcü kulübesini andıran, silindir şeklinde bir bina yükseldi. Kanatları oluşturan dört şasi, demir zıvana dilleri sayesinde eksen yatağına belli bir açıyla sağlam bir şekilde sabitlenmişti. İç mekanizmanın değişik bölümlerine gelince, hareketli ve sabit değirmen taşlarını içeren kutuyu, tohumların değirmen taşlarının üzerine düşmesini sağlayan ve üst kısmı geniş, alt kısmı dar, geniş bir gerdeli andıran serpini, tohumun geçişini düzenleyen salınımlı küçük tekneyi ve eleme işlemi sırasında buğdayın kepeğini ayırmaya yarayan eleği yapmak hiç de zor olmamıştı. Aletlerin yeterli olması sayesinde bu işlemler kolayca başarılmıştı, çünkü bir değirmenin parçalan aslında oldukça basit bir düzeneğe sahiptiler. Bu sadece bir zaman sorunuydu.</p>

  <p>Herkesin katıldığı değirmen inşa çalışmaları 1 Aralık’ta tamamlandı.</p>

  <p>Pencroff her zaman olduğu gibi yapıtından çok etkilenmişti ve değirmenin mükemmel bir şekilde çalışacağından emindi.</p>

  <p>“Şimdi iyi bir rüzgar lazım bize, ilk ürünümüzü harika bir şekilde öğüteceğiz!” dedi.</p>

  <p>“İyi bir rüzgar, kabul,” diye yanıtladı Mühendis, “ama şiddetli bir rüzgar değil, Pencroff.”</p>

  <p>“Peh! Rüzgar şiddetli de olsa, bu sadece değirmenimizin daha hızlı dönmesini sağlar!</p>

  <p>“Çok hızlı dönmesi gerekmiyor,” diye karşılık verdi Cyrus Smith. “Deneylerle de kanıtlandığı gibi, bir değirmenin ürettiği en yüksek iş miktarına, kanatlarının bir dakikadaki dönme sayısının, rüzgârın saniyedeki hızının altı katı olduğunda ulaşılıyor. Bu durumda saniyedeki hızı yirmi dört ayak olan ortalama bir rüzgar, kanatları dakikada on altı kez döndürecek, daha fazlasına da gerek yok.”</p>

  <p>“Çok doğru!” diye haykırdı Harbert, “kuzeydoğudan esen bu güzel rüzgar işimizi görecek!” Ada sakinleri, Lincoln Adası ekmeğinin ilk dilimini tatmakta acele ettiklerine göre, yel değirmeninin açılışını geciktirmenin bir anlamı yoktu. Bunun üzerine hemen o gün iki, üç teneke buğday öğütüldü ve ertesi gün birayla mayalanmasına rağmen, harika görünümlü bir somun, Granite-house’un masasının üzerindeki yerini almıştı. Herkesin büyük bir iştahla yediği bu ekmek mideleri bayram ettiriyordu!</p>

  <p>Ama Bay Meçhul ortalıkta görünmemişti. Granite-house’un yakınındaki ormanı birçok kez dolaşan Gédéon Spilett ve Harbert ne ona, ne de ondan kalan herhangi bir ize rastlamışlardı. Uzun süren bu kayboluş onları ciddi bir şekilde kaygılandırıyordu. Hiç kuşku yok ki, Tabor Adası’nın emektar vahşisi Far-West’in av hayvanları bakımından bereketli ormanlarında yaşamakta güçlük çekmeyecekti, ancak eski alışkanlıklarına geri dönmesinden ve bu bağımsızlığın vahşi içgüdülerini canlandırmasından endişe duyulamaz mıydı? Yine de Cyrus Smith bir tür önseziyle kaçağın geri döneceğini söylemeye devam ediyordu.</p>

  <p>“Evet, geri gelecek!” diye tekrarlıyordu, arkadaşlarının paylaşmadığı bir güven duygusuyla. “Bu bahtsız, Tabor Adası’ndayken yalnız olduğunun farkındaydı! Oysa burada türdeşlerinin kendisini beklediğini biliyor! Pişmanlık duyan bu zavallı, geçmiş yaşamının bir bölümünü anlattığına göre, tamamını anlatmak için geri dönecek ve o gün kolonimizin bir üyesi olacak!”</p>

  <p>Gelişmeler Cyrus Smith’i haklı çıkaracaktı.</p>

  <p>3 Aralık günü Grande-Vue Yaylası’ndan ayrılan Harbert, gölün güney kıyısına balık tutmaya gitmişti. Yanında silahı yoktu ve adanın bu bölümünde yırtıcı hayvanlara hiç rastlanmadığı için herhangi bir tedbir almaya gerek görmemişti.</p>

  <p>O sırada Nab ve Pencroff kümeste çalışırlarken, Cyrus Smith ve Gazeteci sabun stokunun tükenmesi nedeniyle Peribacaları’nda soda üretiyorlardı.</p>

  <p>Aniden çığlıklar yankılandı.</p>

  <p>“İmdat! Yardım edin!”</p>

  <p>Bir hayli uzakta olan Cyrus Smith ve Gazeteci’nin bu çığlıkları duymaları mümkün değildi. Son süratle kümesi terk eden Pencroff ve Nab göle doğru koştular.</p>

  <p>Ancak kimsenin adanın bu bölümünde olduğunu tahmin etmediği Bay Meçhul, onlardan önce davranmış, yaylayı ormandan ayıran Creek-Glycerine’i aşarak karşı kıyıya geçmişti.</p>

  <p>Harbert’ın karşısında Reptile Burnu’nda öldürdüğüne benzeyen korkunç bir jaguar vardı. Hiç beklemediği bir anda ortaya çıkan bu vahşi hayvanın karşısında bir ağaca yaslanmış dururken, tortop olan jaguar üzerine atılmaya hazırlanıyordu... Elindeki bıçaktan başka silahı olmayan Bay Meçhul, bu yırtıcı hayvana doğru yöneldiğinde, jaguar bakışlarını bu yeni rakibe yöneltti.</p>

  <p>Dövüş kısa sürdü. Bay Meçhul oldukça kuvvetli ve usta bir dövüşçüydü. Vahşi hayvanın pençelerine aldırmadan, demirci makası gibi güçlü eliyle boğazını kavradı ve diğer elindeki bıçağı kalbine daldırdı.</p>

  <p>Jaguar yere yığılınca, hayvanı ayağıyla iten Bay Meçhul dövüş alanından uzaklaşmak üzereyken ada sakinleri olay yerine ulaştılar. Adama sarılan Harbert haykırıyordu:</p>

  <p>“Hayır! Hayır! Gitmeyeceksiniz!”</p>

  <p>Cyrus Smith, kendisine doğru geldiğini gördüğünde kaşları çatılan Bay Meçhul’e yaklaştı. Yırtılmış ceketinin altındaki omzundan akan kana hiç aldırmıyordu.</p>

  <p>“Dostum,” dedi Cyrus Smith, “size büyük bir minnet borcumuz var. Hayatınızı tehlikeye atarak evladımızı kurtardınız!”</p>

  <p>“Hayatım!” diye mırıldandı Bay Meçhul. “Hayatımın ne önemi var ki? Bir hiç!” “Yaralandınız mı?”</p>

  <p>“Önemli değil.”</p>

  <p>“Bana elinizi uzatır mısınız?”</p>

  <p>Harbert’ın da kendisini kurtaran bu eli tutmaya çalışması üzerine kollarını kavuşturarak gözlerini kapatan Bay Meçhul, oradan kaçmak istermiş gibi görünüyordu. Ancak büyük bir güçlükle kendisine hakim olarak sertçe,</p>

  <p>“Kimsiniz?” dedi, “ve benim için neler düşünüyorsunuz?”</p>

  <p>Böylece ilk kez ada sakinlerinin başından geçenleri sormuş oluyordu. Belki de bu hikayeyi dinledikten sonra kendisininkini anlatacaktı?</p>

  <p>Cyrus Smith, birkaç sözcükle Richmond’dan hareket ettiklerinden beri olan biteni, nasıl kurtulduklarını ve şu an için ellerinde bulunan kaynakları anlattı.</p>

  <p>Bay Meçhul onu büyük bir dikkatle dinliyordu.</p>

  <p>Sonra Mühendis ona arkadaşlarıyla birlikte toplam beş kişi olduklarından söz etti ve Lincoln Adası’na geldiklerinden beri en büyük sevinci, adacık dönüşünde yeni bir arkadaşa kavuştuklarında yaşadıklarını ekledi.</p>

  <p>Bu sözler üzerine yüzü kızararak başını öne eğen Bay Meçhul’ün yüreği karmaşık duygularla kaplandı.</p>

  <p>“Artık bizi tanıdığınıza göre,” dedi Cyrus Smith, “elinizi uzatmak ister misiniz?”</p>

  <p>“Hayır,” diye karşılık verdi adam boğuk bir sesle, “hayır! Sizler dürüst insanlarsınız! Ya ben!...”</p>
</body>
</html>
