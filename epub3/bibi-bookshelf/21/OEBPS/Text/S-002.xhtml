<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XII</h1>

  <p>Avcılar bereketli bir av partisinden dört kişinin taşıyabileceği miktarda av etiyle akşamüzeri geri döndüler.Top boynunda bağırtlaklardan yapılmış bir halka taşırken, Jüp beline suçulluklarından oluşan bir kemer takmıştı.</p>

  <p>“İşte efendim,” diye haykırdı Nab, “işte zamanımızı böyle değerlendirdik! Konserveler ve ezmelerden oluşan harika bir stokumuz olacak! Ancak birinin bana yardım etmesi gerekecek. Sana güveniyorum, Pencroff.”</p>

  <p>“Hayır Nab,” diye yanıtladı Denizci. “Teknenin donanımı beni bekliyor, benden vazgeçmen gerekecek.”</p>

  <p>“Ya siz, Bay Harbert?”</p>

  <p>“Benim yarın ağıla gitmem lazım Nab,” diye karşılık verdi genç çocuk.</p>

  <p>“O zaman, bu iş size düşüyor Bay Spilett, bana yardım edecek misiniz?”</p>

  <p>“Seni zorlamak için Nab,” diye yanıtladı Gazeteci, “ama seni uyarıyorum, bana yemek tariflerini anlatırsan, onları yayınlarım.”</p>

  <p>“Nasıl uygun görürseniz, Bay Spilett,” diye karşılık verdi Nab, “nasıl uygun görürseniz!” Ve böylece ertesi gün Bay Spilett, Nab’ın yardımcılığını yapmak üzere yemek laboratuarındaki yerini aldı. Ama daha önce Mühendis ona bir önceki gün yaptığı araştırmanın sonuçlarını anlattı, Gazeteci bu konuda Cyrus Smith’in görüşlerini paylaşıyordu, hiçbir şey bulunamamış olmasına rağmen ortada hâlâ aralanması gereken bir sır perdesi vardı!</p>

  <p>Şiddetli soğukların bir hafta boyunca devam etmesi üzerine ada sakinleri onarım için kümese gitmek dışında Granite-house’dan hiç ayrılmadılar. Barınağın içi Nab ve Gazeteci’nin ustaca çalışmalarından yayılan hoş kokularla kaplanmıştı, ancak bu soğuk havalarda bozulmadan kolayca saklanabildiği için bataklıktan getirilen av etlerinin tamamı konserve haline getirilmedi, taze taze yenen yabanördeklerinin lezzetinin, dünyadaki bilinen tüm sukuşlarınınkinden üstün olduğuna karar verildi.</p>

  <p>Bu hafta boyunca yelken iğnesini ustaca kullanan Harbert’ın yardım ettiği Pencroff, canla başla çalışarak teknenin yelken takımını tamamladı. Balonun kumaşıyla birlikte bulunan gereçlerin içinden sicim de çıkmıştı. Sağlam kenevirden yapılmış olan halatlar ve ağ ipleri Denizci’nin işine yarıyordu. Yelkenlerin kenarına yaka ipinden şeritler çekildikten sonra geriye kandilisaları, çarmıkları, gözcü kulübelerini hazırlamak kalıyordu. Makaralara gelince, Cyrus Smith, Pencroff’un tavsiyesi üzerine hazırladığı torna tezgahında gerekli donanımı sağladı. Böylece teknenin inşası bitmeden donanımı tamamlanmıştı. Hatta Pencroff, adada bol bulunan boyalı bitkilerden yararlanarak mavi, kırmızı, beyaz renkli bir bayrak hazırlamıştı. Ancak Amerikan yatlarında dalgalanan ve Birlik’in otuz yedi eyaletini temsil eden otuz yedi yıldızının yanına Lincoln Eyaleti’nin otuz sekizinci yıldızını da eklemişti, çünkü adasının şimdiden büyük cumhuriyete bağlanmış olduğuna inanıyordu.</p>

  <p>“Henüz gerçekleşmemiş olsa da gönlümüzden geçen bu!” diyordu.</p>

  <p>Ada sakinleri, şimdilik Granite-house’un orta penceresine asılan bu bayrağı üç kez “yaşa” diyerek selamladılar.</p>

  <p>Bu arada kışın sonuna yaklaşılıyordu ve bu ikinci kış mevsiminin de kazasız belasız atlatılacağı düşünülürken, 11 Ağustos gecesi Grande-Vue Yaylası’nda büyük bir istila yaşandı.</p>

  <p>Yoğun bir çalışmayla geçen günün akşamı derin bir uykuya dalan ada sakinleri, sabah dörde doğru Top’un havlamalarıyla uyandılar.</p>

  <p>Bu kez kuyunun deliğinde değil, eşikte havlayan köpek, kapıyı yıkmak istercesine hamleler yapıyordu. Jüp de acı haykırışlarıyla ona eşlik ediyordu.</p>

  <p>“Neler oluyor, Top?” diye bağırdı, ilk uyanan Nab.</p>

  <p>Ancak köpek daha büyük bir öfkeyle havlamaya devam etti.</p>

  <p>“Ne var?” diye sordu Cyrus Smith.</p>

  <p>Hepsi süratle giyinerek odanın pencerelerine yöneldiler.</p>

  <p>Gezlerinin önünde, bu koyu karanlıkta hayal meyal seçilebilen beyaz bir kar tabakası uzanıyordu. Ada sakinleri hiçbir şey gömmeseler de karanlıkta yankılanan garip havlamalar duydular. Kumsalın çok sayıda hayvan tarafından istila edildiğine hiç şüphe yoktu.</p>

  <p>“Bu hayvanlar da ne?” diye haykırdı Pencroff.</p>

  <p>“Kurtlar, jaguarlar ya da maymunlar!” diye karşılık verdi Nab.</p>

  <p>“Lanet olsun! Yaylanın üst bölümlerine ulaşabilirler!” dedi Gazeteci.</p>

  <p>“Ve kümesimize, ekinlerimize...” diye haykırdı Harben.</p>

  <p>“Peki buraya nasıl gelebildiler?” diye sordu Pencroff.</p>

  <p>“İçimizden birinin kapatmayı unuttuğu kumsaldaki köprücüğü aşmış olmalılar,” diye yanıtladı Mühendis.</p>

  <p>“Aslında,” dedi Spilett, köprücüğü açık bıraktığımı hatırlıyorum...”</p>

  <p>“İyi iş başarmışınız, Bay Spilett!” diye haykırdı Denizci.</p>

  <p>“Olan olmuş,” diye karşılık verdi Cyrus Smith, şimdi ne yapacağımıza karar verelim!”</p>

  <p>Cyrus Smith ve arkadaşları arasında hızlı bir şekilde yapılan durum değerlendirmesi böyleydi. Kumsalın köprücüğü aşan hayvanlar tarafından istila edildiği kesindi ve türlerine olursa olsun, bu hayvanlar Mercy’nin sol kıyısını izleyerek Grande-Vue Yaylası’na ulaşabilirlerdi. Bu durumda acele etmek ve gerekirse onlarla dövüşmek gerekiyordu.</p>

  <p>“Bu hayvanların türü ne?” diye bir kez daha sordu içlerinden biri, havlamalar daha şiddetli bir şekilde yankılanırken.</p>

  <p>Harbert içini titreten bu havlamaları daha önce Creek-Rouge kıyılarını araştırdığı sırada da işitmiş olduğunu fark etti.</p>

  <p>“Bunlar Macellan kurtları olarak adlandırılan tilkiler!” dedi.</p>

  <p>“İleri!” diye haykırdı Denizci.</p>

  <p>Yanlarına baltalarını, karabinalarını ve tabancalarını alarak asansörün sepetine bindiler, az sonra kumsala ayak basmışlardı.</p>

  <p>Macellan kurtları aç ve kalabalık olduklarında tehlikeli olabiliyorlardı. Yine de ada sakinleri sürünün arasına dalmakta hiç tereddüt etmediler ve karanlıkta kıvılcımlar saçan ilk tabanca mermileri en öndeki saldırganları geri püskürttü.</p>

  <p>Öncelikle yapılması gereken, bu yağmacıların Grande-Vue Yaylası’na tırmanmalarını engellemekti. Çünkü oraya ulaşırlarsa, kümese, ekin alanlarına ve özellikle buğday tarlasına büyük ve hatta belki de telafisi olanaksız hasarlar vereceklerdi. Ama yaylayı istila etmeleri için Mercy’nin sol kıyısı boyunca ilerlemeleri gerekeceğinden, kıyının nehirle granit sur arasında kalan bu dar bölümüne Macellan kurtlarının aşamayacakları bir barikat kurmak yeterli olacaktı.</p>

  <p>Bu planın herkes tarafından kabul edilmesi üzerine, Cyrus Smith’in talimatıyla belirlenen noktaya doğru ilerlediler, o sırada Macellan kurtları karanlığın ortasında sıçrayarak yol alıyorlardı.</p>

  <p>Cyrus Smith, Gédéon Spilett, Harbert, Pencroff ve Nab aşılamayacak bir hat oluşturacak şekilde sıralandılar. Ada sakinlerinin önünden giden Top güçlü çenesini açmıştı, arkasından gelen Jüp de elindeki budaklı sopayı bir topuz gibi sallıyordu.</p>

  <p>Gece zifiri karanlıktı. Sayıları yüzü bulan ve gözleri kor gibi parlayan saldırganları ayırt etmek ancak mermilerin ateşlendiği sırada yayılan kıvılcımlarla mümkün oluyordu.</p>

  <p>“Burayı geçmemeleri gerek!” diye haykırdı Pencroff.</p>

  <p>“Geçemeyecekler!” diye yanıtladı Mühendis.</p>

  <p>Geçemedilerse de bu, geçmeyi denemedikleri anlamına gelmiyordu. Arkadakilerin en öndekileri iteklemeleriyle aralıksız bir mücadele sürüyor, tabancalar patlarken baltalar havada uçuşuyorlardı. Şimdiden çok sayıda Macellan kurdu yere serilmiş olsa da sayıları azalmışa benzemiyordu ve köprücüğü aşanlarla birlikte sürü giderek kalabalıklaşıyordu.</p>

  <p>Kısa süre sonra ada sakinleri göğüs gögüse dövüşmek zorunda kaldılar ve şans eseri bu mücadeleyi hafif sıyrıklarla atlattılar. Tabancasını ateşleyen Harbert, Nab’ı sırtına bir yaban kedisi gibi çullanmış olan bir Macellan kurdundan kurtardı. Düşmanlarının boğazına büyük bir öfkeyle saldıran Top, onları hemen oracıkta boğuyordu. Elindeki sopasını önüne gelene indiren Jüp’ün geride durmasını sağlamak mümkün değildi. Zifiri karanlığı delip geçmesini sağlayan görüşüyle kavganın en önünde yer alıyor ve zaman zaman büyük bir sevincin belirtisi olan tiz ıslık sesleri çıkarıyordu. Bir ara, bir tabanca ateşinin ışığında epeyce uzaklaşmış olduğu ve benzersiz bir soğukkanlılıkla, etrafını çevreleyen beş, altı Macellan kurduyla dövüştüğü fark edilmişti.</p>

  <p>İki saatlik bir direnişten sonra mücadele ada sakinlerinin zaferiyle sona erecekmiş gibi görünüyordu. Şafağın ilk ışıklarıyla birlikte saldırganların köprüye ulaşacak şekilde kuzeye doğru yönelerek geri çekilmeleri üzerine, Nab süratle köprüyü kapatmaya koştu.</p>

  <p>Savaş alanı günün ilk ışınlarıyla yeterince aydınlandığında ada sakinleri kumsalın çeşitli noktalarına dağılmış bir halde duran elli kadar hayvan cesediyle karşılaştılar.</p>

  <p>“Ya Jüp!” diye haykırdı Pencroff. “Jüp nerede?”</p>

  <p>Jüp ortada yoktu. İlk kez dostu Nab’ın çağrılarına yanıt vermiyordu.</p>

  <p>Onu ölüler arasında bulmanın verdiği kaygıyla titreyerek her biri Jüp’ü aramaya koyuldu. Meydan, kanlarıyla karı kızıla boyayan hayvanların cesetlerinden temizlendiğinde, Jüp’ü kırılmış çeneleri ve yarılmış böğürleriyle, bu yürekli hayvanın sopasından nasiplerini aldıkları belli olan çok sayıda ölü kurdun ortasında buldular. Zavallı Jüp, elinde hâlâ ucu kırılmış sopasını tutuyordu, silahını kaybedince, düşmanın sayısal üstünlüğü karşısında çaresiz kalmış ve göğsünden ağır bir şekilde yaralanmıştı.</p>

  <p>“Yaşıyor!” diye haykırdı üzerine doğru eğilen Nab.</p>

  <p>“Ve onu iyileştireceğiz,” diye karşılık verdi Denizci, “onu tıpkı içimizden birine göstereceğimiz özenle tedavi edeceğiz!”</p>

  <p>Söylenenleri anlamış gibi görünen Jüp, başını teşekkür etmek istermişçesine Pencroff’un omzuna yasladı. Denizci de yaralanmıştı, ancak tıpkı arkadaşlarınındaki gibi onun yarası da önemsizdi, çünkü ellerindeki ateşli silahlar sayesinde saldırganları belli bir mesafede tutmayı başarmışlardı. İçlerinden yalnızca orangutan ciddi bir şekilde yaralanmıştı.</p>

  <p>Dudaklarından hafif bir inilti yayılan Jüp, Nab ve Pencroff tarafından asansöre taşınarak yavaşça Granite-house’a çıkarıldı. Orada yatakların birinden alınan şilteye yerleştirildikten sonra yaraları büyük bir özenle temizlendi. Yaralar önemli iç organlara kadar işlememiş görünüyordu, ama Jüp kan kaybından dolayı çok zayıf düşmüştü ve ateşi oldukça yüksekti.</p>

  <p>Pansuman bittikten sonra yatağa yatırıldı, Nab’ın dediği gibi “tıpkı insanlara uygulanan” sıkı bir rejim uygulandı ve Garnite-house’un eczanesinde bol miktarda bulunan ve ferahlatıcı bir özelliğe sahip olan birkaç fincan bitki özü içirildi.</p>

  <p>Önceleri huzursuz bir şekilde uyuşa da solunumu giderek düzenli hale gelen Jüp, sakin ortamda dinlenmeye bırakıldı. Adeta “ayaklarının ucunda” yürüyerek ara sıra arkadaşını ziyarete gelen Top, ona gösterilen bu özeni onaylar gibi görünüyor, Jüp’ün yatağın dışına sarkan elini hüzünlü bir ifadeyle yalıyordu.</p>

  <p>Yine o sabah Far-West ormanına taşman hayvan cesetleri, kazılan derin çukurlara gömüldü.</p>

  <p>Ciddi sonuçlara yol açabilecek olan bu saldırı ada sakinlerine ders olmuştu, bundan böyle içlerinden biri, tüm köprülerin herhangi bir istilaya geçit vermeyecek şekilde kapalı olduğunu denetlemeden uykuya çekilmemeye karar verdiler.</p>

  <p>Bu sırada birkaç gün süren kaygılı bekleyiş geride kalmış, güçlü yapısı sayesinde Jüp’ün sağlığı düzelmeye başlamıştı. Hekimlik konusunda az da olsa birikimi olan Gédéon Spilett, ateşinin yavaş yavaş düştüğünü görünce, ölüm tehlikesini atlattığını bildirmişti. 16 Ağustos günü Jüp yemek yemeye başladı. Nab’ın kendisi için hazırladığı şekerli, hafif yiyecekleri tadını çıkara çıkara midesine indiriyordu, çünkü tek kusuru birazcık obur olmasıydı, Nab da bu kusuru düzeltmek için pek istekli görünmüyordu.</p>

  <p>“Ne istiyorsunuz ki?” diyordu, kendisini bazen onu şımartmakla suçlayan Gédéon Spilett’e, “zavallı Jüp’ün tek eğlencesi yemek yemek, ben de onun bu arzusunu yerine getirmekten çok hoşnutum!”</p>

  <p>On günlük yatak istirahatından sonra, 21 Ağustos günü Jüp ayağa kalktı. Yaraları kabuk bağlamıştı eski gücüne ve çevikliğine kavuşmakta gecikmeyecekmiş gibi görünüyordu. Nekahet dönemini geçiren herkes gibi iştahı çok açılmıştı, Gazeteci de dilediğini yemesine izin verdi, çünkü düşünen canlılarda bulunmayan ve orangutanı her tür tehlikeden koruyan bu içgüdüye güveniyordu. Öğrencisinin iştahının açılması Nab’ı çok sevindirmişti.</p>

  <p>“Dilediğince ye,” diyordu ona, “istediğin her şeyi hazırlayacağım! Bizim için kanını döktün, gücünün yerine gelmesi için elimden geleni yapacağım!”</p>

  <p>Nihayet 25 Ağustos’ta, Nab’ın arkadaşlarını çağıran sesi duyuldu.</p>

  <p>“Bay Cyrus, Bay Gédéon, Bay Harbert, Pencroff, gelin! buraya gelin!”</p>

  <p>Büyük salonda toplanmış olan ada sakinleri, bu çağrıya yanıt vermek üzere ayağa kalkarak Jüp’ün kaldığı odaya yöneldiler.</p>

  <p>“Neler oluyor?” diye sordu Gazeteci.</p>

  <p>“Baksanıza!” diye karşılık verdi Nab kahkahayı basarak.</p>

  <p>Bir de ne görsünler? Granite-house’un kapısında bir Türk gibi bağdaş kurmuş olan Jüp sakin ve ciddi bir ifadeyle pipo tüttürüyordu!</p>

  <p>“Pipom!” diye haykırdı Pencroff. “Pipomu almış! Ah! yürekli Jüp’üm, onu sana hediye ediyorum! İç dostum, iç!”</p>

  <p>Jüp havaya yoğun duman dalgaları üflüyordu, bundan da benzersiz bir zevk alıyor gibiydi.</p>

  <p>Olaya pek de şaşırmış gibi görünmeyen Cyrus Smith, evcilleştirilmiş birçok maymunun tütün kullandığını açıkladı.</p>

  <p>O günden itibaren Jüp’ün de kendine ait bir piposu oldu, Denizci’nin eski piposu, yanındaki bol miktarda tütünle birlikte odasına asıldı. Kendi kendine doldurduğu bu pipoyu kömür ateşiyle yakarken dört ellilerin en mutlusu gibi görünüyordu. Anlaşılacağı gibi bu ortak keyif Jüp ile Pencroff un arasındaki güçlü dostluk bağlarım daha da sıkılaştırmıştı.</p>

  <p>“Belki de o bir insandır,” diyordu bazen Pencroff, Nab’a. “Bir gün bizimle konuşmaya başlarsa şaşırır mısın?”</p>

  <p>“Elbette hayır,” diye karşılık verdi Nab. Beni asıl şaşırtan onun konuşmaması, çünkü bunun dışında bir eksiği yok!”</p>

  <p>“Yine de bir gün bana ‘pipoları değişelim</p>

  <p>Pencroff!’ derse bu beni çok neşelendirecek” dedi Denizci.</p>

  <p>“Evet,” diye yanıtladı Nab. “Doğuştan dilsiz olması ne büyük talihsizlik!”</p>

  <p>Eylül ayıyla birlikte kışın tamamen sona ermesi üzerine ada sakinleri yeniden büyük bir şevkle dışarıdaki işlerinin başına döndüler.</p>

  <p>Teknenin yapımı hızla ilerliyordu. Şimdiden borda kaplamalarının tamamı yerlerine yerleştirilmiş ve modele tam olarak uyan ıskarmozlar su buharında esnekleştirilerek gövdenin tüm bölümlerini birbirlerine bağlayacak şekilde bir araya getirilmişti.</p>

  <p>Kerestenin bol olması nedeniyle Pencroff, Mühendis’e gövdenin iç bölümünü su geçirmez ikinci bir döşemeyle kaplamayı önerdi, bu işlem teknenin sağlamlığını daha da artıracaktı.</p>

  <p>Geleceğin neler getireceğini bilemeyen Cyrus Smith, Denizci’nin tekneyi mümkün olduğunca sağlam bir şekilde inşa etmek konusundaki görüşünü destekledi.</p>

  <p>Teknenin iç döşemesi ve güvertesi 15 Eylül’e doğru tamamlandı. Kuru zosterden yapılan kıtığın gövde, iç döşeme ve güvertenin kaplama aralıklarına doldurulmasının ardından, aralıkların üzeri ormandaki çamlardan elde edilen reçine ile örtüldü.</p>

  <p>Teknenin iç düzenlemesi en basit işlerden biriydi. Önce bir kireç yatağında hazırlanan ve ağırlığı altı tonu bulan ağır granit parçalarıyla safralandı. Bu safranın üzerine bir üst güverte yerleştirildi, içlerinde gövde işlevi gören iki tezgahın boydan boya uzandığı iki odaya bölündü. Gemi direğinin ayağı, güverteye açılan, üstü örtülü iki ambar ağzının bulunduğu iki odayı birbirinden ayıran bölmeye destek oluyordu.</p>

  <p>Pencroff direklerin yapımı için elverişli ağacı bulmakta zorluk çekmedi. Seçtiği genç köknarın budaksız ve düz gövdesini kare olacak şekilde yontması ve baş kısmını yuvarlaklaştırması yeterliydi. Direk takımının, dümenin ve gövdenin demir akşamı Peribacaları’ndaki demirci ocağında hazırlandı, biraz kaba görünse de sağlamlığından şüphe edilemezdi. Nihayet ekim ayının ilk haftasında serenler, cıvadra bastonu, randa sereni, manivelaları, kürekleri de dahil olmak üzere tüm eksiklerin tamamlanması üzerine, teknenin denizde nasıl yol aldığını ve gövdesine ne kadar güvenilebileceğini anlamak amacıyla adanın kıyılarında bir deneme gezisi yapılmasına karar verildi.</p>

  <p>Bu dönemde diğer çalışmalar da ihmal edilmemişti. Yeni doğan yavrularla sayıları artan muflon ve keçi sürülerinin barınma ve beslenme ihtiyaçlarını karşılamak için ağıl yeniden düzenlenmişti. Ada sakinleri, istiridye havuzunu, tavşanlığı, taşkömürü ve demir yataklarını, Far-West’in o zamana dek keşfedilmemiş ve av hayvanları bakımından bereketli bölümlerini düzenli bir şekilde ziyaret etmişlerdi.</p>

  <p>Keşfedilen yeni bitkiler, hemen kullanılmasalar da Granite-house’un bitki depolarının zenginleşmesine katkıda bulunmuşlardı. Bunlar, bazıları yenilebilir dolgun yapraklarıyla Cap’a benzeyen, bazıları da taneleri una benzer bir madde içeren buz çiçekleriydi.</p>

  <p>10 Ekim günü tekne denize indirildiğinde Pencroff’un sevinci yüzünden okunuyordu, inşa çalışmaları başarıyla tamamlanmıştı. Tam anlamıyla donatılmış olan tekne, ada sakinlerinin ve özellikle pek de alçakgönüllü davranmayan Pencroff’un alkışları arasında kıyıdaki yuvarlak kalasların üzerinden kaydırılarak yükselmekte olan denize indirildi. Zaten inşasını tamamladığı teknenin kaptanlığını da yapması isteneceğinden, böbürlenmesinin bir süre daha devam edeceği anlaşılıyordu. Kaptanlık payesi oybirliğiyle kendisine verildi.</p>

  <p>Kaptan Pencroff’u memnun etmek için her şeyden önce tekneye bir isim vermek gerekiyordu ve uzun uzun tartışılan birçok önerinin arasından yürekli Denizci’nin vaftiz adı olan <i>Bonadventure</i> seçildi.</p>

  <p><i>Bonadventure</i>’ün suya indirilmesiyle su kesim hattının üzerinde yükseldiği ve mükemmel bir hareket kabiliyetine sahip olduğu fark edildi.</p>

  <p>Kıyının açıklarında yapılacak olan deneme gezisi aynı gün gerçekleştirilecekti. Hava güzeldi, serin bir yel esiyordu ve rüzgar bir saatten beri kuzeybatı istikametinden estiği için özellikle güney kıyısının suları dingin görünüyordu.</p>

  <p>“Atlayın! Atlayın!” diye haykırıyordu Kaptan Pencroff.</p>

  <p>Ama yola çıkmadan önce bir şeyler yemek gerekiyordu ve yolculuğun gece saatlerine kadar uzaması ihtimaline karşı yanlarına erzak almaya karar verdiler.</p>

  <p>Cyrus Smith de tekneyi denemek için acele ediyordu, Denizci’nin tavsiyeleri üzerine sık sık değişiklik yapsa da planları o hazırlamıştı, yine de tekneye Pencroff kadar güvenmiyordu ve artık Tabor Adası yolculuğundan hiç söz etmediğine göre Cyrus Smith Denizci’nin bu keşiften vazgeçtiğini umuyordu. Aslında arkadaşlarından iki ya da üçünün on beş tondan fazla çekmeyen bu küçük tekneyle maceraya atılması düşüncesi hiç hoşuna gitmiyordu.</p>

  <p>Saat on buçukta Jüp ve Top da dahil olmak üzere herkes teknedeki yerini almıştı. Nab ve Harbert’ın, Mercy’nin ağzı yakınlarındaki kumsala saplanmış olan çapayı kaldırmalarıyla randa yelkeni direğe çekildi ve Pencroff’un yönetimindeki <i>Bonadventure,</i> direğinin ucunda dalgalanan Lincoln Adası bayrağıyla açığa doğru yöneldi.</p>

  <p>Union Körfezi’nden çıkmak için rüzgarı önce arkadan almak gerekiyordu ve teknenin seyir hızının memnuniyet verici olduğu söylenebilirdi.</p>

  <p>Epave ve Cap burunlarının geride bırakılmasının ardından, Pencroff adanın güney kıyısı boyunca yol almak üzere daha yakından seyretti. Bir süre sonra akıntı karşısında rahat bir şekilde ilerleyebilen teknenin hızının rüzgarınkinin beşte dördüne ulaştığını ve istenilen yöne doğru kolayca çark ettiğini saptadı.</p>

  <p><i>Bonadventure</i>’ün yolcuları gerekli durumlarda kendilerine büyük hizmetler verecek olan bu güzel tekneden çok etkilenmişlerdi ve bu güzel havada, esen serin yelin de etkisiyle harika bir yolculuk yapıyorlardı. Pencroff, Port Ballon’un üç, dört mil açığına vardığında ada tüm heybetiyle yeni bir görüntü sergiliyordu, kıyısı Griffe Burnu’ndan Reptile Burnu’na dek değişik kıvrımlarla uzanıp giderken, ormanın ilk ağaç kümesinde kozalaklılar yeni tomurcuklanmış diğer ağaçların körpe yapraklarının yanında daha belirgin biçimde seçiliyor ve zirvesi karlarla beyazlaşmış Franklin Dağı adanın tamamına yukarıdan bakıyordu.</p>

  <p>“Harika bir manzara’” diye haykırdı Harbert.</p>

  <p>“Evet, adamız çok güzel,” diye yanıtladı Pencroff. “Onu tıpkı zavallı annemi sevdiğim gibi seviyorum! Bizi her şeyden yoksun, sefil bir halde bağrına bastı, oysa şimdi gökyüzünden gelen beş evladının neyi eksik?”</p>

  <p>“Hiçbir şey!” diye karşılık verdi Nab, “hiçbir şey, Kaptan!”</p>

  <p>İki yürekli adam adalarının şerefine üç kere “yaşa” diye bağırdılar!</p>

  <p>O sırada direğin ayağına yaslanmış olan Gédéon Spilett, gözlerinin önünde uzayıp giden manzaranın resmini çiziyordu.</p>

  <p>Cyrus Smith sessizce çevresini seyrediyordu. “Evet, Bay Cyrus,” dedi Pencroff, “gemimiz hakkında ne düşünüyorsunuz?”</p>

  <p>“Sağlam gibi görünüyor,” diye yanıtladı Mühendis.</p>

  <p>“Güzel! Peki şimdi, kısa süreli bir yolculuğa çıkabileceğine inanıyor musunuz?”</p>

  <p>“Hangi yolculuğa, Pencroff?”</p>

  <p>“Örneğin Tabor Adası’na?”</p>

  <p>“Dostum,” diye karşılık verdi Cyrus Smith, “acil bir durumda, uzun sürebilecek bir yolculuk için bile <i>Bonadventure</i>’den yararlanmak konusunda hiç tereddüt edilmemesi gerektiğine inanıyorum, ama bildiğiniz gibi Tabor Adası’na gitmeniz beni düşündürüyor, çünkü oraya gitmenizi zorunlu kılan bir neden yok.” “İnsanlar komşularını tanımayı isterler,” diye karşılık verdi, hâlâ düşüncesinde ısrar eden Pencroff. “Tabor Adası bizim komşumuz, hem de tek komşumuz! Görgü kuralları oraya gitmeyi, en azından ziyaret etmeyi gerekli kılıyor!”</p>

  <p>“Bak sen!” dedi Gédéon Spilett, “dostumuz Pencroff görgü kuralları konusunda çok titiz!” “Hiçbir konuda titiz değilim,” diye yanıtladı Mühendisin karşı çıkmasına canı biraz sıkılsa da onu üzmek istemeyen Denizci.</p>

  <p>“Düşünsenize, Pencroff,” diye karşılık verdi Cyrus Smith, “Tabor Adası’na tek başınıza gidemezsiniz.”</p>

  <p>“Bana bir yol arkadaşı yeter.”</p>

  <p>“Tamam,” diye yanıtladı Mühendis, “yani Lincoln Adası’nın beş sakininden ikisini tehlikeye atıyorsunuz?”</p>

  <p>“Altı sakininden!” diye yanıtladı Pencroff “Jüp’ü unutuyorsunuz.”</p>

  <p>“Yedi sakininden!” diye ekledi Nab. “Top’u da saymak gerek!”</p>

  <p>“Hiç tehlike yok, Bay Cyrus,” diye karşılık verdi Pencroff.</p>

  <p>“Olabilir Pencroff, ancak size tekrar ediyorum ki, bu gereksiz yere tehlikeye atılmak anlamına geliyor!”</p>

  <p>Daha sonra yeniden başlatmaya kararlı olduğu sohbeti uzatmak istemeyen inatçı Denizci karşılık vermedi. Ancak bir olayın yardımına koşup tartışmaya açık bir kaprisi bir insanlık görevine dönüştüreceğini aklından hiç geçirmiyordu.</p>

  <p>Bir süre açıkta seyrettikten sonra kıyıya yaklaşan <i>Bonadventure</i>, Port Ballon’a yöneldi.</p>

  <p>Kum yığınlarıyla sığ kayalıklar arasındaki geçitleri belirlemek, hatta gerekirse oralara işaret şamandıraları dikmek lazımdı. Çünkü bu küçük koy teknenin bağlama limanı olabilirdi.</p>

  <p>Kıyıya yarım mil kala rüzgara karşı ilerleyebilmek için volta vurmak gerekmişti. O sırada rüzgarın kıyıdaki yükseltiler tarafından kısmen engellenmesinden dolayı yelkenleri şişmeyen <i>Bonadventure</i> ortalama bir hızla yol alıyordu ve cam gibi parlayan denizin üzerinde yelin düzensiz bir şekilde hızlandığı anlar dışında, en ufak bir kırışıklık dahi görülmüyordu.</p>

  <p>Geçitlerin arasından izlenecek yolu işaret etmek amacıyla önde duran Harbert aniden haykırdı:</p>

  <p>“Orsala, Pencroff, orsala.”</p>

  <p>“Neler oluyor?” diye karşılık verdi ayağa kalkan Denizci. “Kaya mı var?”</p>

  <p>“Hayır... Bekle,” dedi Harbert... “iyi göremiyorum... dümeni biraz daha kır... tamam... Biraz daha yaklaş...”</p>

  <p>Harbert bunları söylerken küpeşteden denize doğru uzanmış, kolunu hızla suya daldırmıştı, kalkarken şöyle haykırdı:</p>

  <p>“Bir şişe!”</p>

  <p>Elinde kıyının birkaç yüz metre ötesinde bulduğu bir şişe tutuyordu.</p>

  <p>Şişeyi alan Cyrus Smith, tek bir söz bile söylemeden tıpasını çıkardı, sonra içinden aldığı nemli kağıdın üzerindeki şu sözcükleri okudu:</p>

  <p>“Kazazede... Tabor Adası: 153° batı boylamı-37° 11’ güney enlemi.”</p>
</body>
</html>
