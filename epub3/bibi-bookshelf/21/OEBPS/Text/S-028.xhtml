<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XVII</h1>

  <p>Gün doğmuştu. Bu derin mağaraya dışarıdan en ufak bir ışık demeti dahi sızmıyordu. O sırada yükselmiş olan sular girişi tıkıyordu. Ancak Nautilus’un yaydığı yapay ışığın huzmeleri zayıflamamıştı ve denizaltının etrafındaki suları aydınlatmaya devam ediyordu.</p>

  <p>O zaman yeniden divanına yığılan Kaptan Nemo’nun üzerine büyük bir yorgunluk çökmüştü. Onu Granite-house’a götüremezlerdi, çünkü <i>Nautilus’un</i> milyonlar değerindeki bu harikalarının ortasında kalmayı ve gelmesi yakınlaşan ölümünü orada beklemeyi istemişti.</p>

  <p>Neredeyse bilincini kaybetmiş bir halde uyukladığı sırada Cyrus Smith ve Gédéon Spilett, hastanın durumunu incelediler. Kaptan’ın yavaş yavaş ölmekte olduğu anlaşılıyordu. Bir zamanlar zinde olan ve şimdi kendisini terk etmek üzere olan ruhu sarmalayan bu yorgun beden gücünü giderek kaybediyordu. Tüm yaşamı yüreğinde ve beyninde toplanmıştı.</p>

  <p>Mühendis ve Gazeteci kısık sesle durumu değerlendirdiler. Kaptan’ı tedavi edebilirler miydi? Onu kurtaramasalar da ömrünü birkaç gün uzatmaları mümkün müydü? Derdine derman olmadığını kendisi söylemişti ve korkmadığı ölümü sakin bir şekilde bekliyordu.</p>

  <p>“Elimizden hiçbir şey gelmez,” dedi Gédéon Spilett.</p>

  <p>“Ama neden ölüyor?” diye sordu Pencroff.</p>

  <p>“Kalbi fazlasıyla yorulmuş,” diye karşılık verdi Gazeteci.</p>

  <p>“Yine de,” dedi Denizci, “temiz havaya çıkarsak, belki kendini toplayabilir.”</p>

  <p>“Hayır, Pencroff,” diye yanıtladı Mühendis, “yapılacak hiçbir şey yok! Zaten Kaptan Nemo gemisini terk etmeye razı olmayacaktır! Otuz yıldan beri <i>Nautilus</i>’ta yaşıyor ve <i>Nautilus'ta</i> ölmek istiyor.”</p>

  <p>Cyrus Smith’in sözlerini duymuş olduğu anlaşılan Kaptan Nemo hafifçe doğrularak cılız ama anlaşılabilir bir sesle:</p>

  <p>“Haklısınız, bayım,” dedi. “Burada ölmek istiyorum ve burada ölmeliyim. Sizden bir isteğim var.”</p>

  <p>Divana yaklaşan Cyrus Smith ve arkadaşları, Kaptan’ın daha rahat yaslanabilmesi için yastıklarını düzelttiler.</p>

  <p>O zaman bakışlarının ışıklı bir tavanın arabesk bezemelerinden yayılan elektrikle aydınlanan bu salonun muhteşem dekorlarına yöneldiği fark edildi. İtalyan, Flaman, Fransız ve İspanyol ustaların duvarlardaki görkemli halılara asılmış başyapıtlarını, kaideleri üzerinde yükselen mermer ve bronz heykelleri, arka bölmeye yaslanmış muhteşem orgu, içinde göz alıcı deniz ürünlerinin, deniz bitkilerinin, bitkimsi sualtı hayvanlarının, çok değerli inci dizilerinin bulunduğu merkezi akvaryumun çevresindeki vitrinleri ve son olarak girişdeki yazıyı teker teker gözden geçirdi.</p>

  <p><i>Mobilis in mobili</i></p>

  <p>Denizin altında geçen uzun yıllar boyunca ufkunu çevreleyen bu sanat ve doğa başyapıtlarını bakışlarıyla son bir kez daha okşamak istermiş gibi görünüyordu!</p>

  <p>Kaptan Nemo’nun suskunluğunu saygıyla karşılayan Cyrus Smith, onun sözlerine devam etmesini bekliyordu.</p>

  <p>Birkaç dakika boyunca tüm yaşamı gözlerinin önünden geçen Kaptan Nemo sonunda ada sakinlerine dönerek şunları söyledi:</p>

  <p>“Baylar, bana borçlu olduğunuzu mu düşünüyorsunuz?..”</p>

  <p>“Kaptan, sizinkini uzatabilmek için kendi canımızı vermeye hazırız!"</p>

  <p>“Tamam,” diye karşılık verdi Kaptan Nemo, “tamam!... Son isteklerimi yerine getireceğinize dair bana söz verin, böylece sizin için yaptıklarımın karşılığını ödemiş olacaksınız.”</p>

  <p>“Söz veriyoruz,” diye karşılık verdi Cyrus Smith.</p>

  <p>Bu sözü kendisi ve arkadaşları adına veriyordu.</p>

  <p>“Baylar,” diye devam etti Kaptan, “yarın ölmüş olacağım.”</p>

  <p>Bir el işaretiyle karşı çıkmak isteyen Harbert’ı susturdu.</p>

  <p>“Yarın ölmüş olacağım ve mezarımın <i>Nautilus</i> olmasını istiyorum O benim tabutum olacak! Ben de tüm dostlarım gibi denizin dibinde istirahat etmeyi arzu ediyorum.”</p>

  <p>Kaptan’ın bu sözleri üzerine salona derin bir sessizlik hakim oldu.</p>

  <p>“Baylar, beni iyi dinleyin,” diye devam etti. <i>“Nautilus,</i> girişi yükselen bu mağarada hapsolmuş durumda. Ancak buradan çıkması mümkün olmasa da en azından şu an üzerinde bulunduğu suların dibine gömülebilir.”</p>

  <p>Ölmek üzere olan Kaptan’ın sözlerini dini bir görevi yerine getirirmişçesine dinliyorlardı.</p>

  <p>“Yarın, Bay Smith, ben öldükten sonra siz ve arkadaşlarınız <i>Nautilus’u</i> terk edeceksiniz, çünkü tüm zenginlikleri de benimle birlikte ortadan kaybolmak. Şimdi kendisini tanıdığınız Prens Dakkar’dan size tek bir hatıra kalacak. Orada duran şu kasanın içinde, çoğu evli ve baba olduğum sırada kendimi mutlu hissettiğim dönemden kalma milyonlarca elmas ve dostlarımla birlikte denizin dibinden çıkardığımız inciler var. Bu hâzineyle günün birinde iyi şeyler yapabilirsiniz. Bay Smith, para, siz ve arkadaşlarınız gibi dürüst insanların elinde tehlikeli bir hal almaz. Yukarıdan sizin eserlerinizi izleyeceğim, bu konuda hiç kuşkum yok!”</p>

  <p>Halsizliği nedeniyle konuşmasına birkaç saniye ara veren Kaptan Nemo, sözlerine devam etti:</p>

  <p>“Yarın bu kasayı alarak salondan çıkacak ve kapıyı kapatacaksınız, sonra <i>Nautilus</i>’un platformuna çıkıp ambar kapağını indireceksiniz ve ardından onu vidalarla sabitleyeceksiniz.”</p>

  <p>“Yapacağız, Kaptan,” diye yanıtladı Cyrus Smith.</p>

  <p>“Tamam. Sonra sizi getiren kayığa bineceksiniz. Ancak <i>Nautilus</i>'u terk etmeden önce kıç bölümüne giderek su kesimi hattında bulunan iki büyük musluğu açmayı unutmayın. Suyun depoları doldurmasıyla <i>Nautilus</i> yavaş yavaş denizin derinliklerine gömülecek.”</p>

  <p>Cyrus Smith’in bir mimiği üzerine Kaptan şunları ekledi:</p>

  <p>“Hiçbir şeyden korkmayın! Yalnızca bir ölüyü gömeceksiniz!”</p>

  <p>Ne Cyrus Smith, ne de arkadaşları Kaptan Nemo’nun söylediklerine itiraz edebilirler. Bu onun son arzusuydu, yerine getirmekten başka çareleri yoktu.</p>

  <p>“Sizden söz alabilir miyim, baylar?” diye ekledi Kaptan Nemo.</p>

  <p>“Söz, Kaptan,” diye karşılık verdi Mühendis.</p>

  <p>Onlara minnetini ifade eden bir işaret yapan Kaptan, kendisini birkaç saatliğine yalnız bırakmalarını rica etti. Meydana gelebilecek bir kriz sırasında müdahale edebilmek için yanında kalmayı düşünen Gédéon Spilett’in bu isteğini şu sözlerle geri çevirdi:</p>

  <p>“Yarma kadar yaşayacağım, bayım!”</p>

  <p>Hepsi birden salonu terk ederek kütüphaneyi ve yemek salonunu geçtiler ve ön tarafta <i>Nautilus’un</i> mekanik gücünü olduğu kadar ısısını ve ışığını da sağlayan elektrikli aygıtların bulunduğu makine dairesine vardılar.</p>

  <p><i>Nautilus</i> başyapıtları içeren bir başyapıttı, Mühendis gördükleri karşısında büyülenmişti.</p>

  <p>Ada sakinleri suyun yedi, sekiz ayak üzerinde yükselen platforma çıktılar. Orada bir ışık demetinin yayıldığı iri deliği tıkayan ve mercimeği andıran kalın bir camın kenarına uzandılar. Bu deliğin ardında dümen çarklarının bulunduğu ve Nautilus’un uzun mesafelere yayılan ışığıyla aydınlanan sularda yolculuk ettiği sırada dümenciye ait olan bir kamara vardı.</p>

  <p>Cyrus Smith ve arkadaşları bir süre hiç konuşmadılar, gördüklerinden ve duyduklarından fazlasıyla etkilenmişlerdi. Onlara birçok kez yardım elini uzatmış olan ve henüz tanıdıkları bu koruyucunun ölmek üzere olması yüreklerini sıkıştırıyordu!</p>

  <p>Gelecek kuşaklar bu kişinin neredeyse insanüstü olarak kabul edilebilecek eylemlerini nasıl yorumlarsa yorumlasın, Prens Dakkar, anısı hiçbir zaman silinmeyecek o olağanüstü kişiler arasında yer alacaktı.</p>

  <p>“İşte gerçek bir insan!” dedi Pencroff. “Bu şekilde okyanusun derinliklerinde yaşamış olması inanılır gibi değil! Üstelik orada da dışardakinden daha huzurlu bir ortam bulamadığı düşünülürse!”</p>

  <p><i>“Nautilus,</i> Lincoln Adası’ndan ayrılmamızı ve insanların yaşadığı bir kara parçasına ulaşmamızı sağlayabilir,” dedi Ayrton.</p>

  <p>“Tanrı korusun!” diye haykırdı Pencroff, “böyle bir gemiyle denize açılmayı asla düşünemem. Suların üzerinde yolculuk etmeyi kabul ederim! Ama altında, asla!”</p>

  <p><i>“Nautilus</i> gibi bir geminin yönetiminin hiç de zor olmadığını ve ona kolayca alışacağımızı düşünüyorum, Pencroff.” diye karşılık verdi Gazeteci. “Kaygılanmamız gereken ne bir fırtına, ne de korsan gemisi olacak. Yüzeyin birkaç ayak altında deniz bir göl kadar sakindir.”</p>

  <p>“Mümkündür!” diye yanıtladı Denizci, “ancak iyi donanmış bir geminin elverişli bir rüzgar altında yol almasını tercih ederim. Gemi suyun altında değil, üstünde gitmek için inşa edilir.”</p>

  <p>“Dostlarım,” diye araya girdi Mühendis, “denizaltılar konusunda tartışmanın zamanı değil. <i>Nautilus</i> bize ait değil, onu kullanmaya hakkımız yok. Zaten hiçbir koşulda ondan yararlanamayız. Yalnızca şu an girişi bazalt kayalarla tıkanmış olan bu mağaradan çıkamamasından değil, Kaptan Nemo’nun öldükten sonra onunla birlikte sulara gömülmek istediği için onunla yolculuk edemeyiz. Kaptan son arzusunu kesin bir şekilde açıkladı ve bu görevi yerine getireceğiz.”</p>

  <p>Cyrus Smith ve arkadaşları bir süre daha sohbet ettikten sonra <i>Nautilus’un</i> iç bölümüne geri döndüler. Orada bir şeyler yedikten sonra yeniden salona geçtiler.</p>

  <p>Uyuşukluğunu üzerinden atmış olan Kaptan Nemo’nun gözleri eski canlılığına kavuşmuştu. Dudaklarının üzerinde hafif bir gülümsemenin yer aldığı fark ediliyordu.</p>

  <p>Ada sakinleri ona yaklaştılar.</p>

  <p>“Baylar,” dedi Kaptan, “sizler yürekli, dürüst ve iyi insanlarsınız. Kendinizi gözü kapalı bir şekilde ortak davaya adamışsınız. Sizleri sevdim, sizi seviyorum!... Bay Smith, eliniz!”</p>

  <p>Kaptan, Cyrus Smith’in uzattığı eli içtenlikle sıktı.</p>

  <p>“işte bu güzel!” diye mırıldandı.</p>

  <p>Sonra yeniden konuşmaya devam etti:</p>

  <p>“Ama benden yeterince konuştuk! Kendinizden ve sığınmış olduğunuz Lincoln Adası’ndan söz edin... Buradan ayrılmayı düşünüyor musunuz?”</p>

  <p>“Geri dönmek üzere!” diye karşılık verdi Pencroff.</p>

  <p>“Geri dönmek mi?... Gerçekten de Pencroff,” diye yanıtladı Kaptan gülümseyerek, “bu adayı ne kadar sevdiğinizi biliyorum. Sizin çabalarınız sayesinde çok değişti ve o sizin olmayı hak ediyor!”</p>

  <p>“Projemiz onu Birleşik Devletler’e bağlayarak donanmamız için bir konaklama limanı haline getirmek,” dedi Cyrus Smith.</p>

  <p>“Ülkenizi düşünüyorsunuz, baylar,” diye karşılık verdi Kaptan. “Onun refahı ve başarısı için çalışıyorsunuz. Haklısınız. Vatan!... Dönülmesi gereken yer orasıdır! Ölünmesi gereken yer orasıdır!... Ve ben, tüm sevdiklerimden uzakta ölüyorum!”</p>

  <p>“İletilmesi gereken son bir isteğiniz var mı?” diye sordu Cyrus Smith, “Hindistan dağlarında bıraktığınız dostlarınıza göndermek istediğiniz bir hatıra?”</p>

  <p>“Hayır, Bay Smith. Hiç dostum yok! Türümün son örneğiyim... Zaten tanıdığım tüm insanlar nezninde çoktandır ölüyüm... Size dönelim. Yalnızlık, yalıtılmışlık insanın dayanma gücünü aşan hüzünlü konulardır... Ben yalnız yaşanabileceğine inanmış olarak ölüyorum!... Ama siz Lincoln Adası’ndan ayrılmak ve doğmuş olduğunuz toprakları yeniden görebilmek için her yolu denemelisiniz. O sefillerin yapmış olduğunuz tekneyi parçaladıklarını biliyorum...”</p>

  <p>“Bir gemi inşa ediyoruz,” dedi Gédéon Spilett, “bizi en yakındaki kara parçalarına ulaştıracak büyüklükte bir gemi; ancak bir gün ayrılmayı başarsak bile, Lincoln Adası’na geri döneceğiz. Buraya asla unutamayacağımız anılarla bağlıyız!”</p>

  <p>“Kaptan Nemo’yu burada tanıdık,” dedi Cyrus Smith.</p>

  <p>“Sizin anınızı yaşatabileceğimiz tek yer burası!” diye ekledi Harbert.</p>

  <p>“Ve sonsuz uykuma çekileceğim yer burası,” diye karşılık verdi Kaptan, “eğer...”</p>

  <p>Duraksadı ve cümlesini tamamlamak yerine, şunları söylemekle yetindi:</p>

  <p>“Bay Smith, sizinle yalnız konuşmak istiyorum!”</p>

  <p>Ölmekte olan Kaptan’ın bu isteğini saygıyla karşılayan Mühendis’in arkadaşları salondan çıktılar.</p>

  <p>Kaptan Nemo’nun yanında yalnızca birkaç dakika kalan Cyrus Smith, arkadaşlarının yanına geri döndü, ancak Kaptan’ın kendisine açtığı sırdan onlara söz etmedi.</p>

  <p>Gédéon Spilett hastayı büyük bir titizlikle inceledi. Kaptan’ın kısa bir süre sonra fiziki zayıflığına karşı koyamayacak olan manevi bir güçle konuşabildiği anlaşılıyordu.</p>

  <p>O gün hastanın durumunda hiçbir değişiklik yaşanmadan sona erdi. Ada sakinleri <i>Nautilus</i>’tan hiç ayrılmamışlardı. Bu mağarada fark etmek mümkün olmasa da hava kararmıştı.</p>

  <p>Kaptan Nemo acı çekmese de her geçen an durumunun kötüye gittiği fark ediliyordu. Yaklaşan ölümün soldurduğu soylu yüzü sakindi. Bazen olağanüstü yaşamıyla ilgili bazı olaylar dudaklarından dökülse de hiçbir şey anlamak mümkün olmuyordu. Yaşamın ayakları ve elleri şimdiden soğumuş olan bu bedenden yavaş yavaş çekildiği hissediliyordu.</p>

  <p>Bir, iki kez daha yanına sıralanmış olan ada sakinlerine bir şeyler söyledi ve ölene dek yüzünden eksik olmayan bir gülümsemeyle onları izledi.</p>

  <p>Nihayet gece yarısını biraz geçe Kaptan Nemo büyük bir çaba harcayarak o şekilde ölmek istiyormuş gibi kollarını göğsünde birleştirdi.</p>

  <p>Saat bire doğru bakışlarında hiçbir yaşam belirtisi kalmamıştı. Bir zamanlar onlarca kıvılcımın saçıldığı gözbebeklerinde son bir alev parıldadı. Sonra “Tanrı ve Vatan!” sözcüklerini mırıldanarak yavaşça son nefesini verdi.</p>

  <p>O zaman, ona doğru eğilen Cyrus Smith, bir zamanlar Prens Dakkar’ın olan, şimdi ise Kaptan Nemo’ya bile ait olmayan gözleri kapattı.</p>

  <p>Harbert ve Pencroff ağlıyorlardı. Ayrton gözünden süzülen bir damla yaşı siliyordu. Nab bir heykel gibi olduğu yere çakılıp kalmış olan Gédéon Spilett’in yanında diz çökmüş bir halde duruyordu.</p>

  <p>Ölünün başının üzerindeki elini havaya kaldıran Cyrus Smith:</p>

  <p>“Tanrı ruhunu bağışlasın!” dedi ve arkadaşlarına dönerek ekledi:</p>

  <p>“Kaybettiğimiz Kaptan için dua edelim!” Birkaç saat sonra ada sakinleri Kaptan’ın son isteğini yerine getirmek için verdikleri sözü tutuyorlardı.</p>

  <p>Cyrus Smith ve arkadaşları koruyucularının kendilerine emanet ettiği yegane hatıra olan ve büyük bir hâzineyi barındıran o kasayla birlikte <i>Nautilus</i>’tan ayrıldılar.</p>

  <p>Her zamanki gibi ışıl ışıl parlayan bu muhteşem salonun kapısı sıkıca kapanmştı. Ambarın sacdan kapısı, <i>Nautilus</i>’un odalarına tek bir damla su sızmayacak ölçüde vidalanmıştı.</p>

  <p>Ada sakinleri denizaltının yanına bağlanmış olan kayığa binerek geminin kıç bölümüne gittiler. Orada, su kesimi hattında denizaltının suya dalmasını sağlayan depolara bağlanan iki geniş musluk vardı.</p>

  <p>Bu muslukların açılmasıyla depolar dolmaya başladı ve yavaş yavaş dibe dalmaya başlayan <i>Nautilus</i> suların altında gözden kayboldu.</p>

  <p>Ancak ada sakinleri suyun derinliklerinin katmanlarının arasından onu hâlâ seçebiliyorlardı. Güçlü ışığı berrak suları aydınlatırken mağara yeniden karanlığa bürünüyordu. Sonra ışıklar yavaş yavaş silinmeye başladı ve kısa süre içinde Kaptan Nemo’nun tabutu haline gelen <i>Nautilus</i> denizin dibine gömüldü.</p>
</body>
</html>
