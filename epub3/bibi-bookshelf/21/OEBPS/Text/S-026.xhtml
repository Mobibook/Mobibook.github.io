<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XV</h1>

  <p>Mühendis tarafından durumdan haberdar edilen ada sakinleri işlerini yanda bırakarak sessizce Franklin Dağı’nın zirvesini izlemeye koyuldular.</p>

  <p>Demek ki, volkan yeniden hareketlenmiş, buharlar kraterin dibindeki madeni katmanları yarıp geçmişti. Acaba yeraltı ateşleri şiddetli bir püskürmeye yol açabilecek miydi? Bunu şimdiden kestirmek mümkün değildi.</p>

  <p>Volkanın püsküreceği varsayımı kabul edilse bile, Lincoln Adası’nın tamamı bundan etkilenmeyecekti. Volkanik maddelerin yayılması her zaman felaketlere yol açmayabilirdi. Dağın güney ‘yamaçlarını kaplayan lav akıntılarından da anlaşılacağı gibi ada daha önce de böyle bir olaya maruz kalmıştı. Aynca kraterin biçimi, üst kenarında oyulmuş ağzı, püskürtülen maddelerin adanın bereketli topraklarının ters istikametine doğru akacağını gösteriyordu.</p>

  <p>Yine de geçmişte yaşananlar geleceği bağlamazdı. Volkanların zirvesinde sık sık eski kraterler kapanır ve yenileri açılırdı. Her iki kıtadaki Etna, Popocatepeti ve Orizaba yanardağlarında bu olay yaşanmıştı, püskürmenin ardından her şey olabilirdi. Sonuçta bazen volkanik patlamalara eşlik eden bir yer sarsıntısı dağın ağırlık merkezinin değişmesi ve akkor halindeki lavların yeni bir yol izlemesi için yeterli olabilirdi.</p>

  <p>Cyrus Smith, yaşanabilecek gelişmeleri, tüm olasılıkları göz önünde bulundurarak hiç abartmadan arkadaşlarına anlattı.</p>

  <p>Sonuç itibarıyla yapılacak bir şey yoktu. Bir yer sarsıntısı gerçekleşmedikçe, Granite-house tehdit altında değildi. Ancak Franklin Dağı’nın güney cephesinde yeni bir krater açılırsa, ağıl için kaygılanılabilirdi.</p>

  <p>O günden itibaren dağın zirvesinden aralıksız bir şekilde yayılmaya devam eden dumanların kalın kıvrımlarına henüz alevler karışmıyordu, yine de her geçen gün kalınlıkları ve yükseklikleri artıyordu. Bu durum merkez kraterin iç bölümündeki hareketlenmenin yoğunlaştığını gösteriyordu.</p>

  <p>Buna rağmen, havaların ısınmasıyla çalışmalara yeniden başlandı. Geminin inşa çalışmalarına ağırlık veriliyordu, Mühendis kumsaldaki şelale sayesinde ağaç gövdelerini hızlı bir şekilde keserek onları kalas ve kereste haline getiren hidrolik bir testere yapmıştı. Bu aletin işleyişi Norveç’in kırsal kesimindeki bıçkıhanelerde kullanılanlar kadar basitti. Yapılması gereken tek şey odun parçasına yatay bir ilk hareket verildikten sonra testereyi düşey bir eksende harekete geçirmekti. Mühendis bir tekerlek, iki silindir ve uygun bir şekilde yerleştirilen makaralar aracılığıyla bu düzeneği kurmayı başarmıştı. Eylül ayının sonlarına doğru iki direkli olarak inşa edilen geminin iskeleti tersanede yükseliyordu. Iskarmozların yapımı tamamlanmış, kaburgalar geçici bir iç eğmeçle tutturulmuştu, geminin çatısı şimdiden ortaya çıkmıştı. Ön tarafı ince, arka bölümü ise oldukça geniş olan bu iki direklinin gerekirse, uzun bir yolculuğa dayanabileceği anlaşılıyordu. Ancak borda kaplamalarının yerleştirilmesi, iç döşemenin ve güvertenin hazırlanması daha bir hayli zaman alacaktı. Neyse ki, eski brikin demir akşamı deniz altı patlamasından sonra kurtarılabilmişti. Pencroff ve Ayrton, hasar görmüş borda kaplamaları ve igrilerden bol miktarda takoz ve bakır çivi sökmüşlerdi. Bu durum demircilere vakit kazandırıyordu, ancak doğramacıların işi daha çoktu.</p>

  <p>İnşa çalışmalarına bir hafta süren hasat ve Grande-Vue Yaylası’nın bereketli ürünlerini Granite-house’a taşıma işlemleri nedeniyle ara verildi. Bu iş tamamlanınca artık tüm,çabalarını iki direkli geminin yapımına yoğunlaştırdılar.</p>

  <p>Gece olduğunda işçiler tamamıyla bitkin düşüyorlardı. Zaman kaybetmemek için yemek saatlerini değiştirmişlerdi, Öğlen ve havanın kararmasından sonra yemek yiyorlardı. Sonra Granite-house’a çıkarak hemen uykuya çekiliyorlardı.</p>

  <p>Bazen ilginç bir sohbet açıldığında uyku saatleri biraz gecikiyordu. O zaman gelecekten söz ediyorlar, gemiyle en yakın kıyılara yapacakları bir yolculuğun yaşamlarını nasıl değiştireceği üzerine fikir yürütüyorlardı. Ancak bu projelerin tamamına Lincoln Adası’na geri dönme düşüncesi hakimdi. Onca emekle kurdukları ve Amerika’ya bağlandığında daha da gelişecek olan bu koloniyi hiçbir zaman terk etmeyeceklerdi.</p>

  <p>Özellikle Pencroff ve Nab ömürlerini burada tamamlamayı ümit ediyorlardı.</p>

  <p>“Harbert,” diyordu Denizci, “Lincoln Adası’ndan hiç ayrılmayacak mısınız?”</p>

  <p>“Hiçbir zaman, Pencroff, özellikle sen de burada kalmaya karar verirsen!”</p>

  <p>“Ben kararımı verdim, evlat,” diye yanıtlıyordu Pencroff, “sizi bekleyeceğim! Bana eşinizi ve çocuklarınızı getireceksiniz, ve o yavruları hayattan zevk alabilen insanlar olarak yetiştireceğim!”</p>

  <p>“Anlaşıldı,” diye karşılık veriyordu yanakları kızararak gülümseyen Harbert.</p>

  <p>“Ya siz, Bay Cyrus,” diye devam ediyordu Pencroff coşkuyla, “adanın valisi olmaya devam edeceksiniz! Ah, şuraya bakın! Ada kaç nüfusu barındırabilir? En az on bin!”</p>

  <p>Sohbet bu şekilde devam ederken, Pencroff’un hayallerini anlatmasına ses çıkarılmıyor, en sonunda Gazeteci kurmayı planladığı <i>New-Lincoln-Herald'dan</i> söz ediyordu!</p>

  <p>İşte insanoğlu böyleydi. Kendinden sonra kalıcı bir eser bırakmak ihtiyacı, onun bu ölümlü dünyadaki üstünlüğünün belirtisiydi. Bu şekilde egemenliğini kurmuş, tüm dünyada hakimiyetini kanıtlamıştı.</p>

  <p>Yine de Jüp ve Top’un gelecek ile ilgili hayaller kurmadıklarını kim bilebilirdi?</p>

  <p>Suskunluğunu korumaya devam eden Ayrton, Lord Glenarvan’ı yeniden görmek ve herkese yeniden dürüst bir insan olduğunu göstermek istiyordu.</p>

  <p>15 Ekim akşamı, bu varsayımlardan yola çıkan sohbet her zamankinden daha fazla uzamıştı. Saat dokuzdu. Gizlenmesi zor olan uzun esnemeler, şimdiden uyku vaktinin gelmiş olduğunu gösteriyordu ve Pencroff yatağına yönelmek üzereyken salondaki telgrafın zili çaldı.</p>

  <p>Cyrus Smith, Gédéon Spilett, Harbert, Ayrton, Pencroff ve Nab oradaydı, yani içlerinden hiçbiri ağılda değildi.</p>

  <p>Cyrus Smith ayağa kalkmıştı. Arkadaşları yanlış duyup duymadıklarını sormak istermişçesine birbirlerine bakıyorlardı.</p>

  <p>“Bu da ne demek?” diye haykırdı Nab. “Şeytan göndermiş olamaz ya?”</p>

  <p>Kimse karşılık vermedi.</p>

  <p>“Fırtına var,” dedi Harbert, “elektrik akımının etkisiyle...”</p>

  <p>Harbert cümlesini tamamlamadı. Tüm bakışların yönelmiş olduğu Mühendis, başım olumsuz bir ifadeyle sallıyordu.</p>

  <p>“Bekleyelim,” dedi o zaman Gédéon Spilett</p>

  <p>“Bu bir işaretse, gönderen kişi tekrarlayacaktır.” “Peki kimin göndermiş olduğunu düşünüyorsunuz?” diye haykırdı Nab.</p>

  <p>“Ama,” diye karşılık verdi Pencroff, “bizi...” Denizci’nin cümlesi telgraf zilinin tekrar titreşmesiyle kesildi.</p>

  <p>Alete yönelen Cyrus Smith, tele akım vererek ağıla şu telgrafı gönderdi:</p>

  <p>“Ne istiyorsunuz?”</p>

  <p>Birkaç saniye sonra harf kadranının üzerinde gidip gelmeye başlayan ibre, Granite-house’un konuklarına şu yanıtı bildiriyordu: “Hemen ağıla gelin.”</p>

  <p>“Nihayet!” diye haykırdı Cyrus Smith.</p>

  <p>Evet! Nihayet! Esrar perdesi aralanacaktı! Kendilerini fazlasıyla ilgilendiren bu yeni gelişme karşısında yorgunluklarını unutmuş olan ada sakinleri, artık dinlenmeye ihtiyaç duymuyorlardı. Hiçbir şey konuşmadan, birkaç saniye içinde Granite-house’dan ayrılarak kumsala indiler. Yalnızca Top ve Jüp orada bırakılmışlardı. Onlara gerek yoktu.</p>

  <p>Gece oldukça karanlıktı. Yeni ay güneşle birlikte gözden kaybolmuştu. Harbert’ın da gözlemlediği gibi iri fırtına bulutları, yıldızların parıltısını engelleyecek şekilde ağır ve alçak bir kubbe oluşturuyorlardı. Uzak bir fırtınanın habercisi olan birkaç ışık parıltısı ufku aydınlatıyordu.</p>

  <p>Birkaç saat içinde adanın üzerinde fırtma-kopması mümkün gibi görünüyordu. Ürkütücü bir geceydi.</p>

  <p>Ancak bu zifiri karanlık, ağıl yolunu ezbere bilen bu insanları engelleyemezdi. Mercy’nin sol kıyısı boyunca ilerledikten sonra yaylaya ulaşarak Creek-Glycerine üzerindeki köprüyü aştılar, ardından ormanın içine dalarak yollarına devam ettiler.</p>

  <p>Coşkun bir heyecanın etkisinde, hızlı adımlarla yürüyorlardı. Hiç kuşku yok ki, bu bilmecenin anahtar sözcüğünü, kendilerine yardım etmekte her zaman cömert davranan ve yerinde müdahaleleriyle yaşamlarına girmiş olan bu gizemli kişiyi bulmaya gidiyorlardı. Gerçekten de bu meçhul kişinin, yerinde müdahalelerini gerçekleştirebilmesi için onların yaşamına ortak olması, akıllarından geçen en ince ayrıntıyı bilmesi, Granite-house’da neler konuştuklarını duyması gerekmiyor muydu?</p>

  <p>Her biri düşüncelere dalmış olarak hızla ilerliyorlardı. Ağaçların kubbesi altında yolun kenarını görebilmek bile mümkün değildi. Zaten ormanda çıt çıkmıyordu. Atmosferin ağırlığından etkilenmiş olan dörtayaklılar ve kuşlar hiç ses çıkartmayarak kımıldamadan bekliyorlardı. Yaprakları kımıldatan tek bir esinti dahi yoktu. Bu zifiri karanlıkta ada sakinlerinin sert zemini çiğneyen ayaklarının sesinden başka bir şey duyulmuyordu.</p>

  <p>Yürüyüşün ilk on beş dakikası boyunca, sessizliği bozan tek şey Pencroff’un şu saptamasıydı:</p>

  <p>“Yanımıza fener almamız gerekirdi.”</p>

  <p>Bu sözlere Mühendis’in yanıtı şöyle olmuştu:</p>

  <p>“Ağıldaki feneri kullanırız.”</p>

  <p>Cyrus Smith ve arkadaşları Granite-house’u dokuzu on iki geçe terk etmişlerdi. Dokuz kırk yedide, Mercy’nin ağzını ağıldan ayıran beş millik mesafenin üç milini katetmişlerdi.</p>

  <p>O sırada adanın göğünü ışıl ışıl aydınlatan beyazımtırak şimşekler dalların kıvrımlarını siyaha büyüyorlardı. Bu yoğun parıltılar gözlerini kamaştırıyordu. Fırtınanın patlaması yakındı. Şimşekler giderek daha sık ve parıltılı bir şekilde çakıyorlardı. Uzaktan gelen gürüldemeler gökyüzünün derinliklerine yayılıyordu. Atmosfer boğucu bir hal almıştı.</p>

  <p>Karşı konulmaz bir gücün etkisindeymişler gibi ilerliyorlardı.</p>

  <p>Saat dokuzu6 çeyrek geçe bir şimşeğin parıltısıyla tahta çiti seçebildiler, daha kapıyı henüz geçmişlerdi ki, ortalık korkunç bir gök gürültüsüyle sarsıldı.</p>

  <p>Ağılın birkaç saniyede aşılmasıyla Cyrus Smith evin önüne ulaşmıştı.</p>

  <p>Telgraf buradan gönderildiğine göre, meçhul kişinin evde olması mümkündü. Yine de pencereyi aydınlatan bir ışık yoktu.</p>

  <p>Mühendis kapıya vurdu.</p>

  <p>Yanıt gelmedi.</p>

  <p>Cyrus Smith kapıyı açınca karanlık odaya girdiler.</p>

  <p>Nab’ın çaktığı çakmakla yakılan fener, odanın her köşesine gezdirildi.</p>

  <p>Kimse yoktu. Her şey bırakıldığı gibiydi.</p>

  <p>“Yoksa hayal mi gördük?" diye mırıldandı Cyrus Smith.</p>

  <p>Hayır! Bu mümkün değildi! Telgrafta:</p>

  <p>“Hemen ağıla gelin” yazıyordu.</p>

  <p>Özel olarak. Telgrafa ayrılmış olan masaya yaklaştılar. Her şey yerli yerindeydi, alıcı ve verici gibi pil ve kutusuna da el değmemiş görünüyordu.</p>

  <p>“Buraya son kez kim geldi?” diye sordu Mühendis.</p>

  <p>“Ben, Bay Smith,” diye yanıtladı Ayrton.</p>

  <p>“Kaç gün önceydi?”</p>

  <p>“Dört gün.”</p>

  <p>“Ah! bir pusula!” diye haykırdı Harbert, masanın üzerine bırakılmış bir kağıdı göstererek.</p>

  <p>Bu kağıdın üzerinde İngilizce yazılmış şu sözcükler vardı:</p>

  <p>“Yeni teli takip edin.”</p>

  <p>“Yola koyulalım!” diye haykırdı, telgrafın ağıldan değil, ilave bir telle Granite-house’la ile doğrudan iletişim kurabilen o gizemli barınaktan gelmiş olduğunu anlayan Cyrus Smith.</p>

  <p>Nab’ın yanan feneri almasıyla hepsi birlikte evden ayrıldılar.</p>

  <p>O sırada fırtına bütün şiddetiyle etkisini göstermeye başlamıştı. Şimşeklerle gökgürültüleri arasındaki zaman farkı giderek kısalıyordu. Fırtına kısa bir süre içinde Franklin Dağı’nı ve adanın tamamını etkisi altına alacaktı. Hiç durmadan çakan şimşeklerin aydınlığında, volkanın dumanlarla kaplı zirvesi seçilebiliyordu.</p>

  <p>Ağılın evle tahta çit arasındaki bölümünde, telgraf teline rastlanmadı. Ancak kapıyı aştıktan sonra ilk direğe doğru koşan Mühendis, bir şimşeğin parıltısında yalıtkandan yere doğru uzanan yeni bir tel fark etti.</p>

  <p>“İşte!" dedi.</p>

  <p>Zeminin üzerinde ilerleyen bu tel, tıpkı sualtı kabloları gibi elektrik akımının serbestçe iletilmesini sağlayan bir yalıtkan maddeyle sarılmıştı. Ormana ve dağın güney kollarına doğru yönelen bu tel batı istikametini işaret ediyordu.</p>

  <p>“İzleyelim!” dedi Cyrus Smith.</p>

  <p>Kâh fenerin ışığında, kâh şimşeklerin aydınlığında teli takip etmeye başladılar.</p>

  <p>O sırada gök gürültüleri öylesine şiddetli bir şekilde yankılanıyorlardı ki, tek bir sözcüğün dahi işitilmesi mümkün değildi. Zaten yapılması gereken konuşmak değil, ilerlemekti.</p>

  <p>Cyrus Smith ve arkadaşları önce ağıl vadisiyle Falls-River Vadisi arasında yükselen dağ koluna tırmanarak onu en kestirme noktasından aştılar. Ağaçların alçak dalları da, zemin boyunca uzanan tel de onlara güvenli bir şekilde rehberlik ediyordu.</p>

  <p>Mühendis, meçhul barınağın telin sona ereceği vadinin derinliklerinde olduğunu tahmin ediyordu.</p>

  <p>Ancak tahmininde yanılmıştı. Güneybatı kolunu tırmanmak ve garip bir şekilde üst üste yığılmış bazaltlardan oluşan bir duvarla sonlanan çorak yaylaya inmek gerekiyordu. Bazen içlerinden biri yere eğiliyor, teli eliyle yoklayarak yönü belirliyordu.</p>

  <p>Ancak bu telin denize doğru uzandığına hiç şüphe yoktu. O zamana dek boşuna bir çabayla aranan barınağın orada, bilinmeyen kayalıkların derinlerinde olduğu muhakkaktı.</p>

  <p>Gökyüzü alev alev yanıyor, şimşekler ardı ardına çakıyordu. Birçoğu volkanın zirvesine yönelerek kalın dumanlarla kaplı kraterin derinliklerinde kayboluyordu. Bazen dağın alev püskürtüğünü sanıyorlardı.</p>

  <p>On bire çeyrek kala, batıda okyanusu yukarıdan çevreleyen kıyıya ulaşmışlardı. Rüzgar etkisini artırmıştı. Kayalıkları döven dalgaların sesi beş yüz ayak aşağıdan geliyordu.</p>

  <p>Cyrus Smith, ağıldan beri bir buçuk mil yol almış oldukların hesapladı.</p>

  <p>Bu noktada kayalıkların içine doğru yönelen tel, dar ve girintili çıkıntılı çukur bir yolun oldukça dik yamacını izliyordu.</p>

  <p>Dengesiz bir halde bulunan kayaların kaymasını ve denize yuvarlanmayı göze alarak o yöne doğru ilerlediler. İniş oldukça tehlikeliydi, ancak tehlike umurlarında değildi, kendilerinden geçmiş bir halde, mıknatısın demiri çektiği gibi çeken bu gizemli noktaya doğru koşuyorlardı.</p>

  <p>Böylece neredeyse bilinçlerini kaybetmiş vaziyette, gündüz gözüyle bile güçlükle inilebilecek bu çukur boyunca yollarına devam ettiler. Yuvarlanan taşlar, ışık alan bölgelerden geçerken alev almış göktaşları gibi parıldıyorlardı. Cyrus Smith en önden, Ayrton ise arkadan yürüyordu. Bazen adım adım ilerliyorlar, bazen de kaygan kayalarda düştükten sonra ayağa kalkarak yürümeye devam ediyorlardı.</p>

  <p>Nihayet tel ani bir açı yaparak yüksek dalgalarla dövülen sığ kayalıklardan oluşan kıyıya yöneldi. Ada sakinleri bazalt kayalardan oluşan duvarın alt sınırına varmışlardı.</p>

  <p>Orada denize doğru yatay ve paralel olarak uzanan bir destek duvarı vardı. Teli izlemek üzere yöneldikleri bu duvarın yüz adım ötede hafif bir eğimle deniz seviyesine doğru alçaldığını fark ettiler.</p>

  <p>Teli kavrayan Mühendis, onun suların altına doğru gömülmüş olduğunu gördü.</p>

  <p>Yanında bekleyen arkadaşları büyük bir şaşkınlık içindeydiler.</p>

  <p>Hayal kırıklığı ve umutsuzluk ifade eden bir çığlık attılar! Bu durumda suya dalarak bir deniz altı mağarasını aramak mı gerekiyordu? içinde bulundukları aşırı heyecan hali nedeniyle bunu yapmakta tereddüt etmeyeceklerdi.</p>

  <p>Mühendis’in aklına gelen bir düşünce onları durdurdu.</p>

  <p>Arkadaşlarını kayalardan oluşan bir oyuğa götüren Cyrus Smith:</p>

  <p>“Bekleyelim,” dedi. “Şu an deniz yüksek. Sular alçaldığında, yol açılmış olacak.”</p>

  <p>“Bunu nereden biliyorsunuz?” diye sordu Pencroff.</p>

  <p>“Ona ulaşabilecek olmasak bizi çağırmazdı!”</p>

  <p>Cyrus Smith, öyle inançlı bir ifadeyle konuşmuştu ki, söylediklerine hiçbir itiraz gelmedi. Zaten saptaması mantıklıydı. Şu an sular altında kalmış olan bir ağzın, denizin çekilmesiyle belirmesi muhtemeldi.</p>

  <p>Birkaç saat beklemek gerekecekti. Kayaların içine kazılmış derin bir oyuğun içine sığınarak sessizce beklediler. Yağmaya başlayan yağmur kısa bir süre sonra yıldırımların etkisiyle delinerek sıvı hale dönüşen bulutlar nedeniyle sağanağa dönüştü. Yankılar gök gürültüsünün şiddetini artırıyorlardı.</p>

  <p>Ada sakinlerinin içini derin bir heyecan kaplamıştı. Zihinlerinden binlerce garip ve doğaüstü düşünce geçiyordu, adanın gizemli koruyucusunun kendisine yükledikleri anlama yakışacak bir olağanüstülükle belireceğinin hayalini kuruyorlardı.</p>

  <p>Gece yarısı olduğunda kayaların konumunu gözlemlemek isteyen Cyrus Smith, deniz seviyesine kadar aşağıya indi. Suların çekilmeye başlamasının üzerinden iki saat geçmişti.</p>

  <p>Mühendis yanılmamıştı. Geniş bir oyuğun oluşturduğu kemer, su yüzeyinde belirmeye başlıyordu. Orada dik açı oluşturacak şekilde bükülen tel, bu ağzın içine giriyordu.</p>

  <p>Arkadaşlarının yanına dönen Cyrus Smith, sakin bir ifadeyle şunları söyledi:</p>

  <p>“Bir saat içinde ağız açılmış olacak.”</p>

  <p>“Yani bir ağız mı var?” diye sordu Pencroff.</p>

  <p>“Bundan şüphe mi ediyordunuz?” diye karşılık verdi Cyrus Smith.</p>

  <p>“Ama bu mağara belli bir seviyeye kadar suyla dolacak,” dedi Harbert.</p>

  <p>“Ya da onu yürüyerek katedebilecegimiz ölçüde kuruyacak, ya da kurumayacak her halükarda bize herhangi bir ulaşım biçimi sunulmuş olacak.”</p>

  <p>Aradan bir saat geçti. Hepsi yağmur altında deniz seviyesine indiler. Üç saat içinde sular on beş ayak alçalmıştı. Kemerin oluşturduğu yayın zirvesi deniz seviyesinin en az sekiz ayak üzerindeydi. Bu, tıpkı altından köpüklü suların aktığı bir köprü kemerine benziyordu.</p>

  <p>Mühendis, öne doğru eğildiğinde su yüzeyinde gördüğü bir karaltıyı kendine doğru çekti.</p>

  <p>Bu, duvarın iç çıkıntılarından birine iple bağlanmış bir kayıktı. Cıvatalanmış saçtan yapılmış olan bu kayığın banklarının dibinde iki kürek vardı.</p>

  <p>“Binelim,” dedi Cyrus Smith.</p>

  <p>Birkaç saniye sonra kayığın içindeydiler. Nab ve Ayrton küreklere asılırken, Pencroff dümene geçmişti. En önde yer alan Cyrus Smith elindeki fenerle yolu aydınlatıyordu.</p>

  <p>Kayığın altından geçtiği kubbe ilk başlarda oldukça alçakken, aniden yükselmişti. Ancak her yana koyu bir karanlık hakimdi, fenerin ışığı bu mağaranın genişliğini, yüksekliğini ve derinliğin seçebilmek için yetersizdi. Bu bazalt yapıya derin bir sessizlik hakimdi. Dışarıdan hiçbir gürültü gelmiyor, yıldırımın parıltıları kalın duvarlarının arasından içeriye sızamıyordu.</p>

  <p>Dünyanın bazı bölgelerinde jeolojik çağlardan kalma bu tür doğal mağaralar vardı. Bazıları deniz sularıyla kaplıyken, bazıları da içlerinde göller barındırıyorlardı. Hebrides adalarından biri olan Staffa’daki Fingal Mağarası, Bretagne’nın Douamenez Körfezi’ndeki Morgat Mağaraları, Korsika’daki Bonifacio Mağaraları, Norveç’teki Lyse-Fjord Mağaraları ve Kentucky’nin beş yüz ayak yüksekliği ve yirmi mil uzunluğundaki devasa Mammouth Mağarası bu tür doğal oyukların örneklerini oluşturuyorlardı. Dünyanın birçok noktasında doğanın özenle kazdığı bu doğal oyuklar, insanoğlunun takdirine sunulmuştu.</p>

  <p>Ada sakinlerinin keşfettikleri bu mağaraya gelince, acaba adanın merkezine kadar uzanıyor muydu? Kayık bir çeyrek saatten beri Mühendis’in Pencroff’a verdiği kısa talimatlar doğrultusunda dolambaçlar çizerek ilerliyordu, bir süre sonra:</p>

  <p>“Daha sağa!" dedi Mühendis.</p>

  <p>Kayık yönünü değiştirerek sağ duvarın kenarına yanaştı. Mühendis haklı olarak telin duvar boyunca uzanıp uzanmadığını kontrol etmek istiyordu.</p>

  <p>Tel kayanın çıkıntılarına asılmış bir halde duruyordu.</p>

  <p>“İleri!” dedi Cyrus Smith.</p>

  <p>Karanlık sulara dalan iki kürek kayığı ileriye doğru taşıdılar. Kayık bir çeyrek saat daha bu şekilde yoluna devam etti, mağaranın ağzından beri yarım millik bir mesafe katetmiş olmalıydı ki, Cyrus Smith’in sesi yeniden duyuldu:</p>

  <p>“Durun!” dedi.</p>

  <p>Kayık durunca adanın derinliklerine kazılmış olan bu devasa oyuğu aydınlatan canlı bir ışık fark ettiler.</p>

  <p>O zaman varlığından şüphe duyulmayan bu mağarayı inceleme fırsatı buldular.</p>

  <p>Yüz ayak yukarıda, hepsi aynı kalıptan çıkmışa benzeyen bazalt sütunlarla desteklenmiş bir kubbe beliriyordu. Düzensiz kemer boyunları ve girintili çıkıntılı tonoz kaburgaları, dünyanın ilk oluştuğu dönemlerde doğanın binlercesini diktiği bu kolonlara yaslanıyordu. İç içe geçmiş bir halde bulunan, kırk, elli ayak yüksekliğindeki bu bazalt sütunların etekleri, dışarıda çalkantılı olmasına rağmen, içeride sükunetini koruyan sular tarafından yıkanıyordu. Mühendis’in gösterdiği ışık kaynağının parıltısı, her prizmatik köşeyi ışık oklarıyla delerek aydınlatırken, yarısaydam gibi görünen duvarın içine sızıyor ve bu yapının en ufak bir çıkıntısını dahi ışıltılı damlataşlarına dönüştürüyordu.</p>

  <p>Yansıma olayının neticesinde suyun bu çeşitli parıltıları yüzeyine iletmesiyle kayık iki ışıklı alanın ortasında yüzer gibi görünüyordu.</p>

  <p>Net ve doğrusal ışık huzmeleriyle oyuğun tüm köşelerini, tüm kabarıklıklarını aydınlatan bu ışık kaynağına ait ışınımın özelliği konusunda şüpheye mahal yoktu. Beyaz rengi bu ışığın bir elektrik akımından kaynaklandığını ortaya koyuyordu. O mağaranın güneşiydi ve her yanını kaplıyordu.</p>

  <p>Cyrus Smith’in bir işareti üzerine kürekler gerçek bir kızıl yakut yağmuruna yol açarak suya bırakılınca, kayık kısa süre sonra yarım gomine kadar yaklaşılan ışık kaynağına doğru ilerledi.</p>

  <p>Bu noktada su yüzeyinin genişliği üç yüz elli ayağı buluyordu, bu göz kamaştırıcı odağın biraz ötesinde, o taraftan çıkışı tamamıyla kapatan devasa bazalt bir duvar fark ediliyordu. Demek ki, fazlasıyla genişlemiş olan bu mağaranın içinde deniz küçük bir göl oluşturuyordu. Ancak kubbe ve yan duvarlara ait olan tüm bu prizmalar, silindirler, koniler sanki bu parıltılar kendilerinden yayılıyormuşçasına elektrikli bir akışkanla yıkanmış bir haldeydiler, hatta en değerli elmaslar gibi her yandan yontulmuş bu taşların ışıktan ter akıttıkları bile söylenebilirdi!</p>

  <p>Gölün ortasındaki suların yüzeyinde iğ biçimli uzun bir nesne sessiz ve hareketsizce duruyordu. Parıltı yanlarında bulunan ve iki fırın ağzını andıran odaklardan yayılıyordu. İri bir balinaya benzeyen ve yaklaşık iki yüz elle ayak boyunda olan bu aygıt, deniz seviyesinin on, on ik ayak üzerinde yükseliyordu.</p>

  <p>Kayık yavaşça yaklaştı. Derin bir heyecana kapılan Cyrus Smith ayağa kalkarak bu aygıta bakıyordu. Sonra aniden Gazeteci’nin kolunu kavrayarak:</p>

  <p>“Ama bu o! Ondan başkası olamaz!” diye haykırdı, “O!...”</p>

  <p>Sonra oturduğu yere yığılırken, yalnızca Gédéon Spilett’in duyabileceği bir ses tonuyla bir isim mırıldandı.</p>

  <p>Hiç kuşku yok ki, Gazeteci bu ismi duymuştu, çünkü yüzünün ifadesinden fazlasıyla etkilendiği anlaşılıyordu.</p>

  <p>“O! Kanun kaçağı bir adam!”</p>

  <p>“O!” dedi Cyrus Smith.</p>

  <p>Mühendisin talimatı üzerine bu ilginç aygıta yaklaşan kayık, kalın camından bir ışık huzmesinin yayıldığı kıç iskelesine bordaladı. Cyrus Smith ve arkadaşları üzerine çıktıkları platformda yeralan ağzı açık bir ambar kapısından içeri girdiler. Merdivenin dibinde, elektrikle aydınlanmış bir iç sahanlık vardı. Cyrus Smith bu sahanlığın sonuna açılan kapıyı itti.</p>

  <p>Ada sakinlerinin hızla geçtikleri zengin dekorlarla süslü salon, tavanından bir ışık selinin yayıldığı kütüphaneye açılıyordu.</p>

  <p>Mühendis, kütüphanenin bir köşesinde kapalı duran kapıyı açtı.</p>

  <p>Gözlerinin önünde müzeyi andıran ve doğal kaynaklardan oluşan hâzinelerin, sanat başyapıtlarının, sanayi harikalarının doldurduğu geniş bir salon beliren ada sakinleri, mucizevi bir şekilde düşler ülkesine geldiklerini zannetmiş olmalıydılar.</p>

  <p>Görkemli bir divanın üzerinde geldiklerinden haberdar olmamış gibi görünen bir adam yatıyordu.</p>

  <p>O zaman sesini yükselten Cyrus Smith, arkadaşlarının şaşkın bakışları altında şu sözleri söyledi:</p>

  <p>“Kaptan Nemo, bizi çağırmışsınız? İşte buradayız.”</p>
</body>
</html>
