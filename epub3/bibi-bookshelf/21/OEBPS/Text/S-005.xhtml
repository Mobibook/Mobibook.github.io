<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XV</h1>

  <p><i>Bonadventure</i>, dört günlük bir yolculuğun ardından 20 Ekim sabahı saat yedide, Mercy’nin ağzındaki kumsala yavaşça yanaştı.</p>

  <p>Kötü hava koşularından ve arkadaşlarının geri dönmelerinin gecikmesinden oldukça endişelenen Cyrus Smith ve Nab şafağın ilk ışıklarıyla Grande-Vue Yaylası’na çıkmışlardı ve nihayet onca gecikmenin ardından geri gelen tekneyi fark etmişlerdi!</p>

  <p>“Tanrıya şükürler olsun! İşte geliyorlar!” diye haykırmıştı Cyrus Smith.</p>

  <p>Nab’a gelince, büyük bir sevinç içinde kendi etrafında ellerini çırparak dans ederken, “Oh! Efendim!” diye bağırıyordu. Pandomim en dokunaklı söylevlerden bile daha etkiliydi.</p>

  <p><i>Bonadventure</i>’ün güvertesindeki kişileri sayarken Mühendis’in aklına ilk gelen, Pencroff’un Tabor Adası’ndaki kazazedeyi bulamadığı ya da bu bahtsızın adasını terk ederek yeni bir hapishaneye yerleşmeyi reddettiği olmuştu.</p>

  <p><i>Bonadventure</i>’ün güvertesinde Pencroff, Gédéon Spilett ve Harbert’tan başka kimse görünmüyordu.</p>

  <p>Teknenin kıyıya yanaştığı sırada Mühendis ve Nab oradaydılar, yolcular kumsala ayak basmadan önce Cyrus Smith onlara şöyle sesleniyordu:</p>

  <p>“Gecikmeniz bizi çok endişelendirdi, dostlarım! Başınıza bir felaket mi geldi?”</p>

  <p>“Hayır,” diye yanıtladı Gédéon Spilett, “tam tersine, her şey harikaydı. Size hepsini anlatacağız.”</p>

  <p>“Yine de,” dedi Mühendis, “üç kişi döndüğünüze göre, araştırmalarınızdan bir sonuç alamadınız?”</p>

  <p>“Sözünüzü geri alın, Bay Cyrus,” diye karşılık verdi Denizci, “dört kişiyiz!”</p>

  <p>“Kazazedeyi bulabildiniz mi?”</p>

  <p>“Evet.”</p>

  <p>“Onu da getirdiniz mi?”</p>

  <p>“Evet.”</p>

  <p>“Sağ mı?”</p>

  <p>“Evet.”</p>

  <p>“Peki ama nerede? Kimmiş?”</p>

  <p>“Bir insan,” diye yanıtladı Gazeteci, “ya da daha doğrusu bir zamanlar insanmış! İşte Cyrus, söyleyebileceğimiz bu!”</p>

  <p>Mühendis yolculuk sırasında yaşanan olaylardan haberdar edildi. Araştırmaların hangi koşullar altında sürdürüldüğü, adacığın uzun süredir terk edilmiş bir halde bulunan tek evinin nasıl keşfedildiği ve nihayet artık bir insana benzemeyen kazazedenin nasıl yakalandığı bir bir anlatıldı.</p>

  <p>“Ama,” diye ekledi Pencroff, “onu buraya getirmekle iyi mi yaptık bilemiyorum?”</p>

  <p>“Elbette iyi yaptınız, Pencroff!” diye karşılık verdi Mühendis.</p>

  <p>“Peki bu talihsiz adamın bilinci yerinde değil?”</p>

  <p>“Şu an için öyle olabilir,” diye yanıtladı Cyrus Smith “oysa birkaç ay önce bu zavallı tıpkı bizim gibiydi. Hem içimizden son sağ kalanın bu adada uzun süre yalnız yaşaması halinde başına neler gelebileceğini kim bilebilir? Yalnız kalanın işi zordur dostlarım, bu zavallıyı bu halde bulduğunuza göre, yalnızlık yıkıcı etkisini çabuk göstermiş!</p>

  <p>“Ama, Bay Cyrus,” dedi Harbert, “bu bahtsızın yalnızca birkaç ay içinde bu derecede yabanileştiğini düşünmenizin sebebi nedir?” “Çünkü bulduğumuz pusula yakın bir tarihte yazılmıştı,” diye yanıtladı Mühendis, “ve bu pusulayı ondan başkası yazmış olamaz.</p>

  <p>“Tabii bu adamın daha önceden ölmüş bir arkadaşı tarafından yazılmamışsa,” dedi Gédéon Spilett.</p>

  <p>“Bu imkansız, sevgili dostum Spilett.” “Ama neden?” diye sordu Gazeteci.</p>

  <p>“Çünkü o durumda pusulada iki kazazededen söz edilirdi,” diye yanıtladı Cyrus Smith, “oysa pusulada yalnız bir kişiden bahsediliyor.” Birkaç sözcükle yolculuk sırasında yaşananları anlatan Harbert, özellikle fırtınanın en şiddetli anında bilinci bir an için yerine gelen tutsağın yeniden eski denizcilik günlerine geri dönmesinin üzerinde durdu.</p>

  <p>“Güzel, bu olayı önemli bulmakta haklısın Harbert. Umutsuzluktan bu hale düşmüş olan bu bahtsızın iyileşemeyecek durumda olduğuna inanmıyorum. Burada türdeşleriyle birlikte olacak ve hâlâ bir ruh taşıdığına göre, bu ruhu kurtaracağız!”</p>

  <p>Tabor Adası kazazedesi, Mühendis’in şefkat dolu yaklaşımı ve Nab’ın şaşkın bakışları arasında <i>Bonadventure</i>’ün ön kamarasından çıkarıldı ve ayağını karaya basar basmaz kaçmaya kalkıştı.</p>

  <p>Ama Cyrus Smith ona yaklaşarak elini otoriter bir ifadeyle omzuna koydu ve büyük bir şefkatle ona baktı. Bu bir anlık otoriteyi hemen algılayan talihsiz adam, yavaş yavaş sakinleşti, gözlerini indirdi, boynunu eğdi ve hiçbir direnç göstermedi.</p>

  <p>“Zavallı terk edilmiş!” diye mırıldandı Mühendis.</p>

  <p>Cyrus Smith onu dikkatle inceledi. Görüntüsüne bakılarak bu zavallının insanlıkla hiç alakası kalmadığı söylenebilirdi, bununla birlikte Cyrus Smith adamın bakışlarında, daha önce Gédéon Spilett’in da fark ettiği bir zeka parıltısını yakaladı.</p>

  <p>Terk edilmiş adamın ya da daha doğrusu Bay Meçhul’un -çünkü bundan böyle arkadaşları ondan bu şekilde söz etmek istiyorlardı- Granite-house’un kaçmayı başaramayacağı odalarından birinde kalmasına karar verildi. Odaya hiç güçlük çıkarmadan yerleşti ve gösterilecek özen sayesinde, belki bir gün Lincoln Adası halkına bir yenisi daha eklenecekti.</p>

  <p>Cyrus Smith, açlıktan ölmek üzere olan Gazeteci, Harbert ve Pencroff için Nab’ın aceleyle hazırladığı yemek boyunca, adacığa yapılan keşif gezisi sırasında yaşanan olayları en ufak ayrıntısına kadar anlattırdı. <i>Britannia</i> isminin Bay Meçhul’ün Amerikalı ya da İngiliz olduğunu kanıtladığı konusunda arkadaşlarıyla hemfikirdi, ayrıca Mühendis bu bakımsız sakalların gerisinde, bu çalı gibi saçların altındaki yüzde Anglosakson ırkına özgü hatları seçebilmeyi başarmıştı.</p>

  <p>“Ancak,” dedi Gédéon Spilett, Harbert’a, “bize bu vahşiyle nasıl karşılaştığını anlatmadın ve tam zamanında yardımına yetişmeseydik, seni boğacak olmasının dışında hiçbir şey bilmiyoruz!”</p>

  <p>“İnanın bunu anlatmak çok can sıkıcı,” diye karşılık verdi Harbert. “Sanırım sebze tohumlarını topluyordum, birden upuzun bir ağaçtan düşen kar yığınını andıran bir ses duydum. Daha arkamı henüz dönmüştüm ki, muhtemelen bir ağacın tepesine tünemiş olan bu zavallı, size birimini söyleyemeyeceğim kadar kısa bir zaman dilimi içinde üzerime çullandı ve Bay Spilett ile Pencroff yetişmeseydi...”</p>

  <p>“Evlat!” dedi Cyrus Smith, “büyük bir tehlike atlatmışsın, ancak belki de böyle olmasaydı, bu zavallı sizden gizlenmeye devam edecek ve biz de yeni bir arkadaşa kavuşamamış olacaktık.”</p>

  <p>“Yani, Cyrus, onun yeniden bir insan haline getirmeyi başaracağınızı umuyor musunuz?” diye sordu Gazeteci.</p>

  <p>“Evet”, diye yanıtladı Mühendis.</p>

  <p>Yemekten sonra Granite-house’dan ayrılarak kumsala geri dönen Cyrus Smith ve arkadaşları <i>Bonadventure</i>’ün yükünü boşalttılar, silahları ve araç gereci inceleyen Mühendis, Bay Meçhul’ün kimliğini açığa çıkaracak tek bir ipucuna dahi rastlayamadı. Domuzların adacıktan getirilmesi Lincoln Adası’nda çok işe yarayacaktı, hayvanlar kolayca uyum sağlayacakları ağıla götürüldüler.</p>

  <p>Barut ve kurşun içeren variller ile kapsül fitili paketleri Mühendis’i oldukça sevindirdi. Hatta Granite-house’un dışında ya da herhangi bir patlamanın hiç tehlike yaratmayacağı yukarı mağarada bir baruthane kurulmasına karar verildi. Piroksil üretiminin sürdürülmesi gerekiyordu, çünkü harika sonuçlar alınan bu maddenin yerine sıradan barutu kullanmanın hiçbir mantığı yoktu.</p>

  <p>Teknenin yüklerinin indirilmesi işlemi tamamlandığında,</p>

  <p>“Bay Cyrus,” dedi Pencroff, “tedbirli davranarak <i>Bonadventure</i>’ü daha güvenli bir yere demirlememiz gerektiğini düşünüyorum.”</p>

  <p>“Mercy’nin ağzı sizin için uygun değil mi?” diye sordu Cyrus Smith</p>

  <p>“Hayır, Bay Cyrus,” diye yanıtladı Denizci. “Günün yarısını kumların üzerinde geçirmesi tekneyi yıpratıyor. Bildiğiniz gibi bu sağlam tekne, dönüş yolunda karşılaştığımız rüzgarın şiddetli darbelerine çok iyi dayandı.</p>

  <p>“Nehrin içine doğru çeksek?</p>

  <p>“Bu mümkün, Bay Cyrus, ancak nehir ağzından hiç korunak yok ve doğu rüzgarları estiğinde vuran dalgalardan <i>Bonadventure</i> çok zarar görecek.”</p>

  <p>“Peki o halde nereye demirlemek istiyorsunuz?”</p>

  <p>“Port Ballon’a,” diye karşılık verdi Denizci. “Kayalarla kaplı bu küçük koy, bana demirlemek için en uygun yermiş gibi görünüyor.”</p>

  <p>“Biraz uzak değil mi?</p>

  <p>“Peh! Granite-house’dan en fazla üç mil uzakta ve oraya dümdüz giden güzel bir yolumuz var!”</p>

  <p>“Tamam Pencroff, <i>Bonadventure</i>’ünüzü oraya götürün,” diye yanıtladı Mühendis, “yine de onun gözümüzün önünde olmasını tercih ederim. Zamanımız olduğunda tekneye küçük bir liman yapmamız gerekecek.”</p>

  <p>“Mükemmel!” diye haykırdı Pencroff. “Feneri, dalgakıranı ve onarım havuzu olan bir liman! Ah! Bay Cyrus, sizinle her şey çok kolay oluyor!”</p>

  <p>“Evet, yürekli dostum Pencroff,” diye karşılık verdi Mühendis, “ancak bana yardım etmeniz koşuluyla, çünkü işlerimizin büyük bir bölümü sizin çabalarınızla gerçekleşiyor!”</p>

  <p>Böylece <i>Bonadventure</i>'deki yerlerini yeniden alan Harbert ve Denizci demir alarak yelkenleri açtılar ve açık denizden esen rüzgarın etkisiyle hızlı bir şekilde Griffe Burnu’na ulaştılar. İki saat sonra tekne Port Ballon’un dingin sularında dinleniyordu.</p>

  <p>Bay Meçhul, Granite-house’da geçirdiği ilk günlerde vahşi doğasının değişeceğine dair bazı işaretler vermiş miydi? Bu kararmış zihnin derinliklerinde daha yoğun bir ışık beliriyor muydu? Ruhu sonunda bedenine geri dönüyor muydu? Evet, bu kesindi, hatta bazen</p>

  <p>Gazeteci ve Cyrus Smith birbirlerine bu bahtsızın bilincini tamamıyla kaybedip etmediğini soruyorlardı.</p>

  <p>Açık havaya ve Tabor Adası’nın kendisine sunmuş olduğu sınırsız özgürlüklere alışmış olan Bay Meçhul ilk başlarda öfkeli homurtular çıkarmış, hatta kendini Granite-house’un pencerelerinden birinden kumsala atacağından kaygılanılmıştı. Ancak zaman içinde sakinleşmesiyle hareketlerinde serbest bırakılmasına karar verildi.</p>

  <p>Böylece umutlar canlanmaya başlamıştı. Şimdiden çiğ et yeme alışkanlığını unutan Bay Meçhul, adacıktakine göre daha insani bir beslenme tarzını kabul ediyor, <i>Borıadventure’de</i> yaptığı gibi kendisine sunulan pişmiş eti geri çevirmiyordu.</p>

  <p>Bir gün uykuya dalmasını fırsat bilen Mühendis, yeleyi andıran ve ona vahşi bir görünüm veren saç ve sakalını kesmişti. Üzerini örttüğü yırtık pırtık kumaşı çıkararak ona uygun elbiseler giydirmişti. Gösterdiği özen sayesinde Bay Meçhul yeniden insan görünümüne kavuşmuş, hatta gözleri daha yumuşak bir ifadeyle bakmaya başlamıştı. Bir zamanlar zeka parıltılarıyla aydınlandığında, bu adamın yüzünün anlamlı bir güzelliğe sahip olduğuna hiç şüphe yoktu.</p>

  <p>Her gün birkaç saat boyunca ona eşlik etme görevini Cyrus Smith üstlendi. Yanma gelerek dikkatini çekecek çeşitli işlerle uğraşıyordu. Bir kıvılcım bu ruhu yeniden canlandırabilir, zihninden geçen bir anı bilincinin yerine gelmesi için yeterli olabilirdi.</p>

  <p>Fırtına sırasında <i>Bonadventure</i>’ün güvertesinde yaptıkları biliniyordu!</p>

  <p>Mühendis yüksek sesle konuşmayı ihmal etmiyor, bu şekilde hem kulağına, hem de gözüne hitap ederek körelmiş duyularını canlandırmaya çalışıyordu. Zaman zaman arkadaşları da kendisine eşlik ettiğinde çoğunlukla bir denizciyi etkileyecek konulardan söz ediyorlardı. Bay Meçhul ara sıra söylenenlerle ilgilenirmiş gibi görünüyor, ada sakinleri de konuyu kısmen bile olsa anladığını düşünüyorlardı. Hatta bazen yüzü iç dünyasındaki çatışmaları dışa vururcasına acılı bir ifade alıyor, ancak sözcükler dudaklarından dökülecekmiş gibi görünse de konuşmuyordu.</p>

  <p>Ne olursa olsun, bu zavallının suskun ve hüzünlü bir hali vardı! Peki bu sükunet yapmacık olabilir miydi? Hüzünlü olmasının nedeni tutsak düşmesine bağlanabilir miydi? Henüz bu soruları yanıtlamak mümkün değildi. Yalnızca bazı eşyaların yer aldığı sınırlı bir alanda, sonunda alışmak zorunda kalacağı ada sakinleriyle sürekli olarak temas halindeydi. İyi besleniyor, iyi giyiniyor, istediği her şey yerine getiriliyordu ve bunun doğal sonucu olarak tavırları yavaş yavaş değişmeye başlıyordu. Peki, bu yeni yaşama ayak uydurabilmiş miydi? Yoksa onun durumuna tam olarak uyan bir sözcük kullanacak olursak “ehlileşen” bir hayvanın davranışlarını mı sergiliyordu? İşte Cyrus Smith’in yanıtlamak için acele ettiği soru buydu, yine de hastasını zorlamak istemiyordu! Evet, Bay Meçhul onun için yalnızca bir hastaydı! Sonunda iyileşebilecek miydi?</p>

  <p>Bu nedenle Mühendis onun her hareketini inceliyor, deyim yerindeyse her an yakalamaya hazır bir halde ruhunu gözlüyordu!</p>

  <p>Ada sakinleri, Cyrus Smith’in uyguladığı tedavinin her aşamasını içten duygularla izliyorlar, bu insanlık görevinde ona yardımcı oluyorlardı. Böyle bir uygulamanın başarılı olacağına pek de inanmayan Pencroff’un dışında, hepsi onun umudunu ve inancını paylaşmaya başlamışlardı.</p>

  <p>Sessizliğini hiç bozmayan Bay Meçhul, oldukça etkilenmiş gibi göründüğü Mühendis’e karşı bir tür bağlılık hissediyordu. Bunun üzerine Cyrus Smith, onu bir zamanlar görmeye alışık olduğu okyanusun kıyısına ve hayatının onca yılını geçirdiği ormanların sınırına götürerek nasıl davranacağını öğrenmeye karar verdi.</p>

  <p>“Ama,” dedi Gédéon Spilett, “özgürlüğüne kavuştuğunda kaçmayacağını ümit edebilir miyiz?”</p>

  <p>“Bunu denemek lazım,” diye karşılık verdi Mühendis.</p>

  <p>“Güzel!” dedi Pencroff. “Bu açıkgöz, temiz havayı ve önündeki geniş alanları gördüğünde, var gücüyle kaçacaktır!”</p>

  <p>“Sanmıyorum,” diye yanıtladı Cyrus Smith.</p>

  <p>“Deneyelim,” dedi Gédéon Spilett.</p>

  <p>“Deneyelim,” diye karşılık verdi Mühendis.</p>

  <p>30 Ekim, Tabor Adası kazazedesinin Granite-house’daki tutsaklığının dokuzuncu günüydü. Hava güzeldi, parlayan güneşin ışınları adanın üzerine yayılıyordu.</p>

  <p>Cyrus Smith ve Pencroff, Bay Meçhul’ün odasına girdiklerinde, onu pencerenin kenarına uzanmış bir halde gökyüzünü seyrederken buldular.</p>

  <p>“Gelin, dostum,” dedi Mühendis.</p>

  <p>Bay Meçhul hemen ayağa kalktı. Bakışlarını Cyrus Smith’e yöneltti ve onu izledi, deneyin başarılı olacağına pek de inanmayan Pencroff arkadan geliyordu.</p>

  <p>Kapıya vardıklarında, Cyrus Smith ve Pencroff onu asansöre bindirdiler. Nab, Harbert ve Gédéon Spilett onları aşağıda bekliyorlardı. Sepetin birkaç saniye içinde aşağı inmesiyle hepsi kumsalda toplandılar.</p>

  <p>Ada sakinleri, Bay Meçhul un kendisini özgür hissetmesi için biraz uzaklaştıklarında, onun gözlerinde büyük bir canlılık parıltısıyla denize doğru birkaç adım attığını, ancak kaçmaya yeltenmediğini gördüler. Adacığa çarparak kumsalda yok olan dalgaları izliyordu.</p>

  <p>“Şimdilik önünde yalnızca deniz var, bu kaçma arzusu uyandırmayabilir,” dedi Gédéon Spilett.</p>

  <p>“Evet,” diye karşılık verdi Cyrus Smith, “onu ormanın sınırına götürmek gerek. Orada deneyimizin sonuçları daha inandırıcı olacak.”</p>

  <p>“Zaten köprüler kapalı olduğu için kaçamayacak,” dedi Nab.</p>

  <p>“Oh!” dedi Pencroff, “O, Creek-Glycerine gibi bir çayı kolayca aşabilecek bir adam! Hem de bir sıçrayışta!”</p>

  <p>- “Bunu göreceğiz,” demekle yetinen Cyrus Smith, gözlerini hastasından ayırmıyordu.</p>

  <p>Bay Meçhul’ü Mercy’nin ağzına götürmek üzere hep birlikte nehrin sol kıyısı boyunca ilerleyerek Grande-Vue Yaylası’na ulaştılar.</p>

  <p>Ormanın, yaprakları rüzgarla hafifçe titreyen ilk güzel ağaçlarının bulunduğu sınıra geldiklerinde, havayı kaplayan iç gıcıklayıcı kokuyu kendinden geçercesine içine çeken Bay Meçhul derin derin iç geçirdi!</p>

  <p>Ada sakinleri kaçmaya kalkışırsa, onu yakalamaya hazır bir halde geride bekliyorlardı.</p>

  <p>Gerçekten de bu zavallının bacakları, kendisini ormandan ayıran çaya doğru atlamak üzere yay gibi gerilmişti... Ancak bir anda geri çekilerek yere kapandı, gözlerinden iri yaşlar boşalıyordu.!</p>

  <p>“Ah!” diye haykırdı Cyrus Smith, “işte, ağladığına göre yeniden insan oldun!”</p>
</body>
</html>
