<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XI</h1>

  <p>Bu arada, kuzey yarımküredeki aralık ayına denk gelen bu haziran ayıyla birlikte kış geliyordu, en büyük meşgale ise sıcak tutacak, sağlam giysilerin üretilmesiydi.</p>

  <p>Aşağıdaki muflonların yünleri kırkılmıştı ve şimdi bu değerli tekstil hammaddesi kumaşa dönüştürülecekti.</p>

  <p>Kuşkusuz elinin altında ne hallaç, ne tarak, ne perdah, ne çekme, ne iplik, ne çıkrık, ne otomatik yün eğirme makineleri, ne de dokuma tezgahı olan Cyrus Smith, yün eğirme ve dokuma işlemlerinden tasarruf edeceği daha basit bir yöntemden yararlanacaktı. Tüm iyi niyetiyle yün ipliklerinin her taraftan preslendiklerinde iç içe geçerek keçe adı verilen bir tür kumaş oluşturma özelliklerinden yararlanmayı tasarlıyordu. Keçe, kumaşın esnekliğini azaltsa da ısıyı koruma özelliğini artıran tokaçlama işlemi sonucunda elde- ediliyordu. Zaten muflonlardan elde edilen yünün ipleri çok kısaydı, bu da keçe dövme işlemi için elverişli bir durumdu.</p>

  <p>Mühendis, aralarında teknesini bir kez daha terk etmek zorunda kalan Pencroff’un da bulunduğu arkadaşlarının yardımıyla ilk işlemlere başladı, öncelikle yünü yapağı adı verilen yağlı halinden arındırmak gerekiyordu. Yağdan arındırma işlemi, yünün yirmi dört saat boyunca yetmiş dereceye kadar ısıtılmış suyla dolu teknelerde bekletilmesiyle gerçekleşiyordu. Sonra sodalı sudan geçirilen bu yün, basınçla kurutularak tokaçlanacak, yani sağlam bir kumaş üretilecek hale geliyordu, Avrupa ya da Amerika’nın bir sanayi merkezinde hiçbir değeri olmayan bu kaba keçe, “Lincoln Adası piyasalarında” önemli bir yer tutuyordu.</p>

  <p>Bu kumaş türü ilk çağlardan beri kullanılıyordu ve ilk yün kumaşlar Cyrus Smith’in yöntemiyle üretilmişti.</p>

  <p>Mühendis mesleki bilgilerinden yünü tokaçlamak için gereken makinenin yapımında yararlandı, böylece kumsaldaki şelalenin şimdiye kadar kullanılmamış olan mekanik gücünden faydalanarak bir tokaçlama değirmeni yaptı.</p>

  <p>Bundan daha ilkel bir alet olamazdı. Dikey tokmakları sırayla indirip kaldırmaya yarayan dişlerle kaplı bir direk, içlerine yerleştirilen yünlerin tokmaklarla dövüldüğü tekneler ve tüm sistemi birbirine bağlayan güçlü bir çatı: İşte söz konusu makine bunlardan ibaretti. Tokmakların silindir kompresörlerle yer değiştirmesi sonucunda, hammaddenin dövülmesi yerine basınçla yaprak haline getirilmesi yöntemi benimseninceye kadar yün, keçe kumaş haline bu şekilde getirilmişti.</p>

  <p>Mühendis tarafından başarıyla yönetilen işlemin sonunda istenilen hedefe ulaşıldı. İşlemin öncesinde bir yandan kaymayı, yaklaşmayı, sıkıştırmayı ve yumuşamayı kolaylaştırmak, diğer yandan tokaçlama sırasında hasar görmesini engellemek amacıyla sabunlu bir eriyiğe daldırılmış olan yün, değirmenden kalın bir keçe tabakası halinde çıktı. Yün ipliklerinin doğal olarak sahip olduğu pürüzler ve girinti çıkıntılar, öylesine muntazam bir şekilde iç içe geçmişti ki, şimdi ortada giysi ve battaniye yapımına elverişli bir kumaş tabakası vardı. Elbette bu, ne merinosa, ne musline, ne İskoç kaşmirine, ne stofaya, ne Çin satenine, ne orleans kumaşına, ne döşemelik kumaşa, ne alpakaya, ne çuhaya, ne de flanele benziyordu! Bu “Lincoln keçesiydi” ve Lincoln Adası yeni bir sektöre daha el atmıştı.</p>

  <p>Böylece ada sakinleri iyi giyeceklere ve kalın örtülere kavuştular ve 1886-67 kışının gelişini kaygılanmadan izlediler.</p>

  <p>20 Haziran’a doğru büyük soğukların kendilerini hissettirmeye başlamasıyla birlikte Pencroff büyük bir üzüntü içinde teknesinin inşasını ertelemek zorunda kaldı, üstelik tekne gelecek ilkabahara kadar bitmiş olmalıydı.</p>

  <p>O ıssız ve yarı çorak kayalıkta işe yarar hiçbir şeyin bulunmayacağına inanan Cyrus Smith, yalnızca meraktan kaynaklandığını düşündüğü bu yolculuğu onaylamasa da Tabor’a yapılacak keşif gezisi Denizci’de sabit fikir haline gelmişti. Mühendis, bilinmeyen denizlerde, oldukça küçük bir tekneyle yapılacak yüz elli millik bir yolculuğun gerekçelerini kavramakta güçlük çekiyordu. Tekne denize açıldığında Tabor’a ulaşamaz ve Lincoln Adası’na da geri dönemezse, uğursuz deniz kazalarıyla ünlü Pasifik’in ortasında ne yapacaktı?</p>

  <p>Pencroff ile sık sık bu projeyi tartışan Cyrus Smith, Denizci’nin bu yolculuğu gerçekleştirmek konusunda daha önceden rastlanmadık ölçüde inatçı bir tavır sergilediğine tanık oluyordu, bu inat belki de durumun ciddiyetini yeterince kavrayamamasından kaynaklanıyordu.</p>

  <p>“Size şunu hatırlatmak isterim dostum,” dedi bir gün Mühendis, “Lincoln Adası’na onca övgü yağdırıp ayrılmanız gerekirse duyacağınız üzüntüyü defalarca dile getirdikten sonra, burayı terk etmeyi isteyen ilk kişi siz oluyorsunuz.” “Yalnızca birkaç gün için,” diye karşılık verdi Pencroff, “yalnızca birkaç gün, Bay Cyrus! Oraya gidip adacığın neye benzediğini gördükten sonra geri döneceğiz!”</p>

  <p>“Ama Lincoln Adası’nın yerini tutamaz ki!” “Buna hiç şüphe yok!”</p>

  <p>“O halde niye maceraya atılıyorsunuz?” “Tabor Adası’nda neler olup bittiğini öğrenmek için!”</p>

  <p>“Ama orada hiçbir şey olup bitmiyor!” “Bunu kim bilebilir?”</p>

  <p>“Ya bir fırtınaya yakalanırsanız?”</p>

  <p>“Yaz mevsiminde, böyle bir endişeye gerek yok,” diye yanıtladı Pencroff. “Ancak Bay Cyrus, her şeyi önceden hesaplamamız gerektiğine göre, Harbert’ın da bu yolculukta bana eşlik etmesine izin verir misiniz?”</p>

  <p>“Pencroff,” diye karşılık verdi elini Denizci’nin omzuna koyan Mühendis, “sizin ve oğlumuz gibi gördüğümüz bu çocuğun başına bir felaket gelirse, kendimizi asla teselli edemeyeceğimizi düşündünüz mü?”</p>

  <p>“Bay Cyrus,” diye yanıtladı Pencroff sarsılmaz bir güvenle, “size bu üzüntüyü yaşatmayacağız. Zaten zamanı geldiğinde bu yolculuk üzerine yeniden konuşacağız. Ayrıca iyi donanımlı teknemizle adamızın çevresini dolaşırken, suların üzerinde nasıl yol aldığını gördüğünüzde yola çıkmama izin vermekte hiç tereddüt etmeyeceğinizi düşünüyorum! Geminizin bir şaheser olacağını sizden gizleyemem!</p>

  <p>“En azından bizim gemimiz deyin, Pencroff!” diye karşılık verdi bir an için elinin kolunun bağlandığını hisseden Mühendis.</p>

  <p>Tartışma daha sonra yeniden başlamak üzere sona erdiğinde ne Denizci, ne de Mühendis birbirlerini ikna edebilmişlerdi.</p>

  <p>Haziran ayının sonunda ilk kar düştü. Önceden bol miktarda erzak depolanan ağılı her gün ziyaret etmek gerekmiyordu, yine de aranın bir haftadan fazla açılmamasına karar verildi. Tuzakların yeniden kurulması sırasında</p>

  <p>Cyrus Smith’in hazırladığı düzeneği deneme fırsatı buldular. Uçlan eğilerek buzdan bir kılıfla örtüldükten sonra, üzerleri kalın bir yağ tabakasıyla kaplanan çubuklar, orman sınırına hayvanların göle giderken toplu olarak geçtikleri bölüme yerleştirildi.</p>

  <p>Aleutlu balıkçılar tarafından kullanılan bu yöntemin başarıya ulaşması Mühendis’i çok sevindirdi. Bir düzine tilkinin, birkaç yaban-domuzunun ve hatta bir jaguarın cansız bedeni, mideleri yarılmış bir halde bulundu.</p>

  <p>Bu noktada ada sakinlerinin türdeşleriyle iletişim kurmak yolundaki ilk girişimlerinden söz etmek uygun olacaktır.</p>

  <p>Gédéon Spilett, akıntıların insanların yaşadığı bir kıyıya sürükleyebileceğini düşündüğü bir şişenin içine not koyup denize atmayı ya da notu güvercinin ayağına bağlamayı daha önce bir çok kez hayal etmişti. Ancak güvercinlerin ya da şişelerin, adayı diğer kara parçalarından ayıran bin iki yüz millik mesafeyi katetmesi ümit edilebilir miydi? Bu tam bir çılgınlıktı.</p>

  <p>Ama 30 Haziran günü Harbert’ın tüfeğinden çıkan bir mermiyle ayağından hafifçe yaralanan bir albatros ele geçirildi. İri deniz kuşlarından olan ve kanatlarının iki ucunun arası on ayağı bulan bu muhteşem hayvan, Pasifik kadar geniş denizleri aşabiliyordu.</p>

  <p>Harbert yarası hızla iyileşen bu muhteşem hayvanı kendine ayırarak onu ehlileştirmeyi düşünüyordu, ancak Gédéon Spilett Pasifik kıyılarında yaşayan insanlarla haberleşebilmek için bu postacıdan yararlanma fırsatını kaçırmamak gerektiğini anlattığında bu isteğinden vazgeçti. Çünkü albatros insanların yaşadığı bir bölgeden geliyorsa, serbest kalır kalmaz oraya geri dönecekti.</p>

  <p>Zaman zaman gazeteci ruhu canlanan Gédéon Spilett, belki de Lincoln Adası sakinlerinin serüvenlerini anlatan ilgi çekici bir yazı yazmamış olduğuna üzülüyordu! Bu yazı <i>New-York Herald</i>’ın saygıdeğer yöneticisi John Benett’in eline geçse, Gazeteci ve yazının yer alacağı sayı ne büyük bir başarıya imza atardı!</p>

  <p>Gédéon Spilett, zamklanmış sağlam bir bez parçasının içine, bulanın <i>New-York Herald</i> bürolarından birine ulaştırmasını rica ettiği kısa bir not yazdı. Bu küçük bez torbacık albatrosun ayaklarına değil, boynuna iliştirildi, çünkü bu kuşların denizin yüzeyinde dinlenmek gibi bir alışkanlıkları vardı. Ardından, gökyüzünün bu hızlı postacısı serbest bırakıldı ada sakinleri onu batıdaki sis bulutlarının arasında kaybolurken gördüklerinde, içlerinde garip bir heyecan hissettiler.</p>

  <p>“Nereye gidiyor?” diye sordu Pencroff</p>

  <p>“Yeni Zelanda’ya,” diye karşılık verdi Harbert.</p>

  <p>“İyi yolculuklar!” diye haykırdı, bu tür yazışmadan bir sonuç beklemeyen Denizci.</p>

  <p>Kışın gelmesiyle birlikte Granite-house’daki işlere geri dönülerek giysilerin tamirine ve balonun bitmek tükenmek bilmeyen kumaşından kesilerek yapılan yelken bezlerinin dikimine başlandı.</p>

  <p>Temmuz ayının şiddetli soğukları sırasında bol miktarda odun ve kömür tüketildi. Uzun akşam saatleri Cyrus Smith’in bir şömine daha kurduğu büyük salonda geçiriliyordu. Çalışırken sohbet ediliyor, eller boş kaldığındaysa kitap okunuyordu, böylece zaman herkese yararlı olacak şekilde değerlendiriliyordu.</p>

  <p>Dışarıda uğuldayan fırtınayı dinlerken güçlerine güç katan leziz bir akşam yemeğinden sonra, mumlarla ışıl ışıl aydınlanmış, kömür ateşiyle ısınmış bu salonda pipolardan kokulu dumanlar yayılırken mürver kahvelerini yudumlamak ada sakinleri için büyük bir keyifti! Eğer türdeşlerinden uzak ve onlarla hiçbir iletişimi olmayan biri için huzurlu olmak mümkün olsaydı, onlar da tam bir huzur içinde olacaklardı! Her zaman ülkelerinden, geride bıraktıkları dostlarından, dünya üzerindeki etkisi giderek artan Amerika Cumhuriyeti’nin büyüklüğünden söz ediyorlardı. Kendini “Birlik” davasına adamış olan Cyrus Smith, öyküleri, yorumları ve tahminleriyle dinleyicilerinin büyük ilgisini topluyordu.</p>

  <p>Bir gün Gédéon Spilett ona şu soruyu yöneltti:</p>

  <p>“Peki ama, sevgili dostum Cyrus, sürekli bir gelişme içinde olduğunu müjdelediğiniz bu endüstriyel ve ticari hareketlilik, er ya da geç sona erme tehlikesiyle karşı karşıya bulunmuyor mu?”</p>

  <p>“Sona ermek mi, ama neden?”</p>

  <p>“Madenlerin en değerlisi diyebileceğimiz kömür kaynaklarının tükenmesinden!”</p>

  <p>“Madenlerin en değerlisi olduğuna katılıyorum,” diye karşılık verdi Mühendis, “ve öyle görünüyor ki, doğa sanki bunu doğrulamak istermişçesine saf kömürün kristalleşmiş halinden başka bir şey olmayan elması yaratmış.”</p>

  <p>“Bay Cyrus, kazanların ocaklarında taşkömürü yerine elmas yakılacağını söylemek istemiyorsunuz herhalde?” dedi Pencroff.</p>

  <p>“Hayır dostum,” diye yanıtladı Cyrus Smith.</p>

  <p>“Yine de ısrar ediyorum,” diye araya girdi Gédéon Spilett. “Bir gün kömürün tamamıyla tükeneceğini inkar etmiyorsunuz?”</p>

  <p>“Oh! Hâlâ bol miktarda taşkömürü yatağı var ve yılda yüz milyon kental kömür çıkaran yüz bin işçi bu yatakları tüketemez!”</p>

  <p>“Kömür tüketiminin artmasıyla birlikte bu yüz bin işçinin iki yüz bine yükseleceği, çıkarılan kömürün de iki kat artacağı öngörülemez mi?” diye sordu Gédéon Spilett</p>

  <p>“Hiç şüphesiz, ama Avrupa’daki yatakların yeni makinelerle daha derinlemesine kazılmasının yanı sıra, Amerika ve Avustralya’daki taşkömürü ocaklarının kullanılması da endüstriyel tüketimi daha uzun süre karşılayacaktır.” “Ne kadar bir süre için?” diye sordu Gazeteci.</p>

  <p>“En az iki yüz elli, üç yüz yıl.”</p>

  <p>“Bizim için sorun yok,” diye karşılık verdi Pencroff, “ama torunlarımızın torunları için kaygı verici bir durum!”</p>

  <p>“Onun yerine başka bir şey bulunacak,” dedi Harbert.</p>

  <p>“Öyle olmasını ümit edelim,” diye yanıtladı Gédéon Spilett, “çünkü kömür olmaksızın makineler ve makineler olmaksızın trenler, buharlı gemiler, fabrikalar ve modern yaşamın gerektirdiği ne varsa çalışamaz hale gelecek!”</p>

  <p>“Peki kömürün yerini ne alacak?” diye sordu Pencroff. “Bunu kestirebiliyor musunuz, Bay Cyrus?”</p>

  <p>“Hemen hemen, dostum.”</p>

  <p>“Peki kömürün yerine ne yakılacak?”</p>

  <p>“Su,” diye yanıtladı Cyrus Smith “Su,” diye haykırdı Pencroff, “buharlı gemileri ve lokomotifleri çalıştırmak için, suyu ısıtmak için su!”</p>

  <p>“Evet, ama elementlerine ayrıştırılmış su, ve elbette o sırada -çünkü tüm büyük keşifler açıklanması imkansız bir kural gereği aynı ana denk düşer ve birbirlerini tamamlarlar- etkili ve kontrol edilebilir bir güç haline gelecek olan elektriğin ayrıştırdığı su. Evet dostlarım, sanırım bir gün su yakıt olarak kullanılabilecek ve onu oluşturan oksijen ve hidrojen ayrı ayrı ya da birlikte, taşkömürününkinden daha yoğun ve bitmek tükenmek bilmeyen bir ısı ve ışık sağlayacaklar. Bir gün buharlı gemilerin ve lokomotiflerin ocakları kömür yerine, onları büyük bir ısıyla yakacak bu iki sıkıştırılmış gazla dolacak. Yani kaygılanılacak bir durum söz konusu değil. Üzerinde yaşayanlar oldukça dünyada ne ısı, ne ışık, ne de hayvansal, madensel ve bitkisel ürünler eksik olacak. Yani taşkömürü yatakları tükendiğinde ısı kaynağı olarak sudan yararlanılacağına inanıyorum. Su geleceğin kömürüdür.”</p>

  <p>“O günleri görmek isterdim,” dedi Denizci.</p>

  <p>“Dünyaya erken gelmişsin, Pencroff!”, diye karşılık verdi, o ana dek sohbete hiç katılmamış olan Nab.</p>

  <p>Ancak sohbet Nab’ın sözleriyle değil, Top’un Mühendis’in kafasını daha önce de kurcalamış olan bir tonla yeniden havlamasıyla sona erdi. Aynı zamanda Top, iç dehlize açılan kuyunun girişinin etrafında tur atmaya başlamıştı.</p>

  <p>“Top yine neden bu şekilde havlıyor?” diye sordu Pencroff.</p>

  <p>“Ve Jüp bu şekilde homurdanıyor?” diye ekledi Harbert.</p>

  <p>Gerçekten de köpeğin yanına giden orangutan huzursuzluk belirtileri gösteriyordu ve ilginç bir ayrıntı da bu iki hayvanın öfkeli olmaktan çok kaygılı görünmeleriydi.</p>

  <p>“Hiç şüphe yok ki,” dedi Gédéon Spilett, “bu kuyu doğrudan denize açılıyor ve bazı deniz hayvanları soluklanmak için zaman zaman buraya geliyor.”</p>

  <p>“Şüphesiz,” diye yanıtladı Denizci, “bunun başka bir açıklaması olamaz... Sus bakalım Top,” diye ekledi Pencroff, köpeğe doğru dönerek, “ve senjüp, odana!”</p>

  <p>Maymun ve köpek sustular. Jüp yatmaya gitti, ancak salonda kalan Top gece boyunca boğuk homurtular çıkarmaya devam etti.</p>

  <p>Bununla birlikte Mühendis’in alnını kırıştıran herhangi bir olay yaşanmadı.</p>

  <p>Temmuz ayının geri kalan bölümünde ardı arkası kesilmeyen soğuklar ve yağmurlar etkili oldu. Isı geçen kış kadar düşmemişti ve kaydedilen en düşük sıcaklık sekiz fahrenheittı (sıfırın altında 13,33° santigrat.) Ancak kış daha yumuşak geçse de fırtınalar ve sert rüzgarlar eksik olmuyordu, denizin şiddetli darbeleri Peribacaları’nı birçok kez sular altında bıraktı. Sanki denizin derinliklerinde meydana gelen bir sarsıntı dalgaları yükselterek Granite-house’un duvarına yönlendiriyordu.</p>

  <p>Ada sakinleri pencerelerine doğru eğilerek gözlerinin önünde patlayan bu devasa su kütlelerini seyrettiklerinde, okyanusun bu cılız öfkesinin oluşturduğu göz alıcı manzarayı hayranlıkla izliyorlardı. Dalgalar göz kamaştırıcı köpükler halinde kabarırken kumsalın tamamı bu kudurgan selle kaplanıyor, serpintilerinin yüksekliği yüz ayağı geçen bu büyük su kütlesi denizin üzerinde yükseliyormuş gibi görünüyordu.</p>

  <p>Bu fırtınalar sırasında ağaçlar sık sık yere devrildikleri için ormanda yolculuk etmek güç hatta tehlikeliydi. Yine de ada sakinleri ağılı haftada bir kez ziyaret etmeyi ihmal etmiyorlardı. İyi ki, Franklin Dağı’nın güneybatı kolu tarafından çevrelenen bu kapalı alan ağaçları, hangarları ve kazıklı duvarıyla kasırganın şiddetinden fazla zarar görmüyordu. Ancak Grande-Vue Yaylası’na kurulması nedeniyle doğu rüzgarlarına açık olan kümes büyük hasar görmüştü. Çitleri yıkılan güvercinlik için de aynı şey söylenebilirdi. Her şeyin yeniden, daha sağlam bir şekilde yapılması gerekiyordu. Çünkü açıkça görüldüğü gibi Lincoln Adası Pasifik’in en tekinsiz bölümünde bulunuyor, gerçekten de o büyük kasırgaların merkez noktasında yer alıyordu. Ancak bu durumda hareketsiz olan topaç, dönense kırbaçtı.</p>

  <p>Ağustosun ilk haftasında boralar yavaş yavaş sakinleşirken, atmosferi bir daha geri gelmesinden umut kesilen sakin bir hava kapladı. Bu sakin havayla birlikte sıcaklık azaldı, şiddetli bir soğuğun etkisi hissedilmeye başlandı ve termometrenin sütunu sıfırın altında sekiz fahrenheita (sıfırın altında 22° santigrat) kadar düştü.</p>

  <p>3 Ağustos günü adanın güneydoğusundaki Tadornes bataklığına birkaç günden beri planlanan bir keşif gezisi düzenlendi. Avcılar, kışı geçirmek için oraya gelmiş olan sukuşlarını avlamaya niyetliydi. Yabanördeklerinin, suçulluklarının, bağırtlakların, ırmakdalgıçlarının kaynadığı bu bölgeye bir günlük keşif gezisi yapılmasına karar verilmişti.</p>

  <p>Av partisine yalnızca Gédéon Spilett ve Harbert değil, Pencroff ve Nab’da katılıyordu. Yalnızca işlerini öne sürerek onlara eşlik etmeyeceğini bildiren Cyrus Smith Granite-house’da kalacaktı.</p>

  <p>Böylece avcılar, akşam geri dönme sözü verdikten sonra Port Ballon yoluna koyuldular. Top ve Jüp de onlarla birlikte gidiyordu. Mühendis, arkadaşları Mercy’i aşar aşmaz köprüyü kaldırarak yalnız kaldığında gerçekleştirmek istediği projeyi uygulamak için geri döndü.</p>

  <p>Bu projenin amacı, girişi Granite-house’un koridoruna açılan ve eskiden göl sularının geçmesinden dolayı denizle bağlantılı olan kuyunun titizlikle gözden geçirilmesiydi.</p>

  <p>Top neden sık sık bu girişin etrafında dönüp duruyordu? Bir tür kaygıyla bu kuyuya doğru yönelirken, neden garip havlamalarına engel olamıyordu? Jüp neden ortak bir kaygıyla Top’a eşlik ediyordu? Bu kuyu tespit edilemeyen diğer düşey kollarla denize mi açılıyordu? Dallanarak adanın diğer bölümlerine mi bağlanıyordu? İşte Cyrus Smith’in tek başına kaldığında öğrenmek istediği buydu. Bu nedenle kuyuyu arkadaşları yokken araştırmaya karar vermişti ve işte şimdi fırsat çıkmıştı.</p>

  <p>Asansörün yapılmasından sonra hizmet dışı kalan ve uzunluğu yeterli olan ip merdiveni kullanarak kuyunun dibine inmek çok kolaydı. Mühendis de bunu yaptı. Çapı yaklaşık altı ayak olan bu deliğin ağzına getirdiği merdiveni, üst ucunu sağlamca bağladıktan sonra aşağıya salladı. Ardından bıçağını kemerine yerleştirdi, tabancasını ve yaktığı feneri yanına alarak ilk basamakları inmeye başladı.</p>

  <p>Kuyunun her yanı sağlam duvarlarla kaplıydı, ancak belli aralıklarla birkaç kaya çıkıntısı fark ediliyordu, çevik bir hayvan bu çıkıntılar sayesinde kuyunun ağzına kadar tırmanabilirdi.</p>

  <p>Bu Mühendisin yaptığı bir saptamaydı; ancak fenerini bu çıkıntıların üzerinde özenle gezdirdiğinde yukarıya çıkmak amacıyla kullanıldığını gösteren eski ya da yeni en ufak bir ize ya da çatlağa rastlamadı.</p>

  <p>Daha aşağıya inen Cyrus Smith, duvarın her yanını aydınlattığında şüphe uyandıran hiçbir şeyle karşılaşmadı.</p>

  <p>Mühendis son basamaklara ulaştığında suyun yüzeyinin son derece durgun olduğunu fark etti. Kuyunun yüzeyine ya da diğer bölümlerine açılan ve dallanarak granit kütlenin iç bölümlerine doğru ilerleyebilecek herhangi bir yan dehliz görülmüyordu. Cyrus Smith’in bıçağının sapıyla vurduğu duvardan, arkasının dolu olduğunu belli eden tok bir ses geldi. Hiçbir canlının içinden yol açamayacağı, sağlam granit bir kütleydi bu. Kuyunun dibine ulaşarak ağzına dek yükselmek için, kumsalın altındaki kayalıklardan geçerek denize ulaşan bu kanalı aşmak gerekiyordu, bu da ancak deniz hayvanlarının başarabileceği bir işti. Bu kanalın nerede sonlandığını, kıyının hangi noktasına açıldığını, deniz seviyesinden ne kadar aşağıda olduğunu söyleyebilmek ise mümkün değildi.</p>

  <p>Bunun üzerine keşif gezisini bitiren Cyrus Smith yukarı çıkarak merdiveni geri çekti, kuyunun ağzını örttükten sonra düşünceli bir ifadeyle Granite-house’un büyük salonuna geri döndü, kendi kendine:</p>

  <p>“Hiçbir şey göremedim, ama yine de orada bir şeyler var,” diyordu.</p>
</body>
</html>
