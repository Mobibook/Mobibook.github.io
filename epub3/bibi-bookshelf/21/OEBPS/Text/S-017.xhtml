<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>VI</h1>

  <p>Ada sakinlerinin adanın tamamını keşfe çıkmalarıyla ilgili büyük projelerinin artık iki hedefi vardı: Önce varlığından şüphe duyulmayan o esrarengiz kişiyi bulmak, aynı zamanda korsanların başına gelenleri, nerede yaşadıklarını, nasıl bir hayat sürdüklerini ve onlardan bir saldırı gelip gelmeyeceğini öğrenmek.</p>

  <p>Cyrus Smith hiç vakit kaybetmeden yola çıkmak istiyordu. Ancak günlerce sürecek yolculuk sırasında mola hazırlıklarını kolaylaştıracak kamp malzemeleri ve araç gereçleri yük arabasına koymak gerekiyordu. Oysa o sırada onaggalardan biri bacağından yaralanmıştı, arabaya koşulması mümkün olmayan hayvanın birkaç gün dinlenmesi gerekiyordu. Bu yüzden yolculuğun bir haftalığına, yani 20 Kasım’a kadar ertelenmesi uygun görüldü.</p>

  <p>Kuzey yarımküredeki mayıs ayma denk düşen kasım ayıyla birlikte yaz mevsimi yaklaşıyor, güneşin Oğlak dönencesine girmesiyle yılın en uzun günleri yaşanıyordu. Bu durumda yolculuğun elverişli hava koşullarında yapılacağı söylenebilirdi. Cyrus Smith’in söylediğine göre, Far-West’in Serpentine Yarımadası’nın burnuna dek uzanan sık ormanları da kapsayacak olan bu keşif gezisi temel hedefine ulaşamasa da özellikle doğa ürünlerinin keşfedilmesi açısından oldukça verimli olabilirdi.</p>

  <p>Yola çıkılmadan önceki dokuz günün Grande-Vue Yaylası’nda yarım kalmış olan çalışmaların bitirilmesine ayrılmasına karar verildi.</p>

  <p>Bununla birlikte Ayrton’ın hayvanların bakım ihtiyaçlarını karşılamak üzere ağıla geri dönmesi gerekiyordu. Orada iki gün kalması ve ağılın ihtiyaçlarını tam olarak karşılamadan geri dönmemesi uygun görüldü.</p>

  <p>Yola çıkacağı sırada, adanın eskisi kadar güvenli olmadığını belirten Cyrus Smith, arkadaşlarından birinin kendisine eşlik etmesini isteyip istemediğini sordu. Ayrton bunun gereksiz olduğunu, onlara tek başına yeteceğini, zaten hiçbir şeyden çekinmediğini söyledi.</p>

  <p>Ağıl ya da çevresinde herhangi bir aksilik olursa, kendilerini telgrafla derhal haberdar edecekti.</p>

  <p>9 Kasım sabahı şafakla birlikte yola çıkan Ayrton, beraberinde tek onaggayı koştuğu arabayı da götürdü. İki saat sonra gelen telgraf ağılda her şeyin yolunda gittiğini bildiriyordu.</p>

  <p>Cyrus Smith, bu iki günü Granite-house’u her tür saldırı ihtimalinden uzak tutacak bir projeyi hayata geçirmeye ayırdı. Grant Gölü’nün güney köşesindeki eski savağı duvarla örterek otlar ve bitkilerin altında gizlenen ağzını tamamıyla görünmez hale getirecekti. Hiçbir şey bundan daha kolay olamazdı, yapılması gereken tek şey gölün seviyesini iki, üç ayak yükselterek ağzın sular altında kalmasını sağlamaktı.</p>

  <p>Bu seviyeyi yükseltmek için Glycerine ve Grande Chute çaylarını besleyen göle iki harklı bir baraj yapmak yeterliydi. Ada sakinlerinin bu çalışmaya yoğunlaşmalarıyla özenerek çimentolanmış kaya blokları sayesinde, genişliği yedi, sekiz ayağı, yüksekliği de üç ayağı geçmeyen iki baraj kolayca kuruldu.</p>

  <p>Bu iş tamamlanınca gölün köşesinde bir zamanlar suyun fazlasının döküldüğü bir yeraltı geçidinin bulunduğunu fark edebilmek imkansız hale gelmişti.</p>

  <p>Granite-house’un deposunun su ihtiyacını karşılayan ve asansörün çalışmasını sağlayan küçük su hattının aynı şekilde muhafaza edilmesi ve suyun hiçbir durumda eksik olmaması için gerekli tedbirler alınmıştı. Asansörün yukarı çekilmesiyle bu güvenli ve konforlu barınak her türlü saldırı olasılığından uzak kalacaktı.</p>

  <p>Bu çalışmanın süratle tamamlanması üzerine Pencroff, Gédéon Spilett ve Harbert, Port Ballon’a kadar uzanmak için yeterli zamanı buldular. Denizci, <i>Bonadaventure</i>’ün demirlediği küçük koyun korsanlar tarafından ziyaret edilip edilmediğini öğrenmek istiyordu.</p>

  <p>“Bu centilmenler, karaya güneyden çıktıklarına göre, kıyı hattını izleyerek küçük limanı, keşfetmiş olmalarından kaygılanılabilir, bu durumda bizim <i>Bonadventure</i> artık metelik etmez.”</p>

  <p>Pencroff’un endişeleri yersiz değildi, bu nedenle Port Ballon’u ziyaret etmek faydalı olacaktı.</p>

  <p>Böylece Denizci ve arkadaşları 10 Kasım günü öğleden sonra silahlarını yanlarına alarak yola koyuldular. Tüfeğinin namlusuna iki mermi süren Pencroff’un hali, insan ya da hayvan yanına yaklaşacak herhangi bir canlı için hiç de hayra yorulacak gibi değildi. Gédéon Spilett ve Harbert da tüfeklerini aldı, üçü birlikte Granite-house’dan ayrıldılar.</p>

  <p>Onlara Mercy’nin dirseğine kadar eşlik eden Nab, karşı kıyıya geçmelerinin ardından köprüyü kaldırdı. Ada sakinleri geri döndüklerini tüfeklerini ateşleyerek belli edeceklerdi, bu işaret üzerine Nab, oraya gelerek nehrin iki kıyısı arasındaki geçişi yeniden sağlamak için köprüyü indirecekti.</p>

  <p>Küçük kafile adanın güney kıyısına ulaşmak için doğrudan liman yolu boyunca ilerlemeye başladı. Bu üç millik bir mesafeydi, ancak Gédéon Spilett ve arkadaşları bu yolu katetmek için iki saat harcadılar. Yol boyunca gerek sık ağaçlıklı ormanların, gerekse Tadornes Bataklıklarının sınırını karış karış tarasalar da kaçakların izine rastlayamadılar, ada sakinlerinin sayısı ve ellerindeki savunma olanakları konusunda yeterli bilgiye sahip olmayan korsanlar, hiç kuşku yok ki, adanın en ulaşılmaz bölümlerine çekilmişlerdi.</p>

  <p>Port Ballon’a ulaştığında, demirlediği küçük koyda sakin bir şekilde bekleyen <i>Bonadventure</i>’ü gören Pencroff’un içi rahatladı. Zaten yüksek kayalıkların ortasında iyice gizlenmiş olan Port Ballon’u içine girmeden ya da yukarıdan görmeden fark edebilmek mümkün değildi.</p>

  <p>“Tamam,” dedi Pencroff, “alçaklar henüz buraya gelmemişler. Yüksek çalılıklar sürüngenler için daha uygun, onları Far-West ormanlarında bulacağımızdan eminim.”</p>

  <p>. “Bu çok sevindirici bir durum,” diye ekledi Harbert, “çünkü <i>Bonadventure</i>’ü bulsalar, kaçmak için ondan yararlanmayı düşünerek Tabor Adası’na yapacağımız yolculuğu engellemiş olacaklardı.”</p>

  <p>“Doğru,” diye karşılık verdi Gazeteci, “İskoç yatı onu almak için geri geldiğinde, Lincoln Adası’nın konumunu ve Ayrton’ın yeni mekanını belirten bir pusulayı orada bulması çok önemli.”</p>

  <p>“İyi işte, <i>Bonadventure</i> hâlâ orada, Bay Spilett!” diye yanıtladı Denizci. “Mürettebatıyla birlikte ilk emirle yola çıkmak için hazır bekliyor!”</p>

  <p>“Adanın keşfinin tamamlanmasından sonra yapacağımız ilk işin bu olacağını düşünüyorum Pencroff. Bu yabancıyı bulmayı başarırsak, onun Lincoln ve Tabor Adaları ilgili neler bildiğini öğrenebilmemiz mümkün olacak. Pusulayı onun yazdığını unutmayalım, belki de yatın ne zaman geri döneceği hakkında bilgisi vardır!”</p>

  <p>“Kahretsin!” diye haykırdı Pencroff, “Kim olabilir ki? O bizi tanıyor, ama biz onu tanımıyoruz! Sıradan bir kazazede ise neden gizleniyor olabilir ki? Bizlerin yürekli ve dürüst insanlar olduğumuzu iddia ediyorum, yürekli ve dürüst insanlardan oluşan bir topluluk kimseye itici gelmez! Buraya kendi isteğiyle mi geldi? İstediği zaman adadan ayrılabilir mi? Hâlâ burada mı? Yoksa gitti mi?...”</p>

  <p>Pencroff, Harbert ve Gédéon Spilett bu şekilde sohbet ederken <i>Bonadventure</i>’e çıkarak güverteyi kat ediyorlardı. Demirin halatının bağlanmış olduğu iskele babasını inceleyen Denizci aniden,</p>

  <p>“Ah! Şuraya bakın!” diye haykırdı. “İşte bu çok tuhaf!”</p>

  <p>“Ne var, Pencroff?” diye sordu Gazeteci.</p>

  <p>“Olan şu, bu düğümü ben atmadım!”</p>

  <p>Pencroff, tekneyi sürüklenmemesi için iskele babasına bağlayan halatı gösteriyordu.</p>

  <p>“Nasıl, siz atmadınız mı?” diye sordu Gédéon Spilett.</p>

  <p>“Hayır! Yemin edebilirim. Bu düz bir düğüm, ben her zaman iki yarım ilmikli3 düğüm atarım.</p>

  <p>“Yanılmış olmalısınız, Pencroff.”</p>

  <p>“Yanılmış olamam!” diye karşılık verdi Denizci. “Bu el alışkanlığıdır ve doğal olarak el yanılmaz!”</p>

  <p>“O zaman bu korsanların tekneyi bulmuş oldukları anlamına mı geliyor?” diye sordu Harbert.</p>

  <p>“Hiçbir şey bilmiyorum,” diye karşılık verdi Pencroff, “ama <i>Bonadventure</i>'ün demirinin alındığından ve sonra yeniden dibe yollandığından eminim! Bakın! İşte bir kanıt daha. Demirin halatı koyverilmiş ve muhafaza bezi4 loça seviyesindeki yerinde değil. Size teknemizin kullanıldığını tekrarlıyorum!"</p>

  <p>“Ama korsanlar kullansaydı, yağmalar ya da kaçırırlardı...”</p>

  <p>“Kaçırmak!... ama nereye?... Tabor Adası’na mı?..” diye karşılık verdi Pencroff. “Böylesine hafif bir tekneyle kendilerini tehlikeye atacaklarını mı düşünüyorsunuz?”</p>

  <p>“Zaten bu durumda adacığın konumunu bildiklerini kabul etmemiz gerekiyor,” diye yanıtladı Gazeteci.</p>

  <p>“Her neyse,” dedi Denizci, <i>“Bonadventure</i>’ümüzün biz yokken hareket etmiş olduğuna adımın Vineyardlı Bonadventure Pencroff olduğu kadar eminim!”</p>

  <p>Denizci kendinden o kadar emin konuşuyordu ki, ne Gédéon Spilett, ne de Harbert söylediklerine karşı çıkabilmişlerdi. Pencroff’un Port Ballon’a getirdiği günden sonra teknenin yer değiştirmiş olduğu ortadaydı. Denizci’nin demir alındığından sonra yeniden dibe salındığından hiç şüphesi yoktu. Oysa tekne bir yolculuk amacıyla kullanılmadıysa, bu işlemlere ne gerek vardı?</p>

  <p>“Peki <i>Bonadventure</i>’ün adanın açığından geçtiğini nasıl görmemiş olabiliriz?” diye sordu her olasılığı göz önüne almak isteyen Gazeteci.</p>

  <p>“Hey! Bay Spilett,” diye karşılık verdi Denizci, “gece iyi bir rüzgarı arkanıza alarak yola çıkarsanız, iki saatte adanın açığında gözden kaybolmanız işten bile değil!”</p>

  <p>“Bu durumda, korsanların tekneyi hangi amaçla kullandıklarını ve kullandıktan sonra neden limana geri getirdiklerini soracağım.” “Bay Spilett,” diye yanıtladı Denizci, “bunu da açıklayamadığımız olayların arasına koyalım ve hiç düşünmeyelim! Önemli olan <i>Bonadventure</i>’ün yerinde olmasıydı ve o yerinde. Ne yazık ki, korsanlar onu bir kez daha ele geçiirlerse, bir daha yerinde bulamayabiliriz!”</p>

  <p>“O zaman, Pencroff,” dedi Harbert, “tedbirli davranarak <i>Bonadventure</i>’ü Granite-house’un önüne çekmemiz daha doğru olmaz mı?”</p>

  <p>“Hem evet, hem de hayır,” diye yanıtladı Pencroff, “ya da daha doğrusu hayır. Mercy’nin ağzında deniz, bir teknenin demirlenmeteceği kadar sert.”</p>

  <p>“Peki ya kumsala, hatta Peribacaları’na kadar çekersek?...”</p>

  <p>“Belki... evet...” diye karşılık verdi Pencroff. “Yine de uzun bir yolculuk için Granite-house’dan ayrılacağımızdan <i>Bonadventure</i>’ün orada da güvenlikte olmayacağını ve adayı bu alçaklardan temizleyene kadar burada kalmasının daha doğru olacağını düşünüyorum.” “Ben de aynı fikirdeyim,” dedi Gazeteci. “En azından kötü hava koşullarından</p>

  <p>Mercy’nin ağzındaki kadar etkilenmez.”</p>

  <p>“Ama ya korsanlar onu yeniden ziyaret ederlerse!” dedi Harbert.</p>

  <p>“Evlat,” burada bulamayınca, hemen Granite-house civarında arayacaklardır ve biz yokken onu ele geçirmeleri hiç de zor olmayacaktır! Bu nedenle Bay Spilett gibi, onu Port Ballon’da bırakmanın daha uygun olacağını düşünüyorum. Ancak geri döndüğümüzde adayı bu alçaklardan hâlâ temizleyememişsek, tehlikeli bir ziyaretle karşı karşıya kalmayacağı ana dek, teknemizi Granite-house’un ününe çekmemiz daha güvenli olacak.”</p>

  <p>“Tamam, karar verildi, şimdi yola koyulalım!” dedi Gazeteci.</p>

  <p>Pencroff, Harbert ve Gédéon Spilett, Granite-house’a geri döndüklerinde Mühendis’i olan bitenden haberdar ettiler. Aldıkları kararı onaylayan Cyrus Smith, Denizci’ye barajlarla yapay bir liman yapılıp yapılamayacağını anlamak için kanalın adacıkla kıyı arasındaki bölümünü inceleyeceğine söz verdi. Bu şekilde <i>Bonadventure</i> her an için gözlerinin önünde olacaktı.</p>

  <p>Aynı akşam Nab’ın yaylanın çayırlarına alıştırmak istediği bir çift keçiyi getirmesini rica etmek için Ayrton’a bir telgraf gönderildi. Ama ne ilginçtir ki, Ayrton her zaman olduğu gibi telgrafı aldığına dair bir yanıt göndermedi. Bu durum Mühendis’i şaşırtmışa benziyordu. Ancak Ayrton’ın o sırada ağılda bulunmaması, hatta Granite-house’a geri dönmek için yola çıkmış olması mümkündü. Gerçekten de ağıla gitmesinin üzerinden iki gün geçmişti, ve aldıkları karara göre, 10 Kasım akşamı ya da en geç 11 Kasım sabahı geri dönecekti.</p>

  <p>Bunun üzerine ada sakinleri, Ayrton’ın Grande-Vue’nün tepelerinde belirmesini beklediler, hatta Nab ve Harbert, arkadaşları geldiğinde indirmek için köprünün yakınlarında nöbet tuttular.</p>

  <p>Ancak saat ona doğru Ayrton hâlâ ortalıklarda görünmemişti. Bunun üzerine acil olarak yanıt vermesi talebiyle yeni bir telgraf gönderildi.</p>

  <p>Granite-house’un telgrafı yine sessiz kaldı.</p>

  <p>O zaman ada sakinlerinin endişeleri iyice arttı. Neler olup bitmişti? Ayrton ağılda değil miydi ya da orada olsa bile, hareketlerinde özgür değil miydi? Bu gece karanlığında ağıla gitmek gerekiyor muydu?</p>

  <p>Bu sorunun yanıtı tartışıldığında bazıları gitmek, bazıları da beklemek gerektiğini ileri sürdüler.</p>

  <p>“Ama,” dedi Harbert, “belki de telgraf hattında bir arıza vardır?”</p>

  <p>“Bu olabilir,” dedi Gazeteci.</p>

  <p>“Yarını bekleyelim,” diye karşılık verdi Cyrus Smith, “Gerçekten de Ayrton telgrafımızı almamış olabilir, hatta biz de onunkini almamış olabiliriz.”</p>

  <p>Bunun üzerine hepsi endişeli bir şekilde günün doğmasını beklediler.</p>

  <p>11 Kasım günü sabahın ilk ışıklarıyla ağıla bir telgraf daha gönderen Cyrus Smith hiçbir yanıt alamadı.</p>

  <p>Yeniden denediğinde sonuç aynıydı.</p>

  <p>“Ağıla gidiyoruz!” dedi.</p>

  <p>“Hem de silahlarla donanmış olarak!” diye ekledi Pencroff.</p>

  <p>Bu arada Granite-house’un yalnız bırakılmamasına ve Nab’ın orada kalmasına karar verildi. Arkadaşlarına Creek-Glycerine’e dek eşlik ettikten sonra köprüyü kaldıracak ve bir ağacın arkasına gizlenerek onların ya da Ayrton’ın geri dönüşünü bekleyecekti.</p>

  <p>Korsanların oraya gelerek geçidi aşmak istemeleri halinde, onları tüfeğiyle durdurmayı deneyecek, bunu başaramazsa, asansörü yukarı çektiğinde güvende içinde olacağı Granite-house’a sığınacaktı.</p>

  <p>Doğrudan ağıl yolunu izlemeye karar veren Cyrus Smith, Gédéon Spilett, Pencroff ve Harbert, Ayrton’ı orada bulamazlarsa, yakındaki ormanı araştıracaklardı.</p>

  <p>Sabah altıda Mühendis ve üç arkadaşının Creek-Glycerine’ni aşmaları üzerine Nab, sol kıyıda bulunan birkaç yalancı kardeşkanı ağacının gölgesinde kalan hafif bir toprak tabyanın arkasına mevzilendi.</p>

  <p>Grande-Vue Yaylası’nı terk eden ada sakinleri, hemen ağıl yoluna koyuldular. Tüfekleri en küçük bir düşmanca yaklaşıma karşılık vermek üzere ateşe hazır olarak bekliyordu. Mermiler iki karabina ve iki tüfeğin ağzına verilmişti.</p>

  <p>Yolun her iki tarafındaki sık ağaçlıklar, ellerindeki silahlarla büyük tehdit oluşturan bu alçakları gizleyebilirdi.</p>

  <p>Ada sakinleri sessiz ve hızlı bir şekilde ilerliyorlardı. Önlerinden giden Top, bazen yol boyunca koşuyor, bazen de ormana yöneliyordu, ancak hep sessizdi ve davranışlarında bir gariplik sezinlediğini belirten bir hal yoktu. Bu sadık hayvanın gafil avlanmalarına izin vermeyeceğine ve en ufak bir tehlike belirtisinde havlayacağına hiç şüphe yoktu.</p>

  <p>Cyrus Smith ve arkadaşları yol boyunca ağılla Granite-house arasında iletişimi sağlayan telgraf hattını izliyorlardı. Yaklaşık iki mil yürümelerine rağmen, hatta herhangi bir kopukluk yoktu. Direkler yerindeydi, yalıtkanlar hasar görmemiş, teller gergindi.</p>

  <p>Yine de bu noktadan itibaren tellerin geriliminin giderek azaldığı fark ediliyordu, nitekim önden giden Harbert 74. direğe ulaştığında olduğu yerde kalarak haykırdı,</p>

  <p>“Hat kesilmiş!”</p>

  <p>Arkadaşları adımlarını sıklaştırarak genç çocuğun bulunduğu noktaya ulaştıklarında direğin yere devrilmiş olduğunu gördüler. Tel kesilmiş olduğuna göre, Granite-house’dan gönderilen telgraflar ağıla, ağıldan gönderilenler de Granite-house’a ulaşmamıştı.</p>

  <p>“Bu direği rüzgar devirmiş olamaz,” dedi Pencroff.</p>

  <p>“Hayır,” diye karşılık verdi Gédéon Spilett. “Toprak dibine kadar kazılmış, bunun insan eliyle yapıldığına hiç şüphe yok.”</p>

  <p>“Ayrıca tel de kesilmiş,” diye ekledi, demirin şiddetle koparılmış iki ucunu gösteren Harbert.</p>

  <p>“Kesik yeni mi?” diye sordu Cyrus Smith.</p>

  <p>“Evet,” diye karşılık verdi Harbert, “kopma yakın zamanda kopmuş.”</p>

  <p>“Ağıla! Ağıla!” diye haykırdı Denizci.</p>

  <p>Ada sakinleri o sırada Granite-house’la ağıl arasındaki yolun yarısını kat etmişlerdi. Bu durumda ağıla iki buçuk millik bir mesafe vardı. Koşar adımlarla ilerlemeye başladılar.</p>

  <p>Ağılda ciddi bir olay yaşandığı düşünülebilirdi. Hiç şüphe yok ki, Ayrton’ın yolladığı telgraf ellerine ulaşmamıştı, ama arkadaşlarını endişelendiren bu değildi, asıl açıklayamadıkları dün akşam geleceğini söyleyen Ayrton’ın gelmemiş olmasıydı. Zaten ağılla Granite-house arasındaki iletişimin kesilmesinin bir nedeni olmalıydı ve bu olaydan korsanlar dışında kimin çıkarı olabilirdi ki?</p>

  <p>Bunun üzerine ada sakinleri heyecandan yürekleri sıkışmış bir halde koşmaya devam ettiler. Yeni arkadaşlarına içtenlikle bağlanmışlardı. Onu, bir zamanlar liderliğini yaptıkları adamlar tarafından öldürülmüş olarak mı bulacaklardı?</p>

  <p>Kısa süre sonra Creek-Rouge’dan ayrılarak ağılın çayırlarını sulayan küçük çayın kıyısına ulaştılar. O zaman çatışmanın kaçınılmaz hale geleceği anda nefes nefese kalmamak için yavaşladılar. Her biri silahını ateşlemeye hazır olarak ormanı gözlüyordu. Top’un boğuk havlamaları hayra alamet değildi.</p>

  <p>Nihayet ağılın tahta çiti ağaçların arasında belirdi. Hiçbir hasar izine rastlanmıyordu. Kapı her zamanki gibi kapalıydı. Derin bir sessizliğin hakim olduğu ağılda, ne muflonların her zamanki melemeleri, ne de Ayrton’ın sesi duyuluyordu.</p>

  <p>“Girelim!” dedi Cyrus Smith.</p>

  <p>Silahlarını ateşlemeye hazır bekleyen arkadaşlarının yirmi adım önünde bulunan Mühendis ilerlemeye başladı.</p>

  <p>Kapının iç mandalını kaldıran Cyrus Smith, kanatlardan birini itmek üzereyken Top şiddetle havladı. Çitin üzerinden yankılanan patlamaya acı dolu bir çığlık karşılık verdi.</p>

  <p>Mermiye hedef olan Harbert yere yığılmıştı!</p>
</body>
</html>
