<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XII</h1>

  <p>18 Şubat günü, kıyının Reptile Burnu’ndan Falls-River’a dek uzanan ağaçlıklı kıyılarının keşfine ayrıldı. Ada sakinleri, Serpentine Yarımadasının iki kıyısı arasında kalan ve genişliği üç, dört mil arasında değişen bu ormanın derinliklerini kanş karış tarayabileceklerdi. Yüksek ve kalın dallı ağaçlar, toprağın bu ormanlarda, adanın hiçbir bölümünde rastlanmayacak kadar bereketli olduğunu gösteriyordu. Sanki Amerika ve Orta Afrika’nın balta girmemiş ormanlarının bir bölümü ılıman iklim kuşağındaki bu adaya taşınmıştı. Bu durum, bu devasa bitkilerin, üst tabakaları nemli olsa da alt katmanları volkanik alevler sayesinde ılıman iklim kuşağında görülmeyecek bir ısıya sahip olan bu verimli toprağın etkisiyle geliştiklerini gösteriyordu. Bu bölgede ağırlıklı olarak kaurilere ve devasa okaliptüslere rastlanıyordu.</p>

  <p>Ancak ada sakinlerinin hedefi bu hoş görünümlü bitkilere hayranlık duymak değildi. Lincoln Adası’nın, ilk adı Fortunatae olan Kanarya /daları listesinde yer alması gerektiğini önceden biliyorlardı. Ama şimdi ne yazık ki, ada tamamıyla onlara ait değildi! Başkaları da ona sahip olmak istiyorlardı, topraklarına ayak basan bu ip kaçkınlarının topunu yok etmek lazımdı.</p>

  <p>Yapılan titiz araştırmalara rağmen, batı kıyısında hiçbir ize rastlanmadı. Ne bir ayak izi, ne kırık bir dal, ne sönmüş bir ateş, ne de terk edilmiş bir kamp alanı vardı.</p>

  <p>“Bu beni şaşırtmıyor,” dedi Cyrus Smith arkadaşlarına. “Adaya Epave Burnu yakınlarında çıkan korsanlar, Tadornes Bataklıkları’ın geçtikten sonra, Far-West ormanlarına daldılar. Yani bizim Granite-house’dan ayrıldıktan sonra izlediğimiz yol boyunca ilerlediler. Bu durum ormanda rastladığımız ayak izlerini açıklıyor. Ancak kıyıya vardıklarında, uygun bir barınak bulamayacaklarını anlayan korsanlar, bunun üzerine kuzeye yönelerek ağılı keşfettiler...”</p>

  <p>“Şimdi geri dönmüş oldukları ağılı...” dedi</p>

  <p>Pencroff.</p>

  <p>“Ben öyle düşünmüyorum,” diye yanıtladı Mühendis, “çünkü araştırmalarımızın o nokta üzerinde yoğunlaşacağını tahmin ediyor olmalılar. Ağıl onlar için kalıcı bir barınak değil, yalnızca ihtiyaçlarını karşılayacakları bir mekan olabilir.”</p>

  <p>“Ben de Cyrus gibi düşünüyorum,” dedi Gazeteci, “ve bana göre, korsanların barınak arayacakları bölge Franklin Dağı’nın kollarının arası olmalı.”</p>

  <p>“O zaman, Bay Cyrus, doğru ağıla!” diye haykırdı Pencroff. “Bu işi bitirmek lazım, şu ana dek yeterince zaman kaybettik!”</p>

  <p>“Hayır, dostum,” diye karşılık verdi Mühendis. “Far-West ormanlarında herhangi bir barınak olup olmadığını araştırmamız gerektiğini unutuyorsunuz. Keşif gezimizin iki hedefi var, Pencroff. Bir yandan suçları cezalandırmak, diğer yandan da minnet borcumuzu ödemek!”</p>

  <p>“İyi söylediniz, Bay Cyrus,” diye yanıtladı Denizci. “Yine de bu centilmeni ancak kendi isterse bulabileceğimizi düşünüyorum!”</p>

  <p>Aslında Pencroff herkesin düşüncesini dile getiriyordu. Bu meçhul kişinin konutu da en az kendisi kadar gizemli olmalıydı!</p>

  <p>O akşam araba Falls-River’ın ağzında durdu. Yatış durumu her zamanki önlemler alınarak düzenlendi. Hastalanmadan önceki haline göre daha da güçlenen Harbert, okyanusun meltemleri ve ormanların canlandırıcı havasından bol bol yararlanıyordu. Artık arabada değil, kervanın önünde yer alıyordu.</p>

  <p>19 Şubat günü ağzın ötesinde çeşit çeşit göz alıcı bazaltlarla kaplı kıyıyı terk eden ada sakinleri, nehrin sol kıyısı boyunca ilerlemeye başladılar. Yolun bir bölümü daha önce ağıldan batı kıyısına kadar yapılan yolculuklar sırasında keşfedilmişti. Ada sakinleri o sırada Franklin Dağı’na beş mil mesafede bulunuyorlardı.</p>

  <p>Mühendis’in projesi şöyleydi: Çatağı nehrin yatağını oluşturan vadinin tamamı titizlikle araştırılacak ve tedbirli bir şekilde ağıla doğru ilerlenecekti. Korsanlar ağıldaysa güç kullanılacak, değillerse Franklin Dağı’nda yapılacak araştırma gezilerinin harekat merkezi haline getirilecekti.</p>

  <p>Bu plan ada sakinleri tarafından oybirliğiyle kabul edildi, adanın tamamının hakimiyetini yeniden ele geçirmenin zamanı geçiyordu.</p>

  <p>Bunun üzerine Franklin Dağı’nın en önemli iki kolunu ayıran dar vadiye doğru yola çıkıldı. Nehrin kıyısında iç içe geçmiş olan ağaçlar, volkanın üst bölümlerine doğru seyrekleşiyordu. Bu oldukça engebeli yol tuzaklarla kaplıydı, bu yüzden büyük bir dikkatle yürümek gerekiyordu. Keşif kolu görevi yapan Top ve Jüp sağa, sola koşturarak sık ağaçlıkların arasına dalarken, zeka ve beceriklilik konusunda birbirleriyle yarışıyorlardı. Ancak akarsuyun kıyılarının yakın bir tarihte korsanlar tarafından katedildiğini gösteren hiçbir ipucu yoktu.</p>

  <p>Akşam beşe doğru araba tahta çite yaklaşık olarak altı yüz ayaklık bir mesafede durdu. Yüksek ağaçlardan oluşan yarı dairesel bir perde onu hâlâ gizliyordu.</p>

  <p>Bu durumda, korsanların orada olup olmadıklarını öğrenmek gerekiyordu. Korsanlar pusuya yatmışlarsa, gündüz gözüyle oraya gitmek, Harbert’ın başına geldiği gibi mermilere hedef olmak anlamına geldi. Bu durumda en iyisi geceyi beklemekti.</p>

  <p>Halbuki Gédéon Spilett, hiç zaman kaybetmeden ağılın çevresini araştırmak istiyordu, sabrı taşmaya başlayan Pencroff da ona eşlik etmeye kararlıydı.</p>

  <p>“Hayır, dostlarım,” diye karşılık verdi Mühendis. “Güpegündüz kendinizi tehlikeye atmanıza izin veremem.”</p>

  <p>“Ama, Bay Cyrus...” diye yanıtladı, itaat etmeye pek de istekli görünmeyen Denizci.</p>

  <p>“Sizden rica ediyorum, Pencroff,” dedi Mühendis.</p>

  <p>“Tamam!” diye yanıtladı, korsanlara gemicilik lügatinin en ağır sözcükleriyle söverek öfkesine farklı bir yön vermeye çalışan Denizci.</p>

  <p>Bunun üzerine arabanın yanından ayrılmayan ada sakinleri, ormanın komşu bölümlerinden gelecek herhangi bir tehlikeye karşı dikkatle nöbet tuttular.</p>

  <p>Üç saat bu şekilde geçti. Rüzgarın hafiflemesiyle ağaçların altına derin bir sessizlik hakim olmuştu. En ince dalların çıtırtısı, kuru yapraklara basan bir ayağın gürültüsü, otların arasından bir bedenin süzülüşü kolayca duyulabilirdi. Her şey sakindi. Ayrıca yere uzanarak başını patileri üzerine koymuş olan Top da en ufak bir tehlike sinyali vermiyordu.</p>

  <p>Saat sekizde gece uygun koşullarda bir araştırmaya izin verecek kadar ilerlemişti. Gédéon Spilett, Pencroff la birlikte yola çıkmaya hazır olduğunu bildirdiğinde Cyrus Smith bu kararı onayladı. Top ve Jüp, Mühendis, Harbert ve Nab’la kalacaklardı, çünkü zamansız bir havlama ya da bir çığlık her şeyi berbat edebilirdi.</p>

  <p>“Tedbirli olun,” diye tavsiyede bulundu Gazeteci ve Denizci’ye Cyrus Smith, “Ağılı ele geçirmeye değil, yalnızca orada olup olmadıklarını öğrenmeye gidiyorsunuz.”</p>

  <p>“Anlaşıldı,” diye karşılık verdi Pencroff.</p>

  <p>Ve iki arkadaş yola koyuldular.</p>

  <p>Ağaçların kalın yapraklarının oluşturduğu karanlık şimdiden otuz, kırk ayak çapında bir alanda yer alan nesneleri görünmez kılıyordu. Kendilerine şüpheli gelen her gürültüde oldukları yerde duran Gazeteci ve Pencroff büyük bir dikkatle ilerliyorlardı.</p>

  <p>Hedef küçültmek için birbirlerine mesafeli yürüyorlardı. Doğruyu söylemek gerekirse, her an bir silah sesinin yankılanmasını bekliyorlardı.</p>

  <p>Gédéon Spilett ve Pencroff, arabanın yanından ayrıldıktan beş dakika sonra ormanın sınırında, biraz ötesinde tahta çitin yükseldiği açıklığa ulaştılar.</p>

  <p>Orada durdular. Belli belirsiz birkaç ışık huzmesi ağaçtan yoksun bu çayırı hâlâ aydınlatıyordu. Ağılın otuz adım ilerdeki kapısı kapalıymış gibi görünüyordu. Orman sınırıyla tahta çit arasındaki otuz ayaklık bu mesafe, balistikten ödünç alacağımız bir ifadeyle tehlikeli bölge olarak adlandırılabilirdi. Gerçekten de çitin üzerinden gönderilen bir ya da birkaç mermi, bu bölge üzerinde ilerleyen herhangi birini yere indirebilirdi.</p>

  <p>Gédéon Spilett ve Denizci geri basacak adamlar değildi, ancak tedbirsiz bir hareketin kurbanı olmalarının arkadaşlarının kaderini de olumsuz etkileyeceğini biliyorlardı. Onlar ölürse, Cyrus Smith, Nab ve Harbert ne yapardı?</p>

  <p>Ancak korsanların ağıla sığınmış olduklarını tahmin eden Pencroff, oraya yaklaştıkça heyecanına hakim olamıyordu, bunun üzerine Gazeteci’nin güçlü eli onu durdurdu.</p>

  <p>“Birkaç dakika sonra her yana zifiri bir karanlık hakim olacak,” diye mırıldandı Gédéon Spilett, Pencroff’un kulağına, “ve o zaman harekete geçeceğiz.”</p>

  <p>Tüfeğinin kabzasını sıkan Pencroff, homurdanarak kendine hakim olmaya çalıştı.</p>

  <p>Kısa bir süre sonra alacakaranlığın son ışıkları da tamamıyla kayboldu. Sık ağaçlıklı ormandan çıkmışa benzeyen koyu bir karanlık çayırı kapladı. Doğu ufkundaki Franklin Dağı devasa bir karaltı gibi belirirken, hava düşük enlem derecelerinde olduğu gibi hızla kararıyordu. Şimdi harekete geçmenin tam zamanıydı.</p>

  <p>Gazeteci ve Pencroff, orman sınırına mevzilendiklerinden beri, tahta çiti gözden kaybetmemişlerdi. Ağıl tamamıyla terk edilmiş gibi görünüyordu. Çitin üstü, çevrenin karanlığıyla daha siyah bir çizgi halinde beliriyordu, hiçbir şey görüntüsünün netliğini bozmuyordu. Yine de korsanların içeride olmaları durumunda, içlerinden birinin nöbet tutmak üzere orada görevlendirilmiş olması gerekti.</p>

  <p>Gédéon Spilett arkadaşının elini sıkınca, ikisi birlikte sürünerek ağıla doğru ilerlemeye başladılar, silahları ateşlenmeye hazırdı.</p>

  <p>Karanlığın ortasında tek bir ışık huzmesi dahi belirmeden çitin kapısına ulaştılar.</p>

  <p>Pencroff un itmeyi denediği kapı, her ikisinin de tahmin ettiği gibi kapalıydı. Yine de Denizci dış sürgülerin kapatılmamış olduğunu saptadı.</p>

  <p>Bu durumda, korsanların o sırada ağılda oldukları ve zorlandığında açılmaması için kapıyı desteklemiş oldukları sonucuna varılabilirdi.</p>

  <p>Gédéon Spilett ve Pencroff etrafı dinlediler.</p>

  <p>İçeriden hiçbir ses gelmiyordu. Şu an ahırlarında uyumuş olmaları gereken muflonlar ve keçiler gecenin sessizliğini bozmuyorlardı.</p>

  <p>Hiçbir ses duymayan Gazeteci ve Denizci, kendi kendilerine çiti aşarak ağıla girmelerinin gerekip gerekmediğini soruyorlardı. Bu Mühendis’in talimatlarına karşı çıkmak anlamına gelecekti.</p>

  <p>Girişimin başarılı olma şansının bulunduğu doğruydu, ancak aksi de muhtemeldi. Oysa korsanlar hiçbir şeyden şüphelenmemiş, kendilerine karşı düzenlenen harekatın farkına varmamışlarsa ve şu an için onlara ani bir baskın yapma şansı varsa, düşüncesizce maceraya atılarak bu şansı kötüye kullanmak doğru muydu?</p>

  <p>Gazeteci, ağıla hep birlikte girmelerini akla uygun buluyordu. Oraya kadar hiç fark edilmeden ilerledikleri ve çitte kimsenin nöbet tutmadığı ortadaydı. Bu durum kesinlik kazandığına göre, yapılacak tek şey arabanın yanına geri dönmekti, orada ne yapılacağına karar verilecekti.</p>

  <p>Ormana doğru yönelen Gazeteci’yi izlemekte hiç güçlük çıkarmadığına bakılırsa, Pencroff’un da aynı görüşü paylaştığı söylenebilirdi.</p>

  <p>Birkaç dakika sonra Mühendis durumdan haberdar edildi.</p>

  <p>“Tamam o zaman,” dedi biraz düşündükten sonra, “şimdi korsanların ağılda olmadıklarına inanabilirim.”</p>

  <p>“Bunu çiti aştığımızda öğreneceğiz,” diye yanıtladı Pencroff.</p>

  <p>“Ağıla, dostlarım!” dedi Cyrus Smith.</p>

  <p>“Arabayı ormanda mı bırakacağız?” diye sordu Nab.</p>

  <p>“Hayır,” diye karşılık verdi Mühendis, “cephane ve erzaklar için ona ihtiyacımız olacak ve gerekirse, gizlenmemizi sağlayacak.”</p>

  <p>“O zaman ileri!” dedi Gédéon Spilett.</p>

  <p>Ormandan çıkan araba gürültüsüzce ağıla doğru ilerlemeye başladı. O sırada etraf kapkaranlıktı, ağaçların arasında Pencroff ve gazetecenin sürünerek uzaklaştıkları zamanki gibi derin bir sessizlik hakimdi. Kalın ot tabakaları ayak seslerini yansıtmıyorlardı.</p>

  <p>Ada sakinleri silahlarını ateşlemeye hazır bir halde ilerlerken, Jüp Pencroff’un talimatı üzerine geriden geliyordu. Nab, öne atılmaması için tasma taktığı Top’a yön veriyordu.</p>

  <p>Kısa süre sonra ağaçların sona ermesiyle az önceki gibi ıssız olan açıklık belirdi. Küçük kafile hiç duraksamadan ağıla yöneldi. Kısa bir zaman içinde tehlikeli bölge aşılmış, tek bir mermi dahi ateşlenmemişti. Araba çite ulaştığında durdu. Nab kontrol altında tutmak için onaggaların başında duruyordu. O zaman Mühendis, Gazeteci, Harbert ve Pencroff içeriden desteklenip desteklenmediğini anlamak için kapıya doğru gittiler...</p>

  <p>Kapının kanatlarından biri açıktı!</p>

  <p>“Ama siz ne demiştiniz?” diye sordu Mühendis, Denizci ve Gédéon Spilett’a dönerek.</p>

  <p>Her ikisi de afallamışlardı.</p>

  <p>“Yemin ederim ki,” dedi Pencroff, “bu kapı az önce kapalıydı!”</p>

  <p>O zaman ada sakinleri içeri girip girmemekte tereddüt ettiler. Pencroff ve Gazeteci geldiklerinde korsanlar ağılda mıydılar? O sırada kapalı olan kapı onlardan başka biri tarafından açılmayacağına göre, bu muhtemeldi! Hâlâ içeride miydiler ya da içlerinden biri dışarı mı çıkmıştı?</p>

  <p>Bir anda her birinin aklından geçen bu soruları yanıtlamak mümkün değildi.</p>

  <p>O sırada ağıla doğru birkaç adım ilerlemiş olan Harbert hızla geri dönerek Mühendis’in elini kavradı.</p>

  <p>“Ne var?” diye sordu Cyrus Smith.</p>

  <p>“Bir ışık!”</p>

  <p>“Evin içinde mi?”</p>

  <p>“Evet!”</p>

  <p>Beşi birlikte kapıya doğru ilerlediler, gerçekten de pencerenin camının arkasından ölgün bir ateşin titreştiğini gördüler.</p>

  <p>Cyrus Smith hemen karar verdi.</p>

  <p>“Korsanları hiçbir şeyden şüphelenmeden bu evde bulmamız büyük bir şans!” dedi arkadaşlarına. “Artık elimizdeler! İleri!”</p>

  <p>O zaman hepsi silahlarını ateşlemeye hazır bir halde ağılın içine süzüldüler. Tedbirli davranarak bağladıkları Top ve Jüp’e emanet edilen araba dışarıda bırakılmıştı.</p>

  <p>İkiye ayrılarak çit boyunca ilerleyen ada sakinleri, ağılın tamamıyla karanlık ve ıssız olduğunu gözlemlediler.</p>

  <p>Birkaç saniye sonra, evin kapalı kapısının önünde bir araya geldiler.</p>

  <p>Arkadaşlarına hiç hareket etmemelerini belirten Cyrus Smith, içeriden gelen ışıkla hafifçe aydınlanan cama yaklaştı.</p>

  <p>Bakışları evin giriş katını oluşturan tek odaya yöneldi.</p>

  <p>Masanın üzerinde yanan bir fener vardı. Masanın yanında bir zamanlar Ayrton’a ait olan yatak bulunuyordu.</p>

  <p>Yatağın üzerine biri uzanmıştı.</p>

  <p>Aniden gerileyen Cyrus Smith, boğuk bir sesle,</p>

  <p>“Ayrton!” diye haykırdı.</p>

  <p>Bir anda kapıyı yerle bir eden ada sakinleri odanın içine daldılar.</p>

  <p>Ayrton uyur gibi görünüyordu. Yüzünde uzun süre acı çektiğini belirten bir ifade vardı. El ve ayak bileklerinde büyük yara izleri görülüyordu.</p>

  <p>Hiç beklemediği koşullarda karşısına çıkan Ayrton’ın üzerine doğru eğilerek kolunu kavradıktan sonra:</p>

  <p>“Ayrton!" diye seslendi Mühendis.</p>

  <p>Bu çağrı üzerine gözlerini açan Ayrton, önce Mühendis’e, sonra diğerlerine baktı.</p>

  <p>“Siz,” diye haykırdı, “siz?”</p>

  <p>“Ayrton! Ayrton!” diye tekrarladı Cyrus Smith.</p>

  <p>“Neredeyim?”</p>

  <p>“Ağıldaki evde!”</p>

  <p>“Tek başıma mı?”</p>

  <p>“Evet!”</p>

  <p>“Ama geri gelecekler!” diye haykırdı Ayrton. “Kendinizi savunun! Kendinizi savunun!”</p>

  <p>Ve Ayrton bitkin düşerek yatağın üzerine yığıldı.</p>

  <p>“Spilett,” dedi Mühendis, “her an saldırıya uğrayabiliriz. Arabayı ağılın içine alın. Sonra kapıyı arkadan destekleyin ve buraya geri dönün!”</p>

  <p>Pencroff, Nab ve Gazeteci, Mühendis’in talimatlarını yerine getirmek üzere dışarı fırladılar. Kaybedilecek bir an bile yoktu. Belki de araba şimdiden korsanların eline geçmişti!</p>

  <p>Birkaç saniye içinde ağılı geçen Gazeteci ve iki arkadaşı arkasında Top’un boğuk boğuk havladığı çit kapısına ulaştılar.</p>

  <p>Bir an için Ayrton’ın yanından ayrılan Mühendis, silahını ateşlemeye hazır bir halde, Harbert’la birlikte dışarı çıktı. Her ikisi de gözlerini ağılı yukarıdan izleyen dağın yamacına yönelttiler. Korsanlar orada mevzilenmişlerse, ada sakinlerini teker teker vurabilirlerdi.</p>

  <p>O sırada ay doğuda, ormanın siyah perdesinin üzerinde belirince beyaz ışık huzmeleri çitin içine doğru yayıldı. Ağıl, ağaç öbekleri, topraklarını sulayan küçük akarsu ve ottan kalın halısıyla tamamen aydınlanmıştı. Dağ tarafında ay ışığının etkisiyle ev ve ağılın bir bölümü seçilebiliyordu. Karşı yönde ise, kapı ve çit karanlıkta kalıyordu.</p>

  <p>Kısa süre sonra bir karaltı belirdi. Bu ışık çemberine giren arabaydı. Cyrus Smith arkadaşlarının kapattıktan sonra arkadan sağlam bir şekilde destekledikleri kapının gürültüsünü duydu.</p>

  <p>Ancak o sırada tasmasını kopartan Top, öfkeyle havlayarak evin sağ tarafına doğru koştu.</p>

  <p>“Dikkat, dostlarım, ateşe hazır olun!...” diye haykırdı -Cyrus Smith.</p>

  <p>Tüfeklerini omuzlarına dayayan ada sakinleri ateş etmek için hazır bekliyorlardı. Top hâlâ havlıyor, onun yanına giden Jüp tiz ıslık sesleri çıkarıyordu.</p>

  <p>Onların peşinden giden ada sakinleri, küçük çayın yüksek ağaçlarla gölgelenmiş kıyısına ulaştılar.</p>

  <p>Ve orada, ay ışığının altında ne gördüler?</p>

  <p>Kıyıya uzanmış beş ceset!</p>

  <p>Bunlar dört ay önce Lincoln Adası’na ayak basan korsanların cesetleriydi!</p>
</body>
</html>
