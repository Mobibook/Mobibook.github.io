<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>X</h1>

  <p>Korsanlar, Granite-house’un karşı karşıya olduğu tehlikeler, yaylanın talan edilişi, hiçbiri önemli değildi. Harbert’ın durumu her şeyden önce geliyordu. Taşıma sırasında iç organlarda bir hasar mı meydana gelmişti? Gazeteci bu soruya yanıt veremiyordu, ancak hepsi büyük bir umutsuzluğa kapılmışlardı.</p>

  <p>Araba nehrin dirsek yaptığı noktaya götürüldü. Harbert’ın baygın bir şekilde yattığı şilte, dallardan yapılan bir sedyenin üzerine yerleştirildi. On dakika sonra Cyrus Smith, Gédéon Spilett ve Pencroff sur dibine varmışlardı, Nab ise arabayı Grande-Vue Yaylası’na götürüyordu.</p>

  <p>Asansörün çalıştırılmasından kısa bir süre sonra Harbert, Granite-house’daki yatağına yatırılmıştı.</p>

  <p>Gösterilen özen sayesinde hayata geri döndü. Bir an için odasına geri döndüğünü fark ederek gülümsedi, ancak o kadar güçsüzdü ki, zor bela birkaç sözcük mırıldanabildi.</p>

  <p>Gédéon Spilett yaralarını gözden geçirdi. Henüz tamamıyla kapanmamış olan yaraların, yolculuk sırasında yeniden açılmış olabileceğinden kaygılanıyordu. Ancak muayene sonrasında hiçbir aksilik olmadığını anladı. Peki ama bu bitkinlik neden kaynaklanıyordu? Harbert’ın durumu neden kötüleşmişti?</p>

  <p>Gazeteci ve Pencroff, ateşler içinde kalarak kendinden geçen genç çocuğun yatağının yanında beklediler.</p>

  <p>O arada Cyrus Smith, Nab’a ağılda yaşananlar hakkında bilgi veriyor, Nab da kendisine yaylada meydana gelen olayları anlatıyordu.</p>

  <p>Korsanlar, önceki gece Creek-Glycerine yakınlarındaki ormanın sınırında belirmişlerdi. Kümeste nöbet tutan Nab, akarsuyu aşmaya çalışan korsanlardan birine ateş etmekte duraksamamıştı, ancak gece karanlığında bu sefilin vurulup vurulmadığını fark edememişti. Yine de bu mermi korsanları uzaklaştırmaya yetmemişti ve Nab en azından can güvenliğini garanti altına alacağı Granite-house’a sığınacak zamanı ancak bulmuştu.</p>

  <p>Peki ne yapmalıydı? Korsanların yaylayı yağmalamasına nasıl engel olabilirdi? Efendisini durumdan haberdar etmenin bir yolu yok muydu? Ya ağılın konukları ne durumdaydı?</p>

  <p>Cyrus Smith ve arkadaşları 11 Kasım günü yola çıkmışlardı ve o gün ayın 29’uydu. Top’un getirdiğinin dışında, Nab’ın onlardan haber alamamasının üzerinden on dokuz gün geçmişti. Bu nedenle Ayrton’ın ortadan kaybolması, Harbert’ın ağır bir şekilde yaralanması, Gazeteci, Denizci ve Mühendis’in ağılda kuşatma altında kalmaları gibi yeni felaketlerden haberi yoktu!</p>

  <p>“Ne yapmam gerek?” diye soruyordu kendi kendine zavallı Nab. Korsanlar Granite-house’a ulaşamadıklarından kendisi için kaygılanmasına gerek yoktu. Ama ahırlar, hangarlar, ekinler, her şey korsanların insafına kalmıştı! Cyrus Smith’i karşı karşıya bulunulan tehlikeden haberdar edip ne yapılacağına karar vermeyi ona bırakması gerekmiyor muydu?</p>

  <p>O zaman Nab’ın aklına zekasını birçok kez kanıtlamış olan Jüp aracılığıyla ağıla bir pusula göndermek fikri geldi. Jüp, önünde defalarca telaffuz edilmiş olan ağıl sözcüğünü anlıyordu ve hatırlanacağı gibi birçok kez arabayla ağıla giden Pencroff’a eşlik etmişti. Gün henüz doğmamıştı. Çevik orangutan ormanın ağaçları arasından fark edilmeden süzülecekti, zaten korsanlar da onun ormanın doğal sakinlerinden biri olduğunu düşüneceklerdi.</p>

  <p>Nab hiç duraksamadı. Pusulayı yazıp Jüp’ün boynuna bağladıktan sonra maymunu Granite-house’un kapısına götürdü, aşağıya doğru uzun bir ip sallandırdıktan sonra hayvana defalarca şu sözcükleri tekrarladı:</p>

  <p>“Jüp! Jüp! Ağıl! Ağıl!”</p>

  <p>Söylenenleri anlayan maymun ipi kavrayarak hızla kumsala doğru süzüldü, kısa süre sonra korsanların dikkatini çekmeden karanlığın ortasında gözden kayboldu.</p>

  <p>“İyi yapmışsın Nab,” diye karşılık verdi Gyrus Smith, “ama belki de bize haber vermesen daha iyi yapardın!”</p>

  <p>Cyrus Smith bunları söylerken taşıma sırasında sağlık durumu ciddi bir şekilde bozulan Harbert’ı düşünüyordu. Nab hikayesini tamamladı. Korsanlar kumsala çıkmamışlardı. Adada yaşayanların sayısını bilmediklerinden Granite-house’un kalabalık bir insan topluluğu tarafından savunulduğunu tahmin ediyorlardı. Brikin saldırısı sırasında, aşağıdaki ve yukarıdaki kayalıklardan gelen çok sayıdaki mermiyi unutmuş olamazlardı, işte bu nedenle kendilerini tehlikeye atmak istememişlerdi. Ama Granite-house’un menziline girmeyen Grande-Vue Yaylası onlara açıktı. Bunun üzerine yağmacı içgüdülerinin ağır basmasıyla her şeyi yakıp yıkıp yağmalayarak hâlâ ağılda tutsak olarak beklediklerini zannettikleri ada sakinlerinin gelmesinden yarım saat önce yaylayı terk etmişlerdi.</p>

  <p>Granite-house’dan dışarı fırlayan Nab, mermilere hedef olmayı göze alarak yaylaya çıkmış, kümesin etrafını kaplayan alevleri söndürmeyi denemiş, arabanın orman sınırında belirdiği ana dek, boşuna bir çabayla yangına karşı koymaya çalışmıştı.</p>

  <p>İşte yaşanan ciddi gelişmeler bunlardı. Korsanların varlığı, o ana dek huzurlu bir şekilde yaşamış olsalar da artık ciddi tehlikelerle karşı karşıya bulunan Lincoln Adası sakinleri için büyük bir tehdit oluşturmaya devam ediyordu!</p>

  <p>Gédéon Spilett ve Pencroff, Granite-house’da, Harbert’ın yanında kalırken, Cyrus Smith kendisine eşlik eden Nab’la birlikte olay yerini kendi gözleriyle incelemeye gitti.</p>

  <p>Korsanların Granite-house’a kadar ilerlememiş olmaları sevindiriciydi. Ancak Peribacaları’nın işlikleri yıkımdan paylarını almışlardı. Yine de kolayca onarılabilecek bu hasarlar Grande-Vue Yaylası’ndaki kadar büyük değildi!</p>

  <p>Mercy’nin sol kıyısı boyunca ilerleyen Gyrus Smith ve Nab korsanların oradan geçtiğini belirten hiçbir ipucuna rastlamadılar. Nehrin sık ağaçların altında kalan karşı kıyısında da şüpheli bir izle karşılaşmadılar.</p>

  <p>Zaten her ihtimali göz önünde bulundurarak .şöyle bir değerlendirme yapmak mümkündü: Korsanlar ya ada sakinlerinin ağıl yolundan geldiklerini görerek onların geri döndüklerini anlamış ya da yaylayı yakıp yıktıktan sonra onların geri döndüklerinden habersiz, Mercy’i izleyerek Jakamar Ormanları’na dalmışlardı.</p>

  <p>Birinci olasılığa göre, şimdi kimsenin bulunmadığı ve kendileri için değerli erzaklarla dolu olan ağıla geri dönmüş olmalıydılar.</p>

  <p>İkinci olasılığa göre ise, konakladıkları noktaya geri dönerek yeni bir saldırı için fırsat kolluyor olmalıydılar.</p>

  <p>Bu durumda onları engellemek gerekecekti; ancak adanın onlardan temizlenmesi için girişilecek her harekat, Harbert’ın sağlık durumuna bağlıydı. Gerçekten de Cyrus Smith’in ekibinin tamamı henüz hazır değildi ve şu an için kimsenin Granite-house’dan ayrılacak hali yoktu.</p>

  <p>Mühendis ve Nab yaylaya geldiklerinde tam bir yıkımla karşı karşıya kaldılar. Tarlalar çiğnenmiş, hasat zamanında toplanacak olan başaklar yerlere saçılmıştı. Diğer ekinler de en az onlar kadar hasar görmüştü. Sebze bahçesi altüst edilmişti. Neyse ki Granite-house’da bu zararları telafi edecek miktarda tohum vardı.</p>

  <p>Yel değirmenine, kümese ve onaggaların ahırlarına gelince, alevler her şeyi yakıp kül etmişti. Ürkmüş birkaç hayvan yaylada dolaşıyordu. Yangın sırasında göle kaçmış olan kümes hayvanları şimdiden kıyıdaki yaşam alanlarına geri dönüyorlardı. Her şeyi yeniden yapmak gerekecekti.</p>

  <p>Her zamankinden daha solgun olan yüzü, zorlukla bastırdığı bir öfkeyi belli etse de Cyrus Smith, tek bir söz dahi etmedi. Yakılmış tarlalara, hâlâ tüten dumanlara son bir kez daha baktıktan sonra Granite-house’a geri döndü.</p>

  <p>Olayı takip eden günlerde ada sakinleri, o zaman kadar adada yaşadılar en hüzünlü günleri geçirdiler! Harbert her geçen gün görülür bir şekilde zayıflıyordu. Fizyolojik bir hasardan kaynaklandığı anlaşılan daha ciddi bir hastalığın belirtileri ortaya çıkıyordu ve Gédéon Spilett durumunun başa çıkamayacağı kadar ciddileştiğini hissediyordu!</p>

  <p>Gerçekten de Harbert neredeyse sürekli uyuyor, sayıklama belirtileri kendini göstermeye başlıyordu. Ada sakinlerinin elindeki tek ilaç ferahlatıcı bitki özleriydi. Ateşi henüz çok yüksek değildi, ancak kısa süre sonra düzenli nöbetlerle kendini hissettireceği anlaşılıyordu.</p>

  <p>Gédéon Spilett 6 Aralık günü parmakları, burnu ve kulakları aşırı derecede solgunlaşan zavallı çocuğun önce hafifçe ürperdiğini, tüylerinin diken diken olduğunu ve titremeye başladığını fark etti. Nabzı zayıf ve düzensiz, derisi kuru olan Harbert susuzluktan kıvranıyordu. Bu dönemin ardından her yanını ateş bastı; yüzü canlandı, derisi kızardı, nabzı hızlandı; sonra ter içinde kalarak ateşi düşmeye başladı. Nöbet yaklaşık beş saat sürmüştü.</p>

  <p>Gédéon Spilett, artık aralıklarla ortaya çıkan ateş nöbetlerine maruz kalan Harbert’ın yanından ayrılmamıştı ve ciddi bir hal almadan bu ateşi ne pahasına olursa olsun, düşürmek gerekiyordu.</p>

  <p>“Bunun için ateş düşürücü gerek,” dedi Gédéon Spilett, Cyrus Smith’e.</p>

  <p>“Ateş düşürücü mü?..” diye karşılık verdi Mühendis. “Ama elimizde ne kınakına, ne de kinin sülfat var!”</p>

  <p>“Evet yok,” dedi Gédéon Spilett, “ama göl kıyısında söğütler var, söğüt kabuğu kinin yerini tutabilir.”</p>

  <p>“Hiç vakit kaybetmeden deneyelim!” diye karşılık verdi Cyrus Smith.</p>

  <p>Gerçekten de söğüt kabuğu, tıpkı atkestanesi, yılanyastığı ve çobanpüskülü gibi kınakınaya benzer bir etki gösteriyordu. Kınakınanın yerini tutmasa da bu maddeyi denemek ve alkaloiti olan salisini açığa çıkartma olanağı bulunmadığı için doğal haliyle kullanmak gerekiyordu.</p>

  <p>Bir karasöğüdün gövdesinden kabuk parçalarını kendi elleriyle kesen Cyrus Smith, onları Granite-house’a götürerek toz haline getirdi ve bu toz aynı akşam Harbert’a içirildi.</p>

  <p>Gece ciddi bir gelişme yaşanmadan geçti. Harben ara sıra sayıklasa bile, ne o gece, ne de ertesi gün ateşi yükseldi.</p>

  <p>Pencroff biraz umutlansa da Gédéon Spilett hiçbir şey söylemedi. Ateşin her gün yükselmesi gerekmezdi, üç günde bir de ortaya çıkabilirdi. Bu durumda ateşinin ertesi gün yükselmesi mümkündü. Ertesi günü büyük bir endişeyle beklediler.</p>

  <p>Bunun dışında, ateşinin düştüğü dönemde çok bitkin görünen Harbert’ın kafası ağırlaşıyor, başı dönüyordu. Gazeteci’yi son derece endişelendiren bir diğer belirti ise, genç çocuğun karaciğerinin kan toplamaya başlamasıydı ve kısa süre sonra yoğun bir çırpınma ve sayıklama dönemi sırasında beyninde de kan toplanmaya başlamıştı.</p>

  <p>Bu yeni komplikasyon karşısında ne yapacağını şaşıran Gédéon Spilett, Mühendis’i dışarıya çağırdı.</p>

  <p>“Bu iltihaba bağlı bir ateş!” dedi.</p>

  <p>“İltihaba bağlı ateş mi?” diye haykırdı Cyrus Smith. “Yanılıyorsunuz, Spilett. İltihaba bağlı ateş kendiliğinden ortaya çıkmaz. Bunun için mikrop kapmış olması gerekir!..”</p>

  <p>“Yanılmıyorum,” diye yanıtladı Gazeteci. "Harbert bu mikrobu adanın bataklıklarından kapmış olmalı. İlk nöbeti atlattı. Ama ikinci nöbet gelirse ve üçüncüsünü de engellemeyi başaramazsak... onu kaybederiz!..”</p>

  <p>“Ama söğüt kabuğu?...”</p>

  <p>“Yetersiz kalıyor,” diye yanıtladı Gazeteci, “kininle kontrol altına alınamayan üçüncü ateş nöbeti her zaman ölümle sonuçlanır!” Neyse ki, Pencroff bu konuşulanları duymamıştı. Yoksa aklını kaybedebilirdi.</p>

  <p>Mühendis ve Gazeteci’nin 7 Kasım gününü ve onu izleyen geceyi ne büyük bir endişeyle geçirdikleri kolayca anlaşılabilirdi.</p>

  <p>Gün ortasına doğru ikinci nöbet başladı Durum çok korkunçtu. Kendisini ölmek üzereymiş gibi hisseden Harbert, kollarını Cyrus Smith’e, Spilett’a, Pencroff’a doğru uzatıyordu! Ölmek istemiyordu!... Bu yürek parçalayan bir sahneydi. Pencroff’u odadan uzaklaştırmak gerekti.</p>

  <p>Nöbet beş saat sürdü. Harbert’ın bir üçüncüsüne dayanamayacağı ortadaydı.</p>

  <p>Gece çok ürkütücü gelişmeler yaşandı Harbert arkadaşlarının yüreklerini yaralayan sözler ediyordu! Sayıklıyor, korsanlarla boğuşuyor, Ayrton’ı çağırıyordu! Hayali aklından çıkmayan ve ne zamandır ortalıkta görülmeyen kurtarıcıya, o gizemli kişiye yalvarıyor, sonra yeniden derin bir uykuya gömülüyordu... Gédéon Spilett birçok kez zavallı çocuğun öldüğünü zannetti!</p>

  <p>8 Aralık günü de büyük bir bitkinlik içinde uyuyan Harbert, cılızlaşmış elleriyle çarşafları sıkıyordu. Birkaç kere toz haline getirilmiş söğüt kabuğu içirseler de Gazeteci bunun bir işe yaramayacağını düşünüyordu.</p>

  <p>“Yarından önce daha güçlü bir ateş düşürücü bulamazsak,” dedi, “Harbert ölecek!”</p>

  <p>Gece oldu, hiç kuşku yok ki, hepsinin evlatları gibi sevdiği bu iyi yürekli, zeki ve yaşına göre bir hayli olgun çocuğun son gecesiydi! Bu tehlikeli ateşe karşı koyabilecek tek ilaç Lincoln Adası’nda bulunmuyordu!</p>

  <p>8 Aralığı 9’una bağlayan bu gece boyunca sürekli olarak sayıklayan Harbert’ın karaciğeri aşırı derecede kanlanmış, beynine de aynı şekilde kan yürümüştü, artık kimseyi tanımıyordu.</p>

  <p>Yarına, onu alıp götürmesi kesin olan üçüncü nöbete kadar yaşayacak mıydı? Bunu söylemek mümkün değildi. Gücü tükenmişti, ve nöbet geçirirken adeta cansız gibi yatıyordu.</p>

  <p>Sabah üçe doğru Harbert ürkütücü bir çığlık attı. Şiddetli bir çırpınma nöbetiyle kıvranıyordu. Yanında bulunan Nab, korkuyla yan odadaki arkadaşlarına doğru koştu!</p>

  <p>O sırada Top garip bir şekilde havladı...</p>

  <p>Hemen odaya gelen ada sakinleri, can çekişerek yatağından fırlayan çocuğu tutmayı başardılar, kolunu kavrayan Gédéon Spilett, nabzının yavaş yavaş hızlanmaya başladığını saptadı.</p>

  <p>Saat sabahın beşiydi. Doğmakta olan güneşin ışınları Granite-house’un odalarına süzülmeye başlamıştı. Havanın güzel olacağı anlaşılıyordu ve bu güzel gün zavallı Harbert’ın son günü olacaktı!...</p>

  <p>Bir ışık huzmesi yatağın yanındaki masanın üzerini aydınlattı.</p>

  <p>Aniden bir çığlık atan Pencroff, eliyle masanın üzerindeki bir nesneyi gösteriyordu...</p>

  <p>Bu küçük, ince uzun kutunun üzerinde şu yazıyordu:</p>

  <p><i>Kinin Sülfat.</i></p>
</body>
</html>
