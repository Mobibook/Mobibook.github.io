<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XIV</h1>

  <p>Pencroff, Harbert ve Gédéon Spilett karanlığın ortasında sessizce beklediler.</p>

  <p>Pencroff gür bir sesle haykırdı.</p>

  <p>Bu seslenişe hiçbir yanıt gelmedi.</p>

  <p>Bunun üzerine çakmağını çakan Denizci, küçük bir dal parçasını tutuşturdu. Bu ışık bir an için tamamıyla boş görünen küçük salonu aydınlattı. Dip tarafta, üzerinde bir kucak kuru odun bulunan soğumuş küllerle kaplı, şekilsiz bir şömine vardı. Pencroff un tutuşmuş dal parçasını üzerine bırakmasıyla ateş alan odunlar etrafı canlı bir ışıkla aydınlattı.</p>

  <p>Denizci ve iki arkadaşı, nemli ve sararmış battaniyelerden uzun süredir kullanılmadığı anlaşılan dağınık bir yatak fark ettiler; şöminenin bir köşesinde pasla kaplanmış iki çaydanlık, devrilmiş bir tencere vardı; onların yanında, içinde yarı küflenmiş denizci giysilerinin bulunduğu bir dolap yer alıyordu; kalaydan yapılmış çatal bıçak takımının bulunduğu masanın üzerindeki İncil nemden yıpranmıştı; bir köşede kazma, kürek ve birkaç aletin yanı sıra, biri kırılmış iki av tüfeği seçiliyordu; tahta bir rafın üzerinde el değmemiş bir varil barut, bir varil kurşun ve birçok kapsül fitili vardı; hepsinin üzeri, belki de uzun yıllar boyunca birikmiş olan kalın bir toz tabakasıyla kaplıydı.</p>

  <p>“Hiç kimse yok,” dedi Gazeteci.</p>

  <p>Hiç kimse!” diye yanıtladı Pencroff.</p>

  <p>“Bu odaya uzun zamandır kimse girmemiş,” dedi Harbert.</p>

  <p>“Evet, uzun zamandır!” diye karşılık verdi Gazeteci.</p>

  <p>“Bay Spilett,” dedi o zaman Pencroff, “tekneye dönmek yerine geceyi burada geçirmenin daha uygun olacağını düşünüyorum.”</p>

  <p>“Haklısınız Pencroff,” diye yanıtladı Gédéon Spilett, “sahibi geri dönerse, belki de evinin davetsiz misafirlerle dolu olmasından şikayet etmez!”</p>

  <p>Geri dönmeyecek!” dedi Denizci kafasını sallayarak.</p>

  <p>“Adayı terk etmiş olduğunu mu düşünüyorsunuz?” diye sordu Gazeteci.</p>

  <p>“Adayı terk etmiş olsaydı, silahlarını ve araç gerecini de yanında götürürdü," diye yanıtladı Pencroff. “Bildiğiniz gibi kazazedeler bu değerli eşyalara büyük önem verirler. Hayır! Hayır!” diye tekrarladı Denizci kararlı bir ses tonuyla, “Hayır! Adayı terk etmiş olamaz! Yaptığı bir kayıkla buradan ayrılmış olsa, gerekli eşyaları da beraberinde götürürdü! Hayır, o hâlâ adada!”</p>

  <p>“Sağ mı?..” diye sordu Harbert.</p>

  <p>“Sağ ya da ölü. Ama eğer öldüyse, kendi kendini gömemeyeceğine göre, sanırım ondan geriye kalanları bulacağız!” diye yanıtladı Pencroff</p>

  <p>Bunun üzerine gecenin bu terk edilmiş barınakta geçirilmesine karar verildi, bir köşede yığılı duran odunlar ısınmaları için yeterli olacaktı. Kapı kapatıldıktan sonra bir bankın üzerine oturan Pencroff, Harbert ve Gédéon Spilett ara sıra sohbet ederek ama daha çok düşüncelere dalarak beklediler. Tüm olasılıklara hazır vaziyette dışarıdan gelen gürültülere dikkat kesildiler. Bu barınağın tamamıyla terk edilmiş görünümüne rağmen, aniden kapı açılıp karşılarında birisi belirse, hiç şaşırmayacaklardı ve elleri bu adamın, bu kazazedenin, dostlar tarafından beklenen bu bilinmeyen dostun ellerini sıkmaya hazırdı!</p>

  <p>Ama ne bir gürültü duyuldu, ne de kapı açıldı ve saatler böylece akıp gitti.</p>

  <p>Gece Denizci ve iki arkadaşına ne kadar da uzun gelmişti! Yalnızca Harbert iki saatliğine uyumuştu, ne de olsa onun yaşında uyku önemli bir ihtiyaçtı. Üçü de sabah yeniden yola koyularak adayı en ücra köşelerine kadar araştırmak için can atıyordu! Pencroff çıkarımlarında tamamıyla haklıydı, ev terk edilmiş gibi göründüğüne, araç gereç ve silahlar hâlâ durduklarına göre, ev sahibinin ölüme yenik düşmüş olduğu neredeyse kesindi. Bu durumda yapılması gereken ondan arta kalanları bulmak ve din kurallarına uygun bir şekilde toprağa vermekti. Günün ilk ışıklarıyla birlikte Pencroff ve iki arkadaşı evi incelemeye başladılar.</p>

  <p>Ev, altı zamk ağacını barındıran küçük bir tepenin yamacına yapılmıştı. Evin ön cephesindeki ağaçların arasında baltalarla açılmış alandan denize kadar görülebiliyordu. Yıkılmaya yüz tutmuş tahta bir çitle çevrelenmiş küçük bir çimenlik, sol tarafına çayın ağzının açıldığı kıyıya doğru iniyordu.</p>

  <p>Bu ev tahtadan yapılmıştı ve bu tahtaların bir geminin gövdesi ya da güvertesinden sökülmüş olduğu kolayca anlaşılıyordu. Bu durumda kontrolden çıkmış bir geminin adanın kıyılarına vurması, mürettebattan bir kişinin sağ kurtulması ve elindeki aletlerle geminin enkazından bu evi yapması mümkündü.</p>

  <p>Gédéon Spilett’in evin etrafını dolaşırken muhtemelen kazaya uğramış bir geminin borda kaplamalarını oluşturan bir tahtanın üzerindeki yarı silinmiş şu harfleri görmesi üzerine, bu durum daha da kesinlik kazandı.</p>

  <div>
    <br />
  </div>

  <p><i>BR.TAN.A</i></p>

  <div>
    <br />
  </div>

  <p>“<i>Britannia</i>!” diye haykırdı Gazeteci’nin yanına çağırdığı Pencroff, “bu gemilerde sık kullanılan bir isim, ama İngiliz mi, yoksa Amerikan gemisi mi olduğunu söyleyemeyeceğim!”</p>

  <p>“Bu, o kadar da önemli değil, Pencroff!”</p>

  <p>“Gerçekten de önemli değil,” diye karşılık verdi Denizci, “mürettebatının kurtulan üyesi hâlâ sağsa, hangi ulusun vatandaşı olursa olsun, onu kurtaracağız! Ancak keşif gezimize başlamadan önce <i>Bonadventure</i>’e geri dönelim!”</p>

  <p>Pencroff’un içini teknesiyle ilgili bir endişe kaplamıştı. Ya adada yaşayan birileri varsa, ya teknesini ele geçirmişlerse... Ancak gerçekleşmesi mümkün görünmeyen bu varsayımlara omuz silkti.</p>

  <p>Yine de kahvaltısını yapmak için tekneye dönmesi Denizci’nin içini rahatlatacaktı. Zaten tamamıyla açılmış olan yol uzun değildi, en fazla bir mildi. Bunun üzerine yeniden yola koyularak, bakışlarıyla aralarından yüzlerce keçi ve domuzun kaçarak uzaklaştığı ağaçları ve çalılıkları taradılar. Pencroff ve arkadaşları evden ayrıldıktan yirmi dakika sonra adanın doğu kıyısını gördüler ve kumlara derinlemesine saplanmış olan çapasının sıkıca tuttuğu <i>Bonadventure</i>’ün yanına ulaştılar.</p>

  <p>Pencroff derin bir oh çekti. Ne de olsa, bu tekne onun çocuğu gibiydi, sık sık, nedenli nedensiz endişelenmek babaların hakkıydı.</p>

  <p>Tekneye çıktılar, kendilerini akşamın geç saatlerine kadar tok tutacak bir yemek yediler, sonra keşif gezisine yeniden başlayarak çevreyi büyük bir titizlikle incelemeye koyuldular.</p>

  <p>Sonuç itibarıyla adanın yegâne sakininin ölüme yenik düşmüş olması mümkündü. Zaten Pencroff ve arkadaşları bir canlıdan çok bir ölünün izlerinin bulmaya çalışıyorlardı! Ancak çabaları boşunaydı, günün ilk yarısında adacığın ağaç kümeleri arasında yapılan araştırmalar bir sonuç vermemişti. Kazazede ölmüşse, şimdiye kadar cesedinden tek bir parça dahi kalmayacağını kabul etmek gerekirdi, yırtıcı hayvanların onu iliklerine kadar yiyip bitirdiklerine hiç şüphe yoktu.</p>

  <p>“Sabah günün ilk ışıklarıyla yola koyulacağız,” dedi Pencroff öğleden sonra saat ikiye doğru bir süre dinlenmek için ağaçların gölgesine uzanan iki arkadaşına.</p>

  <p>“Kazazedeye ait olan eşyaları götürmemizde bir sakınca olmayacağını düşünüyorum,” diye ekledi Harbert.</p>

  <p>“Ben de öyle düşünüyorum,” diye karşılık verdi Gédéon Spilett, “bu silahlar, bu araç gereç Granite-house’un alet takımlarını ve cephaneliklerini zenginleştirecek. Yanılmıyorsam, barut ve kurşun stokları hiç de yabana atılacak gibi değil.”</p>

  <p>“Evet,” diye yanıtladı Pencroff, “ayrıca Lincoln Adası’nda bulunmayan şu domuzlardan bir, iki çift yakalamayı da ihmal etmeyelim...”</p>

  <p>“Bize eski ve yeni kıtanın tüm sebzelerini verecek olan tohumları toplamayı da unutmayalım.”</p>

  <p>“Bu durumda, işimize yarayacak şeyleri toparlamak için Tabor Adası’nda bir gün daha kalmamız uygun olacak,” dedi Gazeteci.</p>

  <p>“Hayır, Bay Spilett,” diye karşılık verdi Pencroff, “yarın günün doğuşuyla birlikte yola çıkmayı öneriyorum. Rüzgar batıya dönecekmiş gibi görünüyor, böylece gelirken olduğu gibi dönerken de sıkı bir rüzgarla yol almış olacağız.”</p>

  <p>“O zaman vakit kaybetmeyelim!” dedi Harbert ayağa kalkarak.</p>

  <p>“Vakit kaybetmeyelim,” diye karşılık verdi Pencroff. “Harbert, siz bizden iyi bildiğiniz tohumlarla meşgul olun. Bu arada biz Bay Spilett’Ie birlikte domuz avına çıkacağız, Top burada olmasa bile birkaçını yakalamayı başaracağımızı ümit ediyorum!”</p>

  <p>Bunun üzerine Harbert adacığın ekili topraklarına uzanan patikaya yönelirken, Denizci ve Gazeteci ormana geri döndüler.</p>

  <p>Domuz ırkının birçok türü önlerinde kaçışıyordu, oldukça çevik olan bu hayvanlar kimseyi yanlarına yaklaştırmaya niyetli gibi görünmüyorlardı. Yine de yarım saatlik bir takipten sonra sık bir koruluktaki yuvalarına doğru kaçmaya çalışan bir çifti ele geçirmeyi başarmışlardı ki, birkaç yüz adım kuzeyde çığlıklar yankılanmaya başladı. Bu haykırışlara insan sesine hiç benzemeyen boğuk hırıltılar karışıyordu.</p>

  <p>Onları bağlayacak ipleri hazırlayan Denizci’nin Gédéon Spilett ile birlikte ayağa fırlamasını fırsat bilen domuzlar kaçtı.</p>

  <p>“Bu Harbert’ın sesi!” diye haykırdı Pencroff</p>

  <p>Denizci' ve Gazeteci derhal tüm hızlarıyla haykırışların geldiği yöne doğru koştular.</p>

  <p>Süratli davranmakla iyi etmişlerdi, çünkü genç çocuğun patikanın dönemecindeki açıklığın kenarında, kendisini öldürmeye çalışan ve devasa bir maymuna benzeyen vahşi bir yaratık tarafından yere serildiğini görmüşlerdi.</p>

  <p>Bu yaratığın üzerine çullanmak, onu yere devirerek sıkıca bağlamak Pencroff ve Gédéon Spilett’in yalnızca birkaç saniyesini almıştı. Direnmesine rağmen, Herkül’ü aratmayan bir güce sahip olan Pencroff’a ve ondan aşağı kalmayan Gazeteci’ye karşı koyamayan yaratık hiç kıpırdayamayacak kadar sağlam bağlanmıştı.</p>

  <p>“Bir şeyin var mı, Harbert?” diye sordu Gédéon Spilett.</p>

  <p>“Hayır! Hayır!”</p>

  <p>“Ah! Bu maymun seni bir yaralasaydı!..” diye haykırdı Pencroff.</p>

  <p>“O bir maymun değil!” diye yanıtladı Harbert.</p>

  <p>Bu sözler üzerine Pencroff ve Gédéon Spilett o sırada yerde uzanmış halde bulunan bu ilginç yaratığa baktılar.</p>

  <p>Gerçekten de bu bir maymun değildi! Bu insana benzeyen bir yaratık, dahası bir insandı! Ama ne insan! Sözcüğün en ürkütücü anlamıyla bir vahşiye benzeyen bu adam, tamamıyla yabanileşmiş gibi görünüyordu!</p>

  <p>Diken diken olmuş saçları birbirine karışmış, bakımsız sakalı göğsüne kadar inmiş, neredeyse çıplak olan bedeni yalnızca belini saran yırtık pırtık bir bezle örtülmüştü, vahşi bir ifadeyle bakan gözleri, iri elleri, upuzun tırnakları, maun rengi teni ve boynuzdan yapılmışa benzeyen meşin gibi sert ayaklarıyla sefil bir yaratığı andırsa da onu insan olarak adlandırmak gerekiyordu! Yine de bu bedende hâlâ bir ruhun mu, yoksa hayvani bir içgüdünün mü yaşadığını sormak yerinde olurdu!</p>

  <p>“Bunun bir insan ya da bir zamanlar bir insan olduğuna emin misiniz?” diye sordu Pencroff Gazeteci’ye.</p>

  <p>“Ne yazık ki! Buna hiç şüphe yok,” diye yanıtladı Gédéon Spilett.</p>

  <p>“O halde bu, kazazede olmalı?” dedi Harbert.</p>

  <p>“Evet,” diye karşılık verdi Gazeteci, “ama bu bahtsızda insanlık namına hiçbir şey kalmamış!”</p>

  <p>Gazeteci doğru söylüyordu. Bir zamanlar medeni bir insan olsa bile, yalnızlık kazazedeyi vahşileştirmiş, daha da kötüsü onu bir orman adamı haline getirmişti. Etoburların çiğ etleri parçalamaya yarayan dişleri kadar keskin dişlerinin arasından, genzinden kopup gelen boğuk hırıltılar yayılıyordu. Hiç şüphesiz hafızasını uzun zaman önce kaybetmiş olmalıydı ve yine uzun zamandan beri alet ve silah kullanmayı, ateş yakmayı unutmuş olmalıydı! Çevik bir bedene sahip olduğu hemen fark ediliyor, ancak fiziki yetilerini geliştirirken ahlaki değerlerini kaybettiği anlaşılıyordu!</p>

  <p>Gédéon Spilett onunla konuşmaya çalışsa da anlamamış, hatta duymamış gibi görünüyordu... Yine de gözlerinin içine dikkatle bakan Gazeteci, sağduyusunu henüz tamamıyla kaybetmemiş olduğunu hissetti.</p>

  <p>Bununla birlikte tutsak hiç çırpınmıyor, bağlarını koparmak için herhangi bir gayret göstermiyordu. Kendine benzeyen bu adamların varlığı onu şaşırtmış' mıydı? Beyninin bir köşesinde, bir zamanlar insan olduğuna dair gizli kalmış bir anı canlanıyor muydu? Serbest kalsa kaçmayı mı deneyecek, yoksa olduğu yerde kalacak mıydı? Bunu bilmek mümkün değildi ve şu an için öğrenmeye çalışmak da anlamsızdı.</p>

  <p>“Geçmişte kim olduğuna ya da gelecekte neye dönüşebileceğine bakmaksızın, onu Lincoln Adası’na götürmek bizim görevimiz!” dedi, bu zavallı yaratığı dikkatle inceleyen Gédéon Spilett.</p>

  <p>“Evet! evet!” diye karşılık verdi Harbert, “Belki de gerekli özen gösterilirse, bazı zeka parıltıları uyandırabiliriz!</p>

  <p>“Ruh ölmez,” dedi Gazeteci, “Tanrı’nın yarattığı bu varlığı içinde bulunduğu durumdan kurtarmak büyük bir kefaret olacak!”</p>

  <p>Pencroff kafasını şüpheli bir ifadeyle sallıyordu.</p>

  <p>“Ne olursa olsun, bunu denemek lazım,” diye devam etti Gazeteci, “insanlık bunu gerektiriyor.”</p>

  <p>Gerçekten de bu, Hıristiyanlığa inanmış, uygar insanların göreviydi. Üçü de bunu anlamıştı ve Cyrus Smith’in bu davranışlarım onaylayacağını biliyorlardı.</p>

  <p>“Onu bağlı mı tutacağız?” diye sordu Harbert.</p>

  <p>“Ayaklarını gözersek, yürür mü dersiniz?” dedi Harbert.</p>

  <p>“Deneyelim,” diye yanıtladı Pencroff.</p>

  <p>Tutsağın ayaklarını bağlayan ipler çözülse de kollarındaki ipler hâlâ sıkıca bağlıydı. Kendiliğinden ayağa kalktığında kaçmaya hiç de niyetli değilmiş gibi görünüyordu. Donuk bakışlarını duygusuz bir ifadeyle yanında yürüyen bu üç kişiye yönelttiğinde, onların türdeşi ya da en azından bir zamanlar türdeşi olduğunu anımsadığını belli eden bir ifadeye rastlanmıyordu. Dudaklarının arasından sürekli bir fısıltı yayılan bu vahşi görünümlü yaratık, yine de karşı koymaya yeltenmiyordu.</p>

  <p>Gazeteci’nin önerisi üzerine bu talihsiz insan evine götürüldü. Belki de kendine ait eşyaları görmek onu etkileyecekti! Belki küçük bir kıvılcım karanlıklar içindeki zihnini canlandıracak, sönmüş ruhunu aydınlatacaktı!</p>

  <p>Ev uzakta değildi. Birkaç dakika içinde hepsi oradaydılar, ancak bilincini tamamıyla kaybetmiş gibi görünen tutsak hiçbir şey hatırlamadı!</p>

  <p>Bu zavallının, bu derece yabanileşmiş olmasına bakılarak adacıktaki tutsaklığının eskilere dayandığını ve buraya geldiğinde bilinci yerinde olsa da yalnızlığın onu bu hale getirdiğini düşünmekten başka ne yapılabilirdi?</p>

  <p>O sırada Gazeteci’nin aklına ateşin onun üzerinde olumlu bir etki yaratacağı düşüncesi geldi ve bir saniye içinde hayvanların bile dikkatini çekecek olan harlı bir ateş şömineyi aydınlattı.</p>

  <p>İlk başta alevlerin görüntüsüyle ilgilenirmiş gibi görünen bu bahtsız, kısa bir süre sonra bakışlarındaki canlılık sönmüş bir halde geri çekildi.</p>

  <p>Hiç kuşku yok ki, en azından şu an için yapılacak tek şey onu <i>Bonadventure</i>’e götürmekti, öyle de yaptılar ve orada Pencroff’un gözetimine bırakıldı.</p>

  <p>İşlerini tamamlamak için adacığa dönen Harbert ve Gédéon Spilett, birkaç saat sonra beraberlerinde aletler, silahlar, sebze tohumları, av etleri ve iki çift domuzla birlikte kıyıya geri geldiler. Her şeyin tekneye yüklenmesinin ardından, <i>Bonadventure</i> ertesi sabah suların yükselmesiyle hareket etmeye hazır hale gelmişti.</p>

  <p>Ön kamaraya yerleştirilen tutsak, orada tıpkı sağır ve dilsiz gibi hiç sesini çıkarmadan sakin bir şekilde bekledi.</p>

  <p>Pencroff ona yemek getirse de o kendisine sunulan pişmiş eti geri çevirdi, hiç şüphe yok ki, bu onun damak tadına uygun bir yiyecek değildi. Denizci’nin Harbert’ın avladığı ördeklerden birini göstermesiyle avın üzerine atlaması, onu hayvani bir açgözlülükle yiyip bitirmesi bir olmuştu.</p>

  <p>“Düzeleceğine inanıyor musunuz?” diye sordu Pencroff kafasını sallayarak.</p>

  <p>“Belki,” diye karşılık verdi Gazeteci. “Göstereceğimiz ilgi onu etkileyebilir, ne de olsa bu hale gelmesinin nedeni yalnız kalması, ama artık hiç yalnız kalmayacak!”</p>

  <p>“Zavallı adamın uzun süredir bu halde yaşadığına hiç şüphe yok!” dedi Harbert.</p>

  <p>“Belki de,” diye yanıtladı Gédéon Spilett.</p>

  <p>“Kaç yaşında olabilir?” diye sordu genç çocuk.</p>

  <p>“Bunu söylemek oldukça zor,” diye karşılık verdi Gazeteci, “çünkü yüzünü kaplayan gür sakallarının ardındaki hatlarını seçebilmek mümkün değil, ancak pek de genç sayılmaz, sanırım en az elli yaşlarında olmalı.” “Bay Spilett, gözlerinin kaş kemerlerinin altına ne kadar derinlemesine gömülmüş olduğunu fark ettiniz mi?” diye sordu genç çocuk.</p>

  <p>“Evet Harbert, ama eklemek isterim ki, şu an için onun insan olduğuna inanmamızı sağlayan en önemli kanıtlar da onlar.”</p>

  <p>“Bakalım, neler olacağını göreceğiz,” diye araya girdi Pencroff, “Bay Smith’in yabanimiz hakkında ne düşüneceğini çok merak ediyorum. Bir insan bulmaya gittik ve bir yaratıkla geri dönüyoruz! Neyse, elimizden gelen bu!” Gece boyunca tutsağın uyuyup uyumadığını kimse bilmiyordu. İpleri çözülmüş olmasına rağmen, yine de hiç kıpırdamamıştı. Tıpkı yakalanmanın şokuyla önce hiç tepki vermeyip ve öfkesini sonradan gösteren yırtıcı hayvanlara benziyordu.</p>

  <p>15 Ekim sabahı güneşin doğuşuyla Pencroff’un önceden bildirmiş olduğu hava değişikliği gerçekleşti. Kuzeybatıdan esmeye başlayan rüzgar <i>Bonadventure</i>’un geri dönüşü için elverişliydi, ancak aynı zamanda rüzgar giderek sertleşiyordu, bu da yolculuğun zorlu geçmesine yol açabilirdi.</p>

  <p>Sabah beşte demir alındı. Büyük yelkeninin camadanlarını fora eden Pencroff, rotasını doğu-kuzeydoğuya çevirerek Lincoln Adası istikametinde yol almaya başladı.</p>

  <p>Yolculuğun ilk günü boyunca önemli bir olay yaşanmadı. Ön kamaradaki tutsak sakin bir şekilde bekliyordu, denizci olduğu için denizin çalkantıları onda iyileştirici bir etki yaratmış gibi görünüyordu. Zihninde eski mesleğiyle ilgili anılar canlanabilecek miydi? Ne olursa olsun, oldukça sakin gözüküyordu, bu sükunet umutsuzluktan çok şaşkınlıktan kaynaklanıyor gibiydi.</p>

  <p>16 Ekim günü daha da kuzeyden esmeye başlayan rüzgarın giderek sertleşmesiyle hava dalgaların üzerinde inip kalkan <i>Bonadventure</i> için elverişsiz bir hal aldı. Kandilisayı elinden bırakmayan Pencroff, teknenin pruvasını şiddetle döven denizin halinden endişelenmeye başlasa da bunu arkadaşlarına belli etmiyordu. Hiç kuşku yok ki, rüzgarın yönü değişmezse, dönüş yolunda Tabor Adası’na gidiştekinden daha fazla zaman harcayacaktı.</p>

  <p>Gerçekten de <i>Bonadventure</i>'ün yola çıkışının üzerinden kırk sekiz saat geçmiş olmasına rağmen, 17’si sabahı teknenin adanın açıklarında olduğunu gösteren hiçbir belirti yoktu. Zaten hızın ve yönün sürekli olarak değişmesi nedeniyle katedilen yolun tahmini olarak hesaplanması olanaksızdı.</p>

  <p>Yirmi dört saat sonra ufukta hâlâ bir kara parçası belirmemişti. Rüzgar büyük bir şiddetle esiyor, deniz kabarmaya devam ediyordu. Dalgaların üzerinden aştığı yelkenlerin manevrasını süratle gerçekleştirerek camadanları fora etmek ve sık sık ıskotaları değiştirmek gerekiyordu. Hatta ayın 18’inde teknenin dev bir dalgayla sarsılması sırasında yolcular önceden tedbir alarak kendilerini güverteye bağlamamış olsalardı, denizin derinliklerinde kaybolup gideceklerdi.</p>

  <p>Dalgalarla boğuşmakta olan Pencroff ve yol arkadaşları, bu vesileyle denizcilik içgüdüsü ağır basmışçasına ambar ağzından fırlayan tutsaktan umulmadık bir yardım aldılar, güverteyi kaplayan suların bir an önce boşalması için eline geçirdiği bir kalasla küpeşteyi kırarak teknenin kurtulmasını sağlayan bu eski denizci, sonra hiçbir şey söylemeden kamarasına geri döndü.</p>

  <p>Bu durum karşısında hayretler içinde kalan Pencroff, Harbert ve Gédéon Spilett onun işine karışmamışlardı.</p>

  <p>Ancak durum giderek kötüleşiyordu, Denizci, yönünü yeniden bulmasının olanaksız gibi göründüğü bu uçsuz bucaksız okyanusun ortasında yollarını kaybetmiş olduklarına inanmaya başlıyordu!</p>

  <p>18 Ekim’i 19’una bağlayan gece karanlık ve soğuktu. Yine de saat on bire doğru rüzgarın yumuşamasıyla çalkantılar duruldu ve daha az sarsılmaya başlayan <i>Bonadventure</i>’ün hızı giderek arttı. Üstelik tekne denizin şiddetine iyi dayanıyordu.</p>

  <p>Bir saatlik uykuyu bile akıllarından geçirmemiş olan Pencroff, Harbert ve Gédéon Spilett, büyük bir titizlikle ufku gözlemliyorlardı. Çünkü ya fazla uzakta olmayan Lincoln Adası güneşin doğmasıyla belirecek ya da rüzgarın etkisiyle akıntılara sürüklenen <i>Bonadventure</i>’ün hangi yöne doğru ilerlediğini belirlemek imkansız hale gelecekti.</p>

  <p>Pencroff son derece endişeli olsa da ümidini kaybetmiyordu, çünkü önceden karşılaşmış olduğu zor koşullar kişiliğini güçlendirmişti, dümenin başına oturmuş, bakışlarıyla hiç durmadan kendilerini çevreleyen bu zifiri karanlığı delip geçmeye çalışıyordu.</p>

  <p>Saat ikiye doğru aniden ayağa fırladı: “Ateş! Bir ateş!” diye haykırdı.</p>

  <p>Gerçekten de kuzeydoğu yönünde, yirmi mil ötede parlak bir ışık beliriyordu. Lincoln Adası oradaydı ve hiç kuşku yok ki, Cyrus Smith’in yakmış olduğu bu ateş izlenecek yolu gösteriyordu.</p>

  <p>Biraz fazla kuzeye yönelmiş olan Pencroff yönünü değiştirerek burnunu ufkun üzerinde iri bir yıldız gibi parlayan bu ateşe verdi.</p>
</body>
</html>
