<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XVII</h1>

  <p>Bu son sözler ada sakinlerinin tahminlerini doğruluyordu. İnsanların gözünde cezasını çekmiş olarak kabul edilse de kendisini hâlâ affedemeyen bu zavallının geçmişinde karanlık bir dönem vardı. Ne olursa olsun, yaptıklarından pişmanlık duyan suçlu, vicdan azabı çekiyordu. Yeni dostları kendilerine uzatmasını istedikleri bu eli büyük bir içtenlikle sıkacaklardı, ancak elini bu dürüst insanlara uzatmaya layık görmüyordu! Yine de jaguar olayından sonra ormana geri dönmedi ve o günden sonra Granite-house’un çevresinden hiç ayrılmadı.</p>

  <p>Bay Meçhul bir gün sırlarını açıklayacak mıydı? Gelecek günler bunu gösterecekti. Geçmişiyle ilgili sorular sorulmamasına ve ona karşı şüpheci yaklaşımlarda bulunulmamasına karar verildi.</p>

  <p>Birkaç gün boyunca hayat her zamanki gibi devam etti. Cyrus Smith ve Gédéon Spilett kâh kimyacı, kâh fizikçi görevlerini birlikte yürütüyorlardı. Gazeteci, Mühendis’in yanından yalnızca Harbert’la birlikle ava gitmesi gerektiğinde ayrılıyordu, çünkü genç çocuğun ormana tek başına gitmemesi ve bunun için gerekli tedbirlerin alınması lazımdı. Granite-house’daki işlerinin yanı sıra, bir gün ahırda ya da kümeste, bir gün ağılda çalışan Nab ve Pencroff’a gelince, hiç boş durmadıkları söylenebilirdi.</p>

  <p>Bay Meçhul onlardan ayrı çalışıyordu. Her zamanki alışkanlıklarını sürdürerek yemeklere katılmıyor, yayladaki ağaçların altında yatıyor, arkadaşlarının yanına hiç uğramıyordu. Onu kurtaran bu küçük topluluğa tahammül edemiyor gibi görünüyordu!</p>

  <p>“O halde neden türdeşlerinden yardım istedi? Neden o pusulayı denize bıraktı?” diye sordu Pencroff.</p>

  <p>“Anlatacak,” diye karşılık veriyordu Cyrus Smith sürekli olarak.</p>

  <p>“Ne zaman?”</p>

  <p>“Belki de düşündüğünüzden daha erken, Pencroff.”</p>

  <p>Gerçekten de itiraf günü yaklaşıyordu.</p>

  <p>Cyrus Smith, 10 Aralık günü Granite-house’a geri dönüşünden bir hafta sonra Bay Meçhul’ün kendisine yaklaşarak sakin ve çekingen bir ifadeyle şunları söylediğine tanık oldu:</p>

  <p>“Bayım, sizden bir talebim olacak.”</p>

  <p>“Sizi dinliyorum,” diye karşılık verdi Mühendis,” ancak öncesinde size bir sorum olacak.”</p>

  <p>Bu sözler üzerine yüzü kızaran Bay Meçhul bir an oradan uzaklaşmayı düşündü. Cyrus Smith hiç kuşku yok ki, geçmişiyle ilgili bir soru soracağını düşünen suçlunun yüreğinden geçenleri anladı.</p>

  <p>Elini tutarak,</p>

  <p>“Arkadaş,” dedi, “biz sizin yalnızca arkadaşınız değil, dostunuzuz. Size bunu söylemek istiyordum, şimdi sizi dinliyorum.”</p>

  <p>Gözlerini elleriyle kapatan Bay Meçhul’ün tüm vücudu titremelerle sarsıldı ve bir süre tek bir söz bile edemedi.</p>

  <p>“Bayım,” dedi sonunda, “sizden bana bir iyilikte bulunmanızı rica edeceğim.”</p>

  <p>“Nedir?”</p>

  <p>“Dört, beş mil ötede, dağın eteğinde evcil hayvanlar için bir ağılınız var. Bu hayvanların titiz bir bakıma ihtiyaçları var. Orada onlarla yaşamama izin verir misiniz?”</p>

  <p>Cyrus Smith, birkaç saniye boyunca bu talihsiz adamı büyük bir acıma duygusuyla izledi. Sonra,</p>

  <p>“Dostum,” dedi, “ağılda ancak hayvanlar için elverişli tezgahlar var...”</p>

  <p>“Benim için yeterli, bayım.”</p>

  <p>“Dostum,” diye devam etti Cyrus Smith, "sizi hiçbir konuda zorlamayacağız. Ağılda yaşamak istiyorsunuz. Kabul. Zaten Granite-house’un kapıları size her zaman açık olacak. Ancak madem ağılda yaşamayı düşünüyorsunuz, oraya rahat bir şekilde yerleşebilmeniz için gerekli hazırlıkları yapacağız.”</p>

  <p>“Hiç önemli değil, bu haliyle de benim için uygun.”</p>

  <p>“Dostum,” diye karşılık verdi, bu içten gelen hitap şeklinde kasıtlı olarak ısrar eden Cyrus Smith, “bu konuda neler yapmamız gerektiğine karar vermemize müsaade edeceksiniz!” “Teşekkürler, bayım,” diye karşılık verdi Bay Meçhul, oradan uzaklaşırken.</p>

  <p>Mühendis derhal arkadaşlarını kendisine yapılan tekliften haberdar etti, bunun üzerine ağıla olabildiğince konforlu, ahşap bir ev yapılmasına karar verildi.</p>

  <p>Ada sakinleri hemen o gün gerekli araç gereçle ağıla gittiler, bir hafta içinde ev konuğunu ağırlamaya hazır hale gelmişti bile. Ahırlara yirmi ayak mesafede olduğu için, o sırada sayıları sekseni bulan muflonları gözlemek kolay olacaktı. Yatak, masa, sandalye, dolap ve sandıktan oluşan birkaç mobilya üretilmesinin ardından ağıla silah, cephane ve gerekli aletler taşındı.</p>

  <p>Yeni evinin yapım çalışmalarına hiç katılmamış olan ve bu işi ada sakinlerine havale etmiş bulunan Bay Meçhul, yayladaki çalışmalarını tamamlamak istiyordu. Onun sayesinde topraklar zamanı geldiğinde istendiği gibi ekilecek bir şekilde sürülmüştü.</p>

  <p>20 Aralık akşamı ağıldaki hazırlıklar tamamlanmıştı. Mühendis evinin onu ağırlamaya hazır olduğunu bildirdi, Bay Meçhul de akşam yatmak için oraya gideceğini söyledi.</p>

  <p>O akşam ada sakinleri, Granite-house’un büyük salonunda toplanmışlardı. Saat sekizdi -arkadaşlarının onlardan ayrılacağı saat - Vedalaşmanın Bay Meçhul’ü üzeceğini düşünerek onu kendi haline bırakmaya karar vermiş ve tekrar Granite-house’a çıkmışlardı.</p>

  <p>Sohbete başladıkları sırada kapı hafifçe vurulmuş ve hemen ardından içeri giren Bay Meçhul, doğrudan konuya girmişti:</p>

  <p>“Baylar,” dedi, “sizden ayrılmadan önce, başımdan geçenleri bilmenizin doğru olacağını düşünüyorum.”</p>

  <p>Cyrus Smith ve arkadaşları bu basit sözcüklerden oldukça etkilenmişlerdi.</p>

  <p>Mühendis ayağa kalktı.</p>

  <p>“Sizden hiçbir şey anlatmanızı istemiyoruz, dostum,” dedi. “Susma hakkına sahipsiniz...”</p>

  <p>“Konuşmam gerek.”</p>

  <p>“O zaman oturun.”</p>

  <p>“Ayakta duracağım.”</p>

  <p>“Sizi dinlemeye hazırız,” diye karşılık verdi Cyrus Smith.</p>

  <p>Salonun yarı gölgeli bir köşesinde kollarını kavuşturmuş bir halde duran Bay Meçhul, boğuk bir sesle, konuşmakta zorlanan biri gibi öyküsünü anlatmaya başladığında dinleyicileri bir kez dahi sözünü kesmediler:</p>

  <p>“20 Aralık 1854 günü İskoçyalı Lord Glenarvan’a ait buharlı gezi yatı <i>Duncan</i>, Avustralya’nın batı kıyısının 37. paralelle kesiştiği noktada yer alan Bemouilli Burnu’na demir atmıştı. Bu yatta Lord Glenarvan, eşi, İngiliz ordusundan bir binbaşı, bir Fransız coğrafyacı, bir genç kız ve genç bir çocuk bulunuyordu. Bu son ikisi, gemisi <i>Britannia</i> bir yıl önce batan Kaptan Grant’ın çocuklarıydı. John Mangles yönetimindeki <i>Britannia</i>’nın on beş kişiden oluşan bir mürettebatı vardı.</p>

  <p>“Bu yatın o tarihte, Avustralya kıyılarında bulunmasının nedeni şuydu:</p>

  <p>“Altı ay önce İngilizce, Almanca ve Fransızca olarak kaleme alınmış pusulayı içeren bir şişe, <i>Duncan</i> tarafından İrlanda Denizinde bulunmuştu. Pusulada Kaptan Grant ve iki adamının kazadan sağ olarak kurtulduğu ve sığındıkları adanın koordinatları bildiriliyordu ancak enlem derecesi net bir şekilde okunsa da suyla silinmiş olan boylam derecesini anlayabilmek mümkün değildi.</p>

  <p>“Enlem derecesi 37° 11’ güneydi. Bu durumda, boylam derecesi bilinmediğine göre, otuz yedinci paralelle kesişen kıtaları ve denizleri tarayarak Kaptan Grant ve iki arkadaşının bulundukları yer saptanabilirdi.</p>

  <p>“İngiliz amiralliğinin bu araştırmayı başlatmakta tereddüt göstermesi üzerine Lord Glenarvan, Kaptan’ı bulabilmek için her yolu denemeye karar verdi. Bu arada Mary ve Robert Grant onunla temasa geçmişlerdi. <i>Duncan</i> yatı Lord’un ailesinin ve Kaptan’ın çocuklarının da katılmak istedikleri uzun bir yolculuk için donatıldı. Glasgow’dan yola çıkan <i>Duncan,</i> Atlantik’e yönelerek Macellan Bogazı’nı aştıktan sonra, Pasifik kıyıları boyunca ilerleyerek pusulanın ilk yorumuna göre, Kaptan Grant’ın yerlilerin elinde tutsak olarak bulunduğu Patagonya’ya ulaştı.</p>

  <p>“Yolcularını Patagonya’nın batı kıyısına indiren <i>Duncan,</i> onları doğu kıyısından geri almak üzere Corrientes Burnu’na doğru yola çıktı.</p>

  <p>“37. paralel boyunca Patagonya’yı baştan başa kat eden Lord Glenarvan, Kaptan’a ait hiçbir ize rastlamadı, bunun üzerine 13 Aralık günü araştırmalarına okyanusta devam etmek üzere gemisiyle yeniden yola çıktı.”</p>

  <p>“Yolunun üzerindeki Tristan d’Acunha ve Amsterdam adalarında da herhangi bir ipucuyla karşılaşmayan <i>Duncan,</i> az önce de söylediğim gibi 20 Aralık günü Avustralya kıyısındaki Bemouilli Burnu’na ulaştı.”</p>

  <p>“Tıpkı Amerika’yı olduğu gibi Avustralya’yı da boydan boya kat etmeyi düşünen Lord Glenarvan, gemisinden ayrıldı. Kıyıdan birkaç mil ötede bulunan bir çiftliğin İrlandalı sahibi yolculara büyük konukseverlik gösterdi. Bu İrlandalıya o kıyılara kadar gelmelerinin nedenini anlatan Lord Glenarvan, ona iki yıldan daha az bir süre önce, Avustralya’nın batı kıyılarında batan <i>Britannia</i> adlı üç direkli bir gemiden haberdar olup olmadığını sordu.</p>

  <p>“Irlandalı bu kazadan söz edildiğini hiç duymamıştı, ama hizmetkarlarından biri herkesi şaşırtarak araya girdi ve şunları söyledi;</p>

  <p>‘Sayın Lordum Tanrıya şükredin. Kaptan Grant hâlâ yaşıyorsa, Avustralya’da olması gerekir.’</p>

  <p>‘Kimsiniz?’ diye sordu Lord Glenarvan.</p>

  <p>‘Tıpkı sizin gibi bir İskoçyalı, Lordum,’ diye yanıtladı bu adam, ‘ben de Kaptan Grant’ın batan <i>Britannia</i>’daki yol arkadaşlarından biriyim.’</p>

  <p>“Bu adamın adı Ayrton’dı. Gösterdiği belgelerle de kanıtladığı gibi <i>Britannia</i>’nın baştayfasıydı. Ancak geminin kayalıklara çarparak parçalanmasından sonra bir daha Kaptan Grant’ı görememiş, Kaptan ve tüm mürettebatın boğulduğunu düşünerek <i>Britannia</i>’dan sağ kurtulan tek kişinin kendisi olduğuna inanmıştı.</p>

  <p>‘Oysa,’ diye ekledi, <i>‘Britannia</i> Avustralya’nın batı değil, doğu kıyısında battı, pusulanın da belirttiği gibi Kaptan Grant hâlâ sağsa, Avustralyalı yerlilerin eline düşmüştür ve onu diğer kıyıda aramak gerekir.’</p>

  <p>“Bu şekilde konuşan adamın içten bir sesi, güvenilir bakışları vardı. Söylediklerinden şüphe duyulamazdı. Bir yıldan beri yanında çalıştığı İrlandalı ona kefildi. Bu adama güvenen Lord Glenarvan, onun tavsiyelerine uyarak Avustralya’yı 37. paralel boyunca kat etmeye karar verdi. Lord Glenarvan, eşi, iki çocuk, binbaşı, Fransız, Kaptan Mangles ve birkaç tayfadan oluşan küçük kafile Ayrton’ın rehberliğinde yola koyulmaya hazırlanırken, İkinci Kaptan Tom Austin yönetimindeki <i>Duncan,</i> Lord Glenarvan’ın talimatlarını bekleyeceği Melbourne’a gidecekti.</p>

  <p>“23 Aralık 1854’te yola çıktılar.”</p>

  <p>“Ayrton’ın bir hain olduğunu belirtmenin zamanı geldi. Aslında <i>Britannia</i>’nın baştayfası olan bu adam, kaptanıyla tartıştıktan sonra mürettebatını ayaklanmaya ve gemiyi ele geçirmeye teşvik etmiş, 8 Nisan 1852’de Kaptan</p>

  <p>Grant tarafından yerinde bir kararla Avustralya’nın batı kıyısına bırakılmıştı.</p>

  <p>“Yani <i>Britannia</i>’nın başına gelenler hakkında hiçbir bilgiye sahip olmayan bu sefil adam, olan biteni Lord Glenarvan’ın hikayesinden öğrenmişti! Kaptan’ın onu terk etmesinden sonra Benjoyce adıyla kanun kaçaklarının lideri olmuştu ve hiç utanmadan kazanın doğu kıyısında meydana geldiğini söyleyerek Lord Glenarvan’ı oraya yönlendirmek istemesi, <i>Duncan</i>’ı orada daha kolay ele geçireceğini planlamasından kaynaklanıyordu. ”</p>

  <p>O sırada sesi titremeye başlayan Bay Meçhul konuşmasına bir an için ara verdi. Ancak biraz sonra sözlerine yeniden başladı.</p>

  <p>“Böylece Avustralya topraklarındaki araştırma gezisine başlandı. Ayrton ya da Ben Joyce tarafından yönetildiği için doğal olarak kotu sonuçlanan bu sefer, adamın çevrilen dolaptan haberdar olan çetesi tarafından bazen geriden, bazen de önden izleniyordu.</p>

  <p>“Bu arada <i>Duncan</i> onarım için Melbourne’e gönderilmişti. Şimdi sıra Lord Glenarvan’ın gemisine Melbourne’den ayrılarak daha kolay ele geçirilebileceği Doğu Avustralya kıyısına hareket etmesi için talimat vermesine gelmişti. Araştırma gezisini her türlü kaynaktan yoksun geniş ormanlar arasında, kıyının çok yakınlarına yönlendiren Ayrton, <i>Duncan</i>m ikinci kaptanına vermekle yükümlü olduğu ve yatı hemen doğu kıyısındaki Twofold Körfezi’ne götürmesi talimatını veren bir mektup elde etti. Ayrton’ın suç ortaklarının gemiyi bekledikleri yer de orasıydı.</p>

  <p>“Mektubun kendisine teslim edildiği anda maskesi düşen ve <i>Duncan'ı</i> ne pahasına olursa olsun ele geçirmeye kararlı olan bu hainin kaçmaktan başka çaresi kalmamıştı. Böylece iki gün sonra Melbourne’a ulaştı.</p>

  <p>“Bu cani o ana dek alçakça planlarım başarıyla uygulamıştı. <i>Duncan</i>’ı, suç ortaklarının kolayca ele geçireceği Twofold Körfezi’ne götürecek ve mürettebatı katlettikten sonra Ben Joyce bu denizlerin hakimi olacaktı... Tanrı onun bu uğursuz planlarını gerçekleştirmesine engel olmalıydı.</p>

  <p>“Ayrton, Melbourne’e vardığında mektubu durumu hemen kavrayan ve hareket hazırlıklarına başlayan İkinci Kaptan Tom Austin’e verdi. Demir almalarının ertesi günü İkinci Kaptan’ın yatı Doğu Avustralya’daki Twofold Körfezi’ne değil, Yeni Zelanda’nın doğu kıyılarına götürdüğünü öğrendiğinde Ayrton'ın hayal kırıklığı ve ülkesi görülmeye değerek, ikinci Kaptan’ın kararına karşı çıkmaya kalkıştığında Austin ona mektubu gösterdi!... Gerçekten de mektubu kaleme alan Fransız coğrafyacının ilahi hatası nedeniyle rota Yeni Zelanda’nın doğu kıyısı olarak belirtilmişti.</p>

  <p>“Ayrton'ın tüm planları altüst olmuştu! Ayaklanma çıkartmak isteyince hapsedildi. Böylece hem suç ortaklarının, hem de Lord Glenarvan’ın akibetinden habersiz olan Ayrton Yeni Zelanda’ya götürüldü.</p>

  <p>"Bu kıyıya demir atan <i>Duncan,</i> 3 Mart’a kadar orada bekledi O gün Ayrton patlamalar duydu. Bunlar Duncan’ın kısa menzilli lop atışlarıydı ve hemen ardından Lord Glevarvan ile yanındakiler gemiye çıktı.</p>

  <p>“Olaylar şöyle gelişmişti.”</p>

  <p>“Lord onca yorgunluk ve tehlikenin ardından yolculuğunu tamamlayarak Avustralya’nın doğu kıyısındaki Twofold Körfezi’ne ulaşmıştı. Ancak <i>Duncun</i> orada değildi! Melbourne’a telgraf çektiğinde, ona <i>Duncan</i>’ın ayın 18’inde ‘bilinmeyen’ bir rotaya doğru yola çıktığı bildirildi.”</p>

  <p>“Lord Glenarvan’ın aklına gelen tek şey yatının Ben Joyce’un eline geçtiği ve bir korsan gemisine dönüştüğü oldu!”</p>

  <p>“Yürekli ve eli açık bir adanı olan Lord Glenarvan yoluna devam etmeye kararlıydı. Kiraladığı bir ticaret gemisiyle Yeni Zelanda’nın batısına gelerek 37. paralel boyunca doğu kıyısına dek Kaptan (mantın izine rastlamadan ilerledi, diğer kıyıya ulaştığında, Tanrının lütfuyla İkinci Kaptan’ın emirleri doğrultusunda beş haftadır orada bekleyen <i>Punç</i> in’ına kavuştu!”</p>

  <p>“Günlerden 3 Mart 1855 ti. Lord Glenarvan gemisine dönmüştü, ancak Ayrton da oradaydı. Lord karşısına getirilen bu adamdan Kaptan Grant hakkında bildiği her şeyi anlatmasını istedi. Ayrton’ın konuşmayı reddetmesi üzerine Lord Glenarvan ona ilk molada In giliz yetkililerine teslim edileceğini bildirdi. Ayrton sessizliğim bozmadı.’</p>

  <p>“<i>Duncan</i> 37. paralel üzerindeki yolculuğuna devam etti. Bu arada Leydi Glenarvan, haydutun direncini kırmayı başarmış ve Ayrton kendisini İngiliz yetkililere teslim etmek yerine Pasifik’teki adalardan birine bırakması halinde Lord Glenarvan’a her şeyi anlatacağını bildirmişti. Kaptan Grant hakkındaki her şeyi öğrenmeye kararlı olan Lord Glenarvan bu teklifi kabul etti.”</p>

  <p>“Böylece Ayrton tüm yaşamını anlatmaya başladı, ama Kaptan Grant onu Avustralya kıyılarına bıraktığı günden sonra neler olup bittiğini bilmediği ortadaydı.”</p>

  <p>“Yine de Lord Glenarvan ona verdiği sözü tuttu. Yoluna devam eden <i>Duncan</i>, Tabor Adası na ulaştı. Ayrton’ın 37. paralel üzerindeki bu adaya bırakılması sırasında büyük bir mucize gerçekleşti; Kaptan Grant ve iki adamı da oradaydı. Mahkum, bu ıssız adacıkta onların yerini alacaktı ve yattan ayrılırken Lord Glenarvan ona şunları söyledi:</p>

  <p>‘Burada türdeşlerinizle iletişim kurma olanağına sahip olmadan, dünyadan uzakta yaşayacaksınız. <i>Duncan</i>’ın sizi bıraktığı bu adacıktan kaçamayacaksınız. Tanrı’nın yüreklerin derinliklerini okuyan gözlerinin önünde tek başınıza yaşayacaksınız, ancak Kaptan Grant gibi kaybolmuş sayılmayacaksınız. İnsanların hafızasında iğrenç anılarla yer alsanız da onlar sizi unutmayacaklar. Nerede olduğunuzu ve sizi nerede bulacağımı biliyorum, Ayrton. Bunu asla unutmayacağım!’</p>

  <p>“Ve demir alan <i>Duncan,</i> kısa süre sonra gözden kayboldu.”1</p>

  <p>“Tarih 18 Mart 1855’i gösteriyordu.” “Yalnız kalmış olsa da Ayrton’ın elinde silahlar, cephaneler, araç gereçler ve tohumlar vardı. Ayrıca onurlu Kaptan Grant’ın inşa etmiş olduğu evde de kalabilirdi. Yapacağı tek şey yaşamını sürdürmek ve işlediği suçların cezasını tek başına çekmekti.”</p>

  <p>“Baylar, işlediği suçlardan utanç duyarak son derece pişman olan bu adam çok mutsuzdu! Kendi kendine, insanlar bir gün onu almak için bu adaya gelirlerse, onların arasına dönmeye layık biri olacağını söylüyordu! Bu zavallı çok acı çekiyordu! Çalışarak kendini baştan yaratmak için durmadan çalışıyordu! Yeni bir insan olmak için sürekli dua ediyordu!”</p>

  <p>“İki, üç yıl boyunca bu, böyle devam etti; ancak tek başına yaşamanın tüketmeye başladığı Ayrton, sürekli olarak adanın açıklarında belirecek bir gemiyi gözlüyor, kendi kendine cezasının yakında tamamlanıp tamamlanmayacağını sorarak şimdiye dek kimsenin çekmediği sıkıntılar çekiyordu! Ah! vicdan azabıyla kıvranan bir yürek için bu yalnızlık ne kadar zordu!”</p>

  <p>“Ama hiç kuşku yok ki, Tanrı’nın cezasını yeterli bulmadığı bu bahtsız, yavaş yavaş yabanileşmeye başladığını hissediyordu! Terk edilmiş olduğu günden, onu bulduğunuz bu sefil duruma dek iki mi, yoksa dört yıl mı geçtiğini söyleyecek durumda değildir!”</p>

  <p>“Baylar, sizlere Ayrton ya da Ben Joyce’un ben olduğumu söylememe sanırım gerek yok!” Öykünün sonunda ayağa kalkan Cyrus Smith ve arkadaşlarının ne kadar duygulanmış olduklarını tasvir etmek oldukça güç! Onca sefalet, onca acı ve ümitsizlik apaçık bir şekilde kendilerine anlatılmıştı!</p>

  <p>“Ayrton,” dedi Cyrus Smith, “büyük bir suç işlemişsiniz, ancak Tanrı çekmiş olduğunuz cezayı yeterli bulmuş olmalı! Bunu sizi türdeşlerinizin arasına göndererek gösterdi. Bağışlandınız, Ayrton! Şimdi arkadaşımız olmak istiyor musunuz?”</p>

  <p>Ayrton geri çekilmişti.</p>

  <p>“İşte elim!” dedi Mühendis.</p>

  <p>Cyrus Smith’in kendisine uzattığı bu ele doğru atılan Ayrton gözyaşlarına boğuldu.</p>

  <p>“Bizimle yaşamak ister misiniz?” diye sordu Cyrus Smith.</p>

  <p>“Bay Smith, bana biraz daha zaman verin,” diye karşılık verdi Ayrton, “beni ağıldaki evde yalnız bırakın!”</p>

  <p>“Nasıl isterseniz, Ayrton,” diye yanıtladı Cyrus Smith.</p>

  <p>Ayrton yanlarından ayrılmak üzereyken, Mühendis ona son bir soru daha sordu:</p>

  <p>“Dostum, son bir şey daha. Niyetiniz tek başınıza yaşamaksa, sizi bulmamızı sağlayan bu pusulayı neden denize bıraktınız?”</p>

  <p>“Pusula mı?” diye karşılık verdi, neden söz edildiğini anlamamış gibi görünen Ayrton.</p>

  <p>“Evet, Tabor Adası’nın koordinatlarını tam olarak veren ve bir şişenin içine kapatılmış bir pusula!”</p>

  <p>Eliyle alnını ovuşturan Ayrton, bir süre düşündükten sonra,</p>

  <p>“Ben asla denize bir pusula bırakmadım!” diye yanıtladı.</p>

  <p>“Hiç mi?” diye haykırdı Pencroff</p>

  <p>“Hiç!”</p>

  <p>Öne doğru eğilen Ayrton kapıya yöneldi.</p>
</body>
</html>
