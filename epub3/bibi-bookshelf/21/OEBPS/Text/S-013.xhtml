<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>II</h1>

  <p>Adanın biraz açığına demir atmış olan korsanların niyeti açıkça ortadaydı, ertesi sabah kayıklarıyla kıyıya çıkacaklardı!</p>

  <p>Cyrus Smith ve arkadaştan karşı koymaya hazırlardı, ancak ne kadar kararlı olurlarsa olsunlar, tedbirli davranmayı unutmamalıydılar. Korsanlar adanın iç bölümlerini araştırmaya kalkışmaz, kıyıda kalmakla yetinirlerse, orada insanların yaşadığını fark etmeyebilirlerdi. Amaçları gerçekten yalnızca Mercy’den su ikmali yapmaksa, ağzın bir buçuk mil ötesindeki köprünün ve Peribacaları’ndaki düzenlemelerin gözlerinden kaçması mümkündü.</p>

  <p>Ama o bayrağı gemiye neden çekmişlerdi? O top patlamasının anlamı neydi? Yeni bir kara parçasının ele geçirilmesini kutlamak amacı taşımıyorsa, yalnızca gösterişti! Artık Cyrus Smith geminin güçlü silahlarla donanmış olduğunu biliyordu. Oysa korsanların toplarına karşı ada sakinlerinin elinde ne vardı? Yalnızca birkaç tüfek.</p>

  <p>“Neyse ki, onların ulaşamayacağı bir noktadayız. Düşman savağın otlar ve sazlarla kaplı olan ağzını keşfedemeyecek, dolayısıyla Granite-house’a girmeleri mümkün değil.”</p>

  <p>“Ama ya ekinlerimiz, kümesimiz, ağılımız, yani her şeyimiz!” diye haykırdı Pencroff ayağını yere vurarak. “Birkaç saat içinde hepsini talan edebilirler!”</p>

  <p>“Hepsini Pencroff,” diye karşılık verdi Cyrus Smith, “ve onları engelleyebilecek durumda değiliz."</p>

  <p>“Acaba kaç kişiler? İşte asıl soru bu,” dedi Gazeteci. “Sayıları bir düzineden fazla değilse, haklarından gelebiliriz, ancak kırk, elli ya da daha fazlalarsa!..”</p>

  <p>“Bay Smith,” dedi bunun üzerine Mühendis’e doğru ilerleyen Ayrton, “sizden bir şey için izin isteyeceğim.”</p>

  <p>“Nedir, dostum?”</p>

  <p>“Mürettebatın durumunu öğrenmek için gemiye gitmek istiyorum.”</p>

  <p>“Ama, Ayrton...” diye karşılık verdi Mühendis tereddüt ederek, “bu hayatınızı tehlikeye atmak demek...”</p>

  <p>“Neden olmasın Bayım?”</p>

  <p>“Bu görevinizin sınırlarını aşıyor.” “Görevim bu,” diye yanıtladı Ayrton. “Gemiye kadar kayıkla mı gideceksiniz?” diye sordu Gédéon Spilett.</p>

  <p>“Hayır, Bayım, yüzerek gideceğim. Kayık bir insanın geçebileceği yerlerden geçemez.” “Geminin kıyının bir mil, bir çeyrek açığında bulunduğunu biliyor musunuz?” dedi Harbert.</p>

  <p>“İyi bir yüzücü sayılırım, Bay Harbert.”</p>

  <p>“Size tekrar söylüyorum, bu hayatınızı tehlikeye atmak anlamına geliyor,” dedi Mühendis.</p>

  <p>“Önemli değil,” diye karşılık verdi Ayrton. “Bay Cyrus, bunu sizden bir lütuf olarak rica ediyorum. Belki de bu sayede, kendimi onurlu bir insan gibi hissedeceğim!”</p>

  <p>“Gidin, Ayrton,” diye yanıtladı, önerisini geri çevirmenin yeniden dürüst bir insan haline gelmiş olan bu eski suçluyu bir hayli üzeceğini hisseden Mühendis.</p>

  <p>“Size eşlik edeceğim,” dedi Pencroff.</p>

  <p>“Bana güvenmiyorsunuz!” diye sert bir şekilde yanıtladı Ayrton.</p>

  <p>Sonra daha mütevazi bir ses tonuyla ekledi:</p>

  <p>“Yazık!”</p>

  <p>“Hayır! hayır!” diye araya girdi Cyrus Smith “Pencroff un sizden kuşkusu yok! Sözlerini yanlış anladınız.”</p>

  <p>“Gerçekten öyle,” diye yanıtladı Denizci, “Ayrton’a yalnızca adacığa kadar eşlik etmeyi önerdim. Bu alçaklardan biri oraya mevzilenmiş olabilir, alarm vermesini önlemek için iki kişi daha avantajlı olabilir. Ayrton teklif ettiği gibi gemiye tek başına giderken, ben adacıkta onu bekleyeceğim!”</p>

  <p>Bu kararın alınması üzerine Ayrton hazırlıklara başladı. Projesi bir hayli riskli olsa da gecenin koyu karanlığı sayesinde başarıya ulaşabilirdi. Zincirlere ya da çarmıhın basamaklarına tutunacak olan Ayrton, korsanların sayısını ve belki de niyetlerini öğrenebilirdi.</p>

  <p>Ayrton ve Pencroff arkadaşlarıyla beraber kıyıya indiler. Üzerindekileri çıkaran Ayrton, hâlâ soğuk olan deniz suyundan fazla etkilenmemek için vücudunu yağ ile ovuşturdu. Suda saatler boyunca beklemesi gerekebilirdi.</p>

  <p>Bu arada Pencroff ve Nab birkaç yüz ayak yukarıda, Mercy’nin kıyısına bağlanmış olan kayığı getirmeye gitmişlerdi, döndüklerinde Ayrton yola çıkmaya hazırdı.</p>

  <p>Ada sakinleri omuzlarına bir battaniye yerleştirdikleri Ayrton’ın elini sıktılar.</p>

  <p>Ayrton, Pencroff ile birlikte kayığa bindi.</p>

  <p>Karanlığın ortasında gözden kaybolduklarında saat gecenin on buçuğuydu. Arkadaşları onları beklemek üzere Peribacaları’na gittiler.</p>

  <p>Kanalın kolayca aşılmasının ardından kayık adacığın kıyısına ulaştı. Korsanların oraya çıkmış olması olasılığı dikkate alınarak tedbirli davranıldı. Ama incelemelerden sonra adacıkta kimsenin bulunmadığı anlaşıldı. Bunun üzerine Ayrton beraberindeki Pencroff’la kayalıkların oyuklarına yuvalanmış olan kuşları kaçırarak adacığın diğer kıyısına doğru ilerledi. Sonra denize atlayarak az önce yanan tek tük ışıklarla konumu belli olan gemiye doğru sessizce yüzmeye başladı.</p>

  <p>Pencroff a gelince, kıyıdaki bir kayanın oyuğuna sığınarak arkadaşının dönüşünü bekledi.</p>

  <p>Bu arada en ufak bir gürültü dahi çıkarmayan Ayrton, güçlü kulaçlar atarak ilerliyordu. Kafasını su yüzeyine hafifçe çıkartmış olarak yüzerken, gözleri ışıkları suya yansıyan geminin karanlık kütlesine sabitlenmişti. Yerine getirmeye söz verdiği görevinden başka bir şey düşünmüyordu, yalnızca korsanlarla değil, bu suları sıkça ziyaret eden köpekbalıklarıyla karşılaştığında göze alacağı tehlikeleri aklından bile geçirmiyor, akıntının kendisini sürüklemesiyle kıyıdan hızla uzaklaşıyordu.</p>

  <p>Yarım saat sonra hiç fark edilmeden gemiye yaklaşan Ayrton, bir eliyle cıvadra bastonunun zincirine asıldı. Biraz soluklandıktan sonra zincirleri tırmanarak geminin baş kısmına doğru yükseldi. Orada tayfaların kurumaya bırakılmış pantolonlarından birini ayağına geçirdi. Ardından sağlamca tutunarak etrafı dinledi.</p>

  <p>Gemide kimse uyumuyor, aksine kahkahalar ve şarkılar arasında sohbet ediliyordu. Küfürler arasında Ayrton’ın dikkatini çeken birkaç sözcük şunlardı.</p>

  <p>“Bu gemiyi ele geçirmemiz iyi oldu!” <i>“Speedy</i> ismi gibi hızlı gidiyor!”</p>

  <p>“Norfolk deniz kuvvetlerinin tamamı bu geminin peşinde olmalı!”</p>

  <p>“Yaşasın geminin kaptanı!”</p>

  <p>“Yaşasın Bob Harvey!”</p>

  <p>Ayrton’ın bu sözleri duyduğunda neler hissettiği, gözü pek bir denizci olan Bob Harvey’nin Avustralya’dan eski bir arkadaşı olduğu ve kendisine ait canice projeleri hayata geçirdiği öğrenildiğinde daha iyi anlaşılacak. Bob Harvey, Sandwich adalarından birine götürmek üzere silah, cephane ve her türlü alet edevatla yüklenmiş olan bu briki Norfolk açıklarında ele geçirmişti. Mahkum sıfatına korsanlığı da ekleyen çetesiyle birlikte, Malezyalılar’ın vahşetini aratmayacak bir şekilde Pasifik’teki gemileri yağmalamış, mürettebatlarını katletmişti!</p>

  <p>Şişeleri peş peşe deviren korsanlar, birbirlerine yüksek sesle kahramanlık hikayelerini anlatıyorlardı ve Ayrton’ın bu konuşmalardan çıkardıkları şunlardı:</p>

  <p><i>Speedy</i>’nin şu anki mürettebatı, Norfolk’tan kaçan İngiliz mahkumlardan oluşuyordu.</p>

  <p>Norfolk Adası Avustralya’nın doğusunda, 29° 2’ güney enlem, 165° 42’ doğu boylam derecelerinde yer alan ve çevresi altı fersah olan küçük bir adaydı. Deniz seviyesinden bin yüz ayak yüksekte bulunan Pitt Tepesi’nin hakim olduğu bu ada, zamanla İngiltere’nin en azılı kürek mahkumlarının gönderildiği bir cezaevi haline gelmişti. Sıkı bir disiplin altında, en ağır cezalara çarptırılan ve sayıları beş yüzü bulan bu mahkumlar, valinin emrindeki yüz elli asker ve yüz elli görevlinin gözetiminde bulunuyorlardı, insanın bunca ip kaçkınından oluşan bir topluluğu kafasında canlandırabilmesi oldukça güçtü. Sıkı gözetime rağmen, nadiren de olsa içlerinden bazıları ele geçirdikleri gemilerle kaçmayı başararak Polinezya Takımadaları’na yöneliyorlardı.</p>

  <p>Bob Harvey ve arkadaşlarının yaptığı da buydu. Bir zamanlar Ayrton’da aynı şeyi yapmak istemişti. Bob Harvey, Norfolk açıklarında demirlemiş olan <i>Speedy</i>’yi ele geçirerek mürettebatını katletmişti ve Ayrton’ın da yakından tanıdığı, bir zamanların uzun yol kaptanı Harvey’in yönetimindeki brik, bir yıldan beri Pasifik’i haraca kesen bir korsan gemisi haline gelmişti.</p>

  <p>Korsanların büyük çoğunluğu, geminin kıç güvertesinde toplanmıştı, bir kısmı da ön güverteye uzanmış yüksek sesle sohbet ediyordu.</p>

  <p>Ayrton, şarap şişelerinin tokuşturulması ve naralar arasında süre giden konuşmalardan <i>Speedy</i>’nin Lincoln Adası açıklarına gelmesinin yalnızca tesadüf olduğunu öğrenmişti. Bob Harvey daha önce buraya hiç ayak basmamıştı, ancak Cyrus Smith’in de tahmin ettiği gibi haritalarda yer almayan bu bilinmedik kara parçasıyla karşılaştığında, onu ziyaret etmeye ve uygun bulursa, brikin bağlama limanı haline getirmeye karar vermişti.</p>

  <p><i>Speedy</i>’ye çekilen siyah bayrağa ve savaş gemilerini taklit edercesine patlatılan toplara gelince, bu korsanların gösteriş merakından başka bir şey değildi. Yani bir işaret anlamına gelmiyordu ve Norfolk Adası mahkumlarının Lincoln Adası’yla hiçbir ilişkileri yoktu.</p>

  <p>Bu durumda ada sakinlerinin yurdu büyük bir tehdit altındaydı. Küçük limanı, ada sakinleri tarafından en elverişli koşullarda değerlendirilen doğal kaynakları, Granite-house’un gizlenmiş derinlikleriyle adanın korsanlar için bulunmaz bir nimet olduğu ortadaydı. Hiç kimse tarafından bilinmediği için belki de uzun süre hiç cezalandırılmadan, güvenlik içinde yaşayacakları bu adayı mükemmel bir sığınak limanı haline getireceklerdi. Bu arada ada sakinlerine yaşama hakkı tanınmayacağı ve Bob Harvey’le arkadaşlarının ilk işinin onları acımasızca katletmek olacağı da ortadaydı. Korsanların buraya yerleşmeye niyetli olmalarından ve <i>Speedy</i> sefere çıksa bile, burada birilerini bırakmayı ihmal etmeyeceklerinden, Cyrus Smith ve arkadaşlarının kaçma ve adanın başka bölümlerinde gizlenme olanakları da yoktu. Bu durumda dövüşmekten ve acıma duyguları olmadığı için her tür cezayı hak eden bu sefillerin hepsini yok etmekten başka çare yoktu.</p>

  <p>İşte Ayrton’ın aklından geçenler bunlardı, Cyrus Smith’in de aynı görüşü paylaşacağını iyi biliyordu.</p>

  <p>Ancak direnmek ve sonunda zafere ulaşmak mümkün müydü? Bu, brikin donanımına ve barındırdığı korsan sayısına bağlıydı.</p>

  <p>İşte Ayrton’ın ne pahasına olursa olsun, öğrenmek istediği buydu. Bir saat sonra gürültülerin yavaş yavaş kesilmeye başlamasını ve korsanların çoğunun sızmasını fırsat bilerek el fenerlerinin sönmesiyle koyu bir karanlığa gömülmüş olan güverteye doğru harekete geçti.</p>

  <p>Ayrton zincire tutunarak kendini yukarıya çekti, sonra cıvadra bastonunu izleyerek brikin ön kasarasına ulaştı. Sağda, solda yatan korsanların arasından süzülerek gemiyi dolaştığında, <i>Speedy</i>’nin dört, beş kilo ağırlığında gülleler fırlatabilecek dört topla donanmış olduğunu fark etti. Hatta topları yoklayarak barut doldurulduktan sonra hepsinin kamalarının kapatılmış olduğunu anladı. Kullanımı kolay olan bu topların tahrip gücü oldukça yüksekti.</p>

  <p>Güvertede yatan adamlara gelince, sayılarının on kadar olduğu söylenebilirdi, ancak birçoğunun brikin iç bölümlerinde uyuduklarını tahmin etmek mümkündü. Zaten Ayrton konuşulanlardan gemide yaklaşık elli kişi bulunduğunu öğrenmişti. Bu sayı Lincoln Adası’nın altı sakini için oldukça fazlaydı! Yine de Ayrton’ın fedakarlığı sayesinde rakiplerinin gücü hakkında bilgi sahibi olacak olan Cyrus Smith gerekli önlemleri alacaktı.</p>

  <p>Bu durumda üstlendiği görevi yerine getirmiş olan Ayrton’a geri dönerek arkadaşlarını durumdan haberdar etmekten başka bir şey kalmıyordu, böylece denize doğru süzülmek için brikin pruvasına doğru ilerlemeye hazırlandı.</p>

  <p>Ancak görevinin gerektirdiğinden daha fazlasını yapmak isteyen bu adamın aklına kahramanca bir eyleme girişme düşüncesi gelmişti. Hayatını feda edecek, buna karşılık adayı ve sakinleri kurtaracaktı. Cyrus Smith’in her türden silahla donanmış bu elli hayduta karşı koyamayacağı ortadaydı, ya kaba kuvvetle Granite-house’u ele geçirecek ya da onları kuşatma altında tutarak açlığa mahkum edeceklerdi. İşte o zaman kendisini yeniden onurlu bir insan haline getiren ve her şeyini borçlu olduğunu kurtarıcılarını düşündü. Onları acımasızca katledecek, büyük çabalar harcayarak yaptıkları işleri talan edecek, adalarını bir korsan barınağı haline getireceklerdi. Eski arkadaşı Bob Harvey’in onun, Ayrton’un projelerini hayata geçirmekten başka bir şey yapmadığını aklından geçirdiğinde, bunca felakete kendisinin neden olacağını düşünüyor, tüm bedenini bir ürperti kaplıyordu. O anda briki kendisi ve içinde bulunan herkesle birlikte havaya uçurmak için karşı konulmaz bir istek duydu. Patlama sırasında Ayrton da ölecek, ama sonunda görevim yerine getirmiş olacaktı.</p>

  <p>Ayrton hiç duraksamadı. Gemilerin genellikle arka bölümünde bulunan barut deposuna ulaşmak çok kolaydı. Bu tür bir gemide yeterli miktarda barut bulunmaması mümkün değildi ve gemiyi yok etmek için tek bir kıvılcım ye terliydi.</p>

  <p>Ayrton, uykusuzluktan çok alkolün etkisiyle yere serilmiş çok sayıda korsanın yattığı güvertede sürünerek tedbirli bir şekilde ilerlemeye başladı. Büyük direğin bir fener tarafından aydınlatılan dip kısmında her türlü ateşli silahın bulunduğu bir silahlık vardı.</p>

  <p>Ayrton silahlıktan aldığı bir tabancanın dolu olup olmadığını kontrol etti. Patlamayı gerçekleştirebilmek için daha fazlasına ihtiyacı yoktu. Ardından barut deposunun bulunması gereken kıç güverteye ulaşmak için brikin arkasına doğru süzüldü.</p>

  <p>Ne var ki, neredeyse yarı karanlık olan güvertede yarı sızmış bir halde uzanan korsanlara çarpmadan ilerlemek çok zordu. Küfürler yankılanıyor, tekmeler savruluyordu. Ayrton birçok kez duraklamak zorunda kalmıştı. Ancak sonunda arka bölmeyi örten kapağa ulaştı ve kendisini barut deposuna açılması gereken kapının önünde buldu.</p>

  <p>Ayrton işe koyularak kapıyı zorlamaya başladı. Ancak üzerinde asma kilit bulunduğu için bu işi sessizce halletmek oldukça zordu. Ama Ayrton’ın güçlü bileklerinin asma kilidi koparmasıyla kapı açıldı...</p>

  <p>O sırada Ayrton’ın omzuna bir el yapıştı.</p>

  <p>“Burada ne yapıyorsun?” diye sordu tok bir sesle, karanlıkta aniden belirerek fenerin ışığını Ayrton’ın yüzüne doğrultan uzun boylu bir adam.</p>

  <p>Hızla geri çekilen Ayrton, fenerin ışığında karşısındakinin eski suç ortağı Bob Harvey olduğunu fark etti, ama o uzun zaman önce öldüğünü sandığı Ayrton’ı tanıyamamıştı.</p>

  <p>“Burada ne yapıyorsun?” diye sordu yeniden Bob Harvey, Ayrton’ı pantolonunun kemerinden kavrayarak.</p>

  <p>Hiç yanıt vermeden korsanların liderini güçlü bir şekilde iten Ayrton, barut deposuna doğru hamle yapmanın yollarını aradı. Tonlarca barutun üzerine sıkılacak bir mermi her şeyi bitirecekti!</p>

  <p>“Çocuklar, buraya koşun!” diye haykırdı Bob Harvey.</p>

  <p>Sesine uyanan iki, üç korsan Ayrton’ın üzerine atılarak onu yere yıkmaya çalıştılar. Ancak güçlü Ayrton’ın ellerinden kurtulmasıyla iki el silah sesinin yankılanması bir oldu. İki korsan yere yığıldı, ama Ayrton da kaçamadığı bir bıçak darbesiyle omzundan yaralanmıştı.</p>

  <p>Bob Harvey barut deposunun kapısını kapatmıştı, güverteden gelen uğultulardan korsanların çoğunun uyanmış olduğu anlaşılıyordu. Planının uygulayamayacağını anlayan</p>

  <p>Ayrton’a, Cyrus Smith’in yanında dövüşebilmek için kaçmaktan başka yapacak bir şey kalmıyordu!</p>

  <p>Peki kaçabilecek miydi? Arkadaşlarının yanına ulaşmak için her şeyi göze almış olmasına rağmen, şüpheliydi.</p>

  <p>Tabancasında kalan dört merminin ikisini daha ateşledi, biri Bob Harvey’i hedef almış, ama isabet etmemiş, en azından onu ciddi bir şekilde yaralamamıştı, rakiplerinin patlamaların yarattığı şaşkınlıkla gerilemesini fırsat bilen Ayrton, güverteye ulaşmak için kapının basamağına yöneldi. Önünden geçtiği feneri bir kabza darbesiyle kırarak brikin, kaçmasını kolaylaştıran derin bir karanlığa gömülmesini sağladı.</p>

  <p>Gürültüye uyanmış olan iki, üç korsan, o sırada merdivenleri iniyorlardı. Ayrton’ın beşinci mermisini ateşlemesiyle içlerinden biri basamakların dibine yığıldı, neler olup bittiğini anlayamayan diğerleri de ortadan kayboldular. İki sıçramada güverteye ulaşan Ayrton, son kurşununu da kendisini boğazından yakalayan bir korsanın suratına boşalttıktan sonra küpeşteleri aşarak denize atladı.</p>

  <p>Henüz beş, altı kulaç atmamıştı ki, mermiler dolu gibi üzerine yağmaya başladı.</p>

  <p>Adacıktaki kayalardan birinin dibine sığınmış olan Pencroff ve onları Peribacaları’nda bekleyen Cyrus Smith, Gazeteci, Harbert ve Nab’ın brikten gelen bu patlamaları duyduklarında, ne büyük bir heyecan yaşadıkları tahmin edilebilirdi! Hemen tüfeklerini alarak kumsala fırlamışlardı, her türlü saldırıyı püskürtmek için hazır bekliyorlardı.</p>

  <p>Onlara göre, korsanların eline düşen Ayrton’ın katledilmiş olduğu kesindi ve belki de bu sefiller gece karanlığından yararlanarak adaya çıkmayı düşünüyorlardı!</p>

  <p>Yarım saat ölümcül kaygılar arasında geçti. Patlamaların kesilmiş olmasına rağmen, ne Ayrton, ne de Pencroff ortada görünüyordu. Acaba adacık korsanlar tarafından işgal mi edilmişti? Ayrton ve Pencroff’un yardımlarına koşmak gerekmiyor muydu? Ama bu nasıl olacaktı? O sırada yükselmekte olan sular, kanalı aşılmaz kılıyorlardı. Kayık yanlarında değildi! Cyrus Smith ve arkadaşlarının içini kaplayan derin endişeyi tasvir etmek hiç de kolay değildi!</p>

  <p>Nihayet gece yarısına doğru, içinde iki kişinin bulunduğu kayık kumsala yanaştı. Omzundan hafifçe yaralanmış olan Ayrton ve sağ salim geri dönen Pencroff arkadaşları tarafından kucaklanarak karşılandılar.</p>

  <p>Hepsi birlikte hemen Peribacaları’na sığındılar. Orada, olan biteni anlatan Ayrton, briki havaya uçurmayı denediğini arkadaşlarından gizlemedi.</p>

  <p>Tüm eller, durumun ne kadar ciddi olduğunu açıklayan Ayrton’a doğru uzatıldı. Korsanlar Lincoln Adası’nda yaşayanlar olduğundan artık haberdardılar. Adaya kalabalık ve güçlü silahlarla donanmış olarak inecekler, önlerine çıkan her şeyi yok edeceklerdi. Ada sakinleri ellerine düşerlerse, onlardan hiçbir merhamet beklememeliydiler!</p>

  <p>“Tamam, biz ölmesini de biliriz!” dedi Gazeteci.</p>

  <p>“Geri dönelim ve tetikte bekleyelim,” diye karşılık verdi Mühendis.</p>

  <p>“Bu işten sıyrılabilmek için hiç şansımız var mı, Bay Cyrus?” diye sordu Denizci.</p>

  <p>“Evet, Pencroff.”</p>

  <p>“Hımm! Altıya karşı elli kişi!”</p>

  <p>“Evet! altı!... Birini hesaba katmazsak...”</p>

  <p>“Kimi?” diye sordu Pencroff.</p>

  <p>Cyrus Smith yanıt vermedi, ama eliyle gökyüzünü gösteriyordu.</p>
</body>
</html>
