<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XIII</h1>

  <p>“Bir kazazede!” diye haykırdı Pencroff, “bizden birkaç yüz mil ötedeki şu Tabor Adası’nda! Ah! Bay Cyrus, sanırım artık yolculuk projeme karşı çıkmayacaksınız!”</p>

  <p>“Hayır Pencroff,” diye karşılık verdi Cyrus Smith, “hatta mümkün olduğunca erken yola çıkacaksınız.”</p>

  <p>“Yarın mı?”</p>

  <p>“Yarın.”</p>

  <p>Mühendis şişenin içinden çıkardığı kağıdı bir süre inceledikten sonra sözlerine devam etti:</p>

  <p>“Dostlarım,” dedi, “bu yazının kaleme alınış biçimine bakılırsa, öncelikle Tabor Adası’ndaki kazazedenin denizcilik konusunda oldukça derin bir bilgiye sahip olduğu söylenebilir, anlaşıldığı gibi adanın eylem ve boylam derecelerini bizimkilere yakın bir şekilde belirlemiş, ikinci olarak pusulanın İngilizce yazılmış olmasından onun İngiliz ya da Amerikalı olduğu sonucuna varılabilir...”</p>

  <p>“Bu gayet mantıklı,” diye yanıtladı Gédéon Spilett, “ve bu kazazedenin varlığı, kasanın ada kıyılarına nasıl geldiğini açıklıyor. Bir kazazede olduğuna göre, bir kaza olmuş demektir. Kazazedeye gelince, Pencroff’un inşa ettiği tekneyi bugün denemesi onun için büyük bir şans, çünkü bir gün gecikmiş olsak, bu şişe kayalıklarda parçalanabilirdi.”</p>

  <p>“Gerçekten,” dedi Harbert, “<i>Bonadventure</i>’ün şişe hâlâ yüzmeye devam ederken buradan geçmesi ne mutlu bir tesadüf!”</p>

  <p>“Bu size garip gelmiyor mu?” diye sordu Cyrus Smith, Pencroff’a.</p>

  <p>“Bu bana sevindirici bir olaymış gibi geliyor, hepsi bu,” diye yanıtladı Denizci. “Siz bunun olağanüstü bir olay olduğunu mu düşünüyorsunuz, Bay Cyrus? Bu şişenin bir yerlere gitmesi gerekiyordu, o yer neden burası olmasın.” “Belki de haklısınız, Pencroff,” diye karşılık verdi Mühendis, “ama yine de...”</p>

  <p>“Ancak,” dedi Harbert, “sanırım bu şişenin uzun süredir denizde yüzdüğünü kanıtlayan hiçbir şey yok?”</p>

  <p>“Hiçbir şey,” diye yanıtladı Gédéon Spilett, “hatta pusula yakın bir zamanda yazılmışa benziyor. Ne dersiniz, Bay Cyrus?”</p>

  <p>“Bunu doğrulamak o kadar kolay değil, ayrıca, zaten onu kurtaracağız!” diye yanıtladı Cyrus Smith</p>

  <p>Bu görüş alışverişi sırasında Pencroff boş durmamış, çark ederek <i>Bonadventure</i>’ün yelkenlerinin arkadan gelen rüzgarla dolmasını sağladıktan sonra Griffe Burnu’na yönelmişti. Herkes Tabor Adası’ndaki kazazedeyi düşünüyordu. Onu kurtarmak için geç kalınmış mıydı? Bu, ada sakinleri için büyük bir olaydı! Kendileri de birer kazazedeydiler, ama bir başkası onlar kadar elverişli koşullara sahip olmayabilirdi ve görevleri bu bahtsızın yardımına koşmaktı.</p>

  <p>Griffe Burnu’nun aşılmasıyla <i>Bonadventure</i> saat dörtte Mercy’nin ağzına demir attı.</p>

  <p>Aynı akşam bu yeni yolculuk ile ilgili ayrıntılar gözden geçirildi. Teknede yalnızca gemicilik konusunda yeterince deneyimli olan Pencroff ve Harbert’ın yer alması uygun görüldü. Bu rüzgarla yüz elli millik bir yolu kırk sekiz saatte katedebileceklerine göre, 11 Ekim’de yola çıkarlarsa, 13 Ekim’de gündüz vakti oraya ulaşabilirlerdi. Bir gün adada kaldıktan sonra üç, dört günde geri dönerlerse, ayın 17’sinde Lincoln Adası’na varmış olurlardı. Hava yolculuk için elverişliydi, barometre sürekli olarak yükseliyor, rüzgar düzenli bir şekilde esiyordu, yani tüm koşullar insanlık görevlerini adalarının uzağında yerine getirecek olan bu yürekli insanların lehineydi.</p>

  <p>Böylece Cyrus Smith, Nab ve Gédéon Spilett’in Granite-house’da kalmalarına karar verildi, ancak <i>New-York Herald</i>’ın gazetecisi olduğunu hiçbir zaman unutmayan Gédéon Spilett’in böyle bir fırsatı kaçırırsa, oraya yüzerek gitmeyi deneyeceğini belirtmesi üzerine onun da yolcular arasında yer alması uygun görüldü.</p>

  <p>Akşam saatleri yatak takımlarının, arasında bir pusulanın da bulunduğu araç gerecin, silahların, cephanelerin ve sekiz günlük bir yolculuk için gerekli yiyeceklerin <i>Bonadventure</i>’e taşınmasına ayrıldı ve yükleme işlemlerinin hızla tamamlanmasının ardından Granite-house’a dönüldü.</p>

  <p>Ertesi sabah beşte, ada sakinlerinin duygu dolu anlar yaşadıkları vedalaşmaların ardından yelkenlerini açan Pencroff, güneybatı yolunu izlemek için aşması gereken Griffe Burnu’na doğru yöneldi.</p>

  <p><i>Bonadventure</i> kıyının henüz çeyrek mil açığına ulaşmıştı ki, yolcular Granite-house’un tepesinden kendilerini uğurlamak için el sallayan iki kişi fark ettiler. Bunlar Cyrus Smith ve Nab’dan başkası değildi.</p>

  <p>“Dostlarımız!” diye haykırdı Gédéon Spilett. “İşte on beş aydan beri ilk kez birbirimizden ayrılıyoruz!...”</p>

  <p>Pencroff, Gazeteci ve Harbert son bir kez veda ettikten kısa bir süre sonra Granite-house kıyının yüksek kayalıklarının ardında gözden kayboldu.</p>

  <p><i>Bonadventure,</i> günün ilk saatleri boyunca Lincoln Adası’nın, üzerinde Franklin Dağının yükseldiği yeşil bir sepet gibi görünmeye başlayan güney kıyısının açığında yol aldı. Uzaklaşıldıkça küçülen yükseltileri, ona gemilerin dikkatini çekmeyecek bir görünüm veriyordu.</p>

  <p>Saat bire doğru Reptile Burnunun on mil açığından geçildi. Bu mesafeden Franklin Dağı’nın yamaçlarına dek uzanan batı kıyısını seçebilmek mümkün değildi ve üç saat sonra Lincoln Adası’nın tamamı ufuk çizgisinin altında kaybolmuştu.</p>

  <p><i>Bonadventure</i> mükemmel bir şekilde yol alıyordu. Dalgaların üzerinde kolayca yükselerek hızla ilerliyordu. Teknesini kontrbabafingo yelkeniyle de donatmış olan Pencroff, pusulasının gösterdiği düz bir hat izliyordu.</p>

  <p>Zaman zaman dümeni devralan Harbert, tekneyi öyle büyük bir ustalıkla yönetiyordu ki, Denizci’nin onu onu azarlamasını gerektirecek tek bir ani yön değişikliği yapmıyordu.</p>

  <p>Gédéon Spilett bazen Pencroff, bazen de Harbert’la sohbet ediyordu ve ihtiyaç olduğunda işe atılıyordu. Mürettebatından oldukça memnun görünen Kaptan Pencroff, sadece yön değiştirmeden aldıkları yolun sonunda kendilerini “bir kadeh şarapla” ödüllendirirken onlarla konuşuyordu.</p>

  <p>Akşam, ilk dördünü ayın on altısında olması gereken hilal, alacakaranlıkta şöyle bir göründükten sonra kayboldu. Gece karanlıktı, ama gökyüzü yıldızlarla kaplıydı, ertesi gün hava güzel olacaktı.</p>

  <p>Tedbirli davranarak kontrbabafingo yelkenini indiren Pencroff, sert bir rüzgarın direğin ucundaki yelken bezine hasar vermesini istemiyordu. Bu önlem böylesine sakin bir gece için gereksiz gibi görünse de Pencroff tedbirli bir denizciydi ve bu yüzden kınanamazdı.</p>

  <p>Gazeteci gecenin bir bölümünü uyuyarak geçirirken, Pencroff ve Harbert iki saatte bir nöbet değiştirerek dümenin başında kaldılar. Denizci, Harbert’a kendisi kadar güveniyordu genç çocuk da soğukkanlılığı ve zekasıyla bu güveni hak ettiğini kanıtlamıştı. Pencroff tıpkı dümencisine rota veren bir kaptan gibi davranıyor ve Harbert, <i>Bonadventure</i>’ü yolundan bir kerte bile saptırmadan ilerletiyordu.</p>

  <p>Gece sakin geçti ve 12 Ekim günü de aynı koşullar altında yol alındı. Gün boyunca güneybatı istikametine doğru gidilmişti ve <i>Bonadventure</i> beklenmedik bir akıntıya maruz kalmadıysa, doğrudan Tabor Adası’na doğru yol alındığı söylenebilirdi.</p>

  <p>Teknenin sürüldüğü denize gelince, tamamıyla ıssızdı. Bazen albatros ya da kutan gibi iri bir kuşun tüfek menziline girmesiyle Gédéon Spilett kendine bunun <i>New-York Herald</i>’a gönderdiği son yazısını emanet ettiği kuş olup olmadığını soruyordu. Okyanusun Tabor ve Lincoln adalarının arasında kalan bu bölümünün, bu kuşlar dışında ziyaretçisi yok gibiydi.</p>

  <p>“Oysa,” dedi Harbert, “balina gemilerinin Pasifik’in güneyine indikleri bir dönemdeyiz.</p>

  <p>Doğrusu bu kadar ıssız başka bir deniz olduğunu sanmıyorum!”</p>

  <p>“O kadar da ıssız değil!” diye karşılık verdi Pencroff.</p>

  <p>“Ne demek istiyorsunuz?” diye sordu Gazeteci.</p>

  <p>“Biz buradayız ya! Gemimizi bir enkaz parçası ve bizi de denizde piyade yerine mi koyuyorsunuz?”</p>

  <p>Pencroff yaptığı şakanın ardından bir kahkaha patlattı.</p>

  <p>Akşamüzeri tahminlere göre <i>Bonadventure</i>’ün Lincoln Adasından yola çıktığından beri yüz yirmi mil katettiği düşünülebilirdi, buna göre tekne otuz altı saat içinde ortalama olarak saatte 3,3 mil yol almıştı. Giderek sakinleşen rüzgar kesileceğe benziyordu. Bununla birlikte tahminler ve izlenen rota doğruysa, Tabor Adası’nın yarın sabah günün ilk ışıklarıyla ufukta belirmesi gerekiyordu.</p>

  <p>Bu yüzden Ekim’in 12’sini 13’üne bağlayan gece boyunca, ne Gédéon Spilett’in, ne Harbert’ın, ne de Pencroff’un gözüne uyku girmişti. Ertesi günü düşündüklerinde içlerindeki heyecanı bastırmakta güçlük çekiyorlardı. Bu yolculuk beraberinde birçok belirsizliği de getirmişti! Tabor Adası’na yaklaşmışlar mıydı? Yardımına geldikleri bu kazazede hâlâ adada mıydı? Bu adam kimin nesiydi? Varlığıyla o zamana dek büyük bir uyum içinde yaşayan küçük kolonide bir anlaşmazlığa neden olacak mıydı? Zaten bir hapisanede yaşıyordu, bunu bırakıp bir diğerine girmeye razı olur muydu? Ertesi gün yanıtlarının bulunacağından hiç şüphe olmayan bu sorular, yolcuları uyanık tutmaya yetiyordu ve sabahın ilk ışıklarıyla bakışlarını batı ufkuna diktiler.</p>

  <p>“Kara!” diye haykırdı Pencroff, sabah altıya doğru.</p>

  <p>Pencroff yanılmış olamayacağına göre, karanın orada olduğu çok açıktı.</p>

  <p><i>Bonadventure</i>’ün mürettebatının sevinci büyüktü. Birkaç saat içinde adanın kıyılarına ulaşmış olacaklardı!</p>

  <p>Alçak kıyıları, dalgaların üzerinde henüz belirmiş olan Tabor Adası en fazla on beş mil uzaktaydı. <i>Bonadventure</i>’ün biraz güneye yönelmiş olan burnu adanın tam üzerine doğru çevrildi ve güneş doğuda yükseldikçe sağda solda birkaç tepe belirmeye başladı.</p>

  <p>“Bu Lincoln Adası’ndan çok daha önemsiz bir adacık,” dedi Harbert, “ve muhtemelen onun gibi denizin altında meydana gelen kabarma sonucu oluşmuş olmalı.”</p>

  <p>Sabah on birde <i>Bonadventure</i>’ün kıyıya iki mil uzaklıkta bulunması nedeniyle karaya çıkmak için bir geçit arayan Pencroff, bu bilinmeyen sularda büyük bir dikkatle ilerliyordu.</p>

  <p>Artık üzerinde yeşil zamk ağaçlarının ve Lincoln Adası’ndakilere benzeyen diğer ağaçların yükseldiği adacığın tamamını görebiliyorlardı. Ancak asıl şaşırtıcı olan adada birilerinin yaşadığını gösteren tek bir dumanın dahi tütmemesiydi, kıyının herhangi bir bölümünde en ufak bir ize dahi rastlanmıyordu!</p>

  <p>Yine de pusulada yazılanlara bakılırsa burada bir kazazede vardı ve bu kazazede yakınlarda olmalıydı!</p>

  <p>Bu arada <i>Bonadventure</i> sığ kayalıkların arasında kalan ve Pencroff’un en ufak kıvrımını bile büyük bir dikkatle gözlemlediği girintili çıkıntılı geçitlerin arasından ilerliyordu. Harbert’ı dümende bırakmış olan Denizci, pruvada duruyor, elindeki kandilisayla yelkenleri aşağıya indirmeye hazır olarak suları inceliyordu. Dürbünüyle kıyıyı tarayan Gédéon Spilett hiçbir şey göremiyordu.</p>

  <p>Nihayet öğleye doğru <i>Bonadventure</i>’ün pruvası kumsala çarptı. Demir atıldı, yelkenler indirildi ve küçük teknenin mürettebatı karaya ayak bastı.</p>

  <p>Son haritalarda Pasifik’in Yeni Zelanda’yla Amerika kıyısı arasında yer alan bu bölümünde başka hiçbir ada belirtilmediğine göre, burasının Tabor Adası olduğuna hiç şüphe yoktu.</p>

  <p>Suların çekilmesiyle açığa sürüklenmemesi için tekne kıyıya sağlam bir şekilde bağlandı, sonra silahlarını yanlarına alan Pencroff ve iki arkadaşı yarım mil ötede yer alan iki yüz elli, üç yüz ayak yüksekliğindeki koniye ulaşmak için kıyı boyunca ilerlemeye başladılar.</p>

  <p>“Bu tepenin zirvesinden adacığın tamamını görebileceğiz,” dedi Gédéon Spilett “ve bu da işimizi kolaylaştıracak.”</p>

  <p>“Bay Cyrus’ın Lincoln Adası’nda Franklin Dağı’na çıkarak yaptığı ilk gözlemi burada da yapmak gerek,” dedi Harbert.</p>

  <p>“Tam da öyle,” diye karşılık verdi Gazeteci, “bu araştırmalara başlamanın en iyi yolu!” Kaşifler bu şekilde sohbet ederek tepeciğin eteğine uzanan çayırın sınırı boyunca ilerliyorlardı. Lincoln Adası’ndakilere benzeyen kayagüvercinleri ve denizkırlangıçları gözlerinin önünde uçuşuyordu. Solda, çayır boyunca uzayıp giden koruluğun altından gelen çalılık hışırtıları duyuluyor ve otların kımıltısı oldukça ürkek hayvanların varlığına işaret ediyordu, ancak o ana dek adada herhangi bir insanın yaşadığını gösteren bir ipucuna rastlanmamıştı.</p>

  <p>Eteğine ulaştıkları tepeye birkaç saniyede tırmanan Pencroff, Harbert ve Gédéon Spilett bakışlarını ufkun değişik noktalarına yönelttiler.</p>

  <p>Altı mili aşmayan kıyıları az sayıda burun ve dille kıvrımlanmış, az sayıda koy ve küçük körfezle oyulmuş bir adacığın üzerinde oldukları anlaşılıyordu. İnce uzun bir yumurtayı andıran bu kara parçasını çevreleyen deniz, ufuk çizgisine dek ıssız bir şekilde uzanıp gidiyordu. Görünürde ne bir ada, ne de. bir yelkenli vardı!</p>

  <p>Her yanı ağaçlarla kaplı olan bu adacık, bir bölümü çorak ve ıssız, bir bölümü ise bereketli olan Lincoln Adası gibi farklı görünümler sergilemiyordu. Burada her yanı, pek de yüksek olmayan iki, üç tepenin hakim olduğu tekdüze yeşillikler kaplıyordu. Geniş bir çayırın ortasından, adacığın yumurta şeklinin ince uzun uçlarına doğru akan bir çay, batı kıyısında dar bir ağızdan denize dökülüyordu.</p>

  <p>“Adacık pek de büyük değilmiş,” dedi Harben.</p>

  <p>“Evet,” diye karşılık verdi Pencroff, “bizim için biraz küçük!”</p>

  <p>Dahası,” diye ekledi Gazeteci, “üzerinde kimse yaşamıyormuş gibi görünüyor.”</p>

  <p>“Gerçekten de,” diye yanıtladı Harbert, "insan varlığını belli eden hiçbir ipucu yok.”</p>

  <p>Aşağı inelim,” dedi Pencroff, “ve çevreyi araştıralım.”</p>

  <p>Pencroff ve iki arkadaşı, kıyının <i>Bonadvenlure</i>’ü bırakmış oldukları bölümüne geri döndüler. İç bölgelere girmeden önce, en ufak bir ayrıntıyı bile gözden kaçırmayacak şekilde adacığın çevresini yaya olarak dolaşmaya katar verdiler.</p>

  <p>Kumsalda rahatça ilerleyebiliyorlardı, bazı noktalarda yollarına çıkan iri kayaların etrafını dolaşmak kolaydı. Kaşifler, çok sayıda sukuşu sürüsünü ve kendilerini fark eder etmez suya dalan fokları kaçırarak güneye yöneldiler.</p>

  <p>“Bu hayvanlar,” dedi Gazeteci, “insanlarla ilk kez karşılaşmıyorlar. Korktuklarına göre, tanıyor olmalılar.”</p>

  <p>Yola çıkışlarından bir saat sonra adacığın sivri bir burunla sonlanan güney ucuna ulaşmışlardı, oradan batı kıyısını izleyerek kuzeye yöneldiler, sahil yine aynı şekilde arka planda ağaçlarla çevrelenmiş kumsaldan ve kayalıklardan oluşuyordu.</p>

  <p>Dört saatlik bir yürüyüşten sonra adacığın tamamını katettikleri kıyı hattında ne bir barınağa, ne de bir insan ayak izine rastlamışlardı.</p>

  <p>Bu oldukça garip bir durumdu, Tabor Adası’nda kimsenin yaşamadığına ve yaşamamış olduğuna inanabilirlerdi. Belki de pusulanın gönderilmesinin üzerinden aylar ya da yıllar geçmiş ve bu arada kazazede ülkesine geri dönmüş ya da sefillikten ölmüştü.</p>

  <p>Bazıları akla uygun, bazılarıysa hayal ürünü olan birçok varsayım üreten Pencroff, Gédéon Spilett ve Harbert, keşif gezilerine hava kararana dek devam edebilmek için <i>Bonadventure</i>’deki akşam yemeklerini hızla yediler.</p>

  <p>Akşam beşe kadar ormanın ağaçlarının altında araştırmalarını sürdürdüler.</p>

  <p>Aralarında Avrupa ırklarına ait oldukları kolayca anlaşılabilen keçi ve domuzların da bulunduğu birçok hayvan onların yaklaştıklarını görür görmez kaçışıyorlardı. Adacığa balina gemileri tarafından getirildiklerine ve burada üreyerek çoğalmış olduklarına hiç şüphe yoktu: Harbert, kendine bu hayvanlardan canlı olarak yakalayacağı bir, iki çifti Lincoln Adası’na götürme sözü verdi.</p>

  <p>Bu durumda adacığın bir zamanlar insanlar tarafından ziyaret edildiğinden kuşku duyulamazdı. Ormandaki ağaçların arasına açılmış yolları, balta darbeleriyle yere devrilmiş ağaç gövdelerini ve her tarafta insan elinden çıktığı anlaşılan işleri gördüklerinde bu inançları daha da güçlendi. Ancak uzun yıllar önce kesilmiş olan bu ağaçlar çürümeye yüz tutmuş, baltaların kertikleri yosun tabakalarıyla kaplanmıştı, ayırt edilmesi giderek güçleşen patikaların üzerinde uzun ve sık otlar yükseliyordu.</p>

  <p>“Ancak bu izler insanların bu adacığı yalnızca ziyaret etmekle kalmayıp belli bir süre İçin yaşadıklarını da gösteriyor,” dedi Gédéon Spilett. “Şimdi bu adamların kim olduklarını, sayılarını ve içlerinden kaçının sağ kaldığını öğrenmemiz gerekiyor.”</p>

  <p>“Pusula yalnızca bir kazazededen söz ediyordu,” dedi Harbert.</p>

  <p>“O halde,” diye karşılık verdi Pencroff, “halâ adadaysa, onu bulmamamız imkansız!” Bunun üzerine keşif gezisine devam edildi.</p>

  <p>Adacığı yanlamasına kesen yolu izleyen Denizci ve arkadaşları böylece, denize yönelen çayın kıyısına ulaştılar.</p>

  <p>Avrupa kökenli hayvanların ve insan elinden çıkmış işlerin yanı sıra, ekilmiş olan bazı bitkiler de buraya insanların gelmiş olduğunu kanıtlıyordu. Ormanın düzlüklerinde oldukça eski bir tarihte ekilmiş oldukları anlaşılan sebzelere rastlanıyordu.</p>

  <p>Yerelmalarını, hindibaları, kuzukulaklarını, havuçları, lahanaları ve şalgamları gören Harbert’ın sevinci yüzünden okunuyordu, Lincoln Adası topraklarının bereketini artırmak için yalnızca tohumlarını götürmek yeterliydi!</p>

  <p>“Güzel! İyi!” dedi Pencroff. “Nab’a ve bize gün doğdu. Kazazedeyi bulamasak bile Tanrı’nın bizi ödüllendirmesi sayesinde adamıza elimiz boş dönmeyeceğiz!”</p>

  <p>“Kuşkusuz öyle,” diye karşılık verdi Gédéon Spilett, “ancak bitkilerin haline bakılırsa, korkarım adada uzun süredir kimse yaşamamış.”</p>

  <p>“Gerçekten de,” diye yanıtladı Harbert, “böylesine değerli ekinler kimsenin gözünden kaçmazdı!</p>

  <p>“Evet!” dedi Pencroff, “bu kazazede adayı terk etmiş!... Bunu dikkate almak lazım...” “Öyleyse pusulanın çok önce kaleme alındığını kabul etmeliyiz?”</p>

  <p>“Kuşkusuz.”</p>

  <p>“Ayrıca bu şişenin uzun zaman denizde kaldıktan sonra Lincoln Adası’na ulaştığını?” “Neden olmasın ki?” diye karşılık verdi Pencroff. “Ama hava kararmaya başlıyor,” diye ekledi, “araştırmalarımıza yarın devam etmenin daha uygun olacağını düşünüyorum.” “Tekneye geri dönelim, yarın devam ederiz,” dedi Gazeteci.</p>

  <p>En mantıklısı buydu, tam yola koyulacakları sırada Harbert haykırarak ağaçların arasındaki karaltıyı gösterdi,</p>

  <p>“Bir ev!”</p>

  <p>Üçü birlikte, derhal işaret edilen yöne doğru ilerlediler. Akşamın alacakaranlığında evin katranlanmış kalın bezlerle kaplı tahtalardan yapılmış olduğunu ayırt edebilmek mümkündü.</p>

  <p>Yarı açık olan kapıyı iten Pencroff, hızla içeriye daldı...</p>

  <p>Ev boştu!</p>
</body>
</html>
