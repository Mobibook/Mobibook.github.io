<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>XX</h1>

  <p>Olaylar iç güdüleri haklı çıkan Pencroff’un öngördüğü şekilde gelişmişti. Rüzgar sertleşerek, saatte kırk, kırk beş mil2 hızla esen bir fırtınaya dönüşmüştü. Bu hava koşullarında, açık denizde yol alan bir gemi, babafingo yelkenlerini indirip yalnızca alt camadanlarını açık bırakarak ilerlerdi. Oysa <i>Bonadventure</i>’ün körfezin ağzına ulaştığı sırada saat altıya yaklaştığından ve sular çekilmeye başladığından içeri girmesi mümkün değildi. Bu durumda açıkta beklemesi gerekiyordu, çünkü Pencroff, Mercy’nin ağzına ulaşmayı bile başaramayacaktı. Bunun üzerine büyük direğe fırtına yelkeni yerine floku yerleştirip burnunu karaya vererek beklemeye başladı.</p>

  <p>Neyse ki, rüzgar çok şiddetli olsa da kara tarafından çevrelenen denizde büyük çalkantılar yoktu. Yani küçük tekneler için oldukça tehlikeli olan dalgalardan kaygılanmak gereksizdi. Sağlam bir şekilde safralanmış olan <i>Bonadventure</i>’ün batması mümkün değildi, ancak ambar kapakları dayanıklı olmasa, tekneyi döven dalgalar zor anlar yaşatabilirdi. Usta bir gemici olan Pencroff, her soruna anında çare buluyordu. Kuşkusuz teknesine olan güveni tamdı, yine de gün doğana dek yüzünde endişenin izleri okunuyordu.</p>

  <p>O gece boyunca Cyrus Smith ve Gédéon Spilett sohbet etme fırsatı bulamadılar. Ne var ki, Mühendis’in Gazeteci’nin kulağına söylediği sözler, Lincoln Adası’nın üzerinde hakimiyetini sürdüren sır perdesinin bir kez daha ele alınmasını gerektiriyordu. Ada kıyısında beliren bu ateş, yeni ve açıklanamaz olay Gédéon Spilett’in aklından hiç çıkmıyordu. Ateşi gerçekten görmüştü! Arkadaşları Harbert ve Pencroff da tıpkı onun gibi bu olaya tanık olmuşlardı! O karanlık gecede adanın konumunu belirlemelerini sağlayan bu ateşi Mühendis’in yaktığından hiç şüpheleri yoktu, oysa Cyrus Smith böyle bir şey yapmadığını kesin olarak belirtiyordu!</p>

  <p>Gédéon Spilett, <i>Bonadventure</i>’ün karaya döner dönmez bu konunun üzerinde duracağına ve Mühendiş’i bu garip olaylarla ilgili olarak arkadaşlarına açıklamalarda bulunmaya teşvik edeceğine dair kendine söz verdi. Belki o zaman ortak bir karar alınacak, Lincoln Adası’nın tamamını kapsayan bir keşif gezisi düzenlenecekti.</p>

  <p>Küçük teknenin kıyının açığında beklemeye devam ettiği o gece boyunca, körfezin ağzını oluşturan bu bilinmedik kıyılarda hiçbir ateş yanmamıştı.</p>

  <p>Şafağın ilk ışıklarının doğu ufkunda belirmeye başlamasıyla biraz hafiflemiş olan rüzgar iki kerte yön değiştirdi, bu durumdan yararlanan Pencroff, körfezin ağzına doğru sokulmayı kolayca başardı. Sabahın yedisinde kuzey Mandibule Burnu’nu geride bırakan <i>Bonadventure,</i> tedbirli bir şekilde geçide girdi ve garip görünümlü lav akıntılarıyla çevrelenmiş sularda ilerlemeye başladı.</p>

  <p>“İşte,” dedi Pencroff, “bu deniz parçası filoların kolayca gezinebilecekleri mükemmel bir sığınak olabilir!”</p>

  <p>“Asıl ilginç olan,” dedi Cyrus Smith, “bu körfezin, volkanın peş peşe püskürttüğü lavların birikmesiyle oluşan iki akıntıdan meydana gelmiş olması. Bu durumda körfezin dört bir yandan kara parçalarıyla çevrelendiği sonucu çıkıyor ve en şiddetli fırtınalarda sularının bir göl kadar sakin olacağını söylemek yerinde olur.”</p>

  <p>“Hiç şüphesiz,” dedi Denizci, “rüzgarın buraya girebilmesi için iki burun arasına oyulmuş bu dar ağzı aşması lazım, oysa kuzey burnu, güney burnunu boraların içeri sızmasını engelleyecek şekilde sarmış durumda. Aslında <i>Bonadventure</i>’ümüz yılın bir bölümünü demirini bile zorlamadan burada geçirebilir!”</p>

  <p>“Onun için biraz büyük!" dedi Gazeteci.</p>

  <p>“Hey, Bay Spilett,” diye karşılık verdi Denizci, <i>“Bonadventure</i> için fazla büyük olduğunu kabul ediyorum, ancak Birlik’in filoları Pasifik üzerinde güvenli bir sığınak ararsa, bundan daha uygun bir koy asla bulamazlar diye düşünüyorum!”</p>

  <p>“Bir köpekbalığının ağzındayız,” dedi Nab, körfezin şeklini anımsatarak.</p>

  <p>“Ağzının tam ortasında, yürekli Nab’ım!” diye karşılık verdi Harbert, “üzerimize kapanacağından korkmuyorsunuz değil mi?”</p>

  <p>“Hayır, Bay Harbert,” diye yanıtladı Nab, “yine de bu körfez hiç hoşuma gitmiyor! Görüntüsü oldukça ürkütücü!”</p>

  <p>“Çok güzel!” diye haykırdı Pencroff, “tam onu Amerika’ya ithaf etmeyi düşündüğüm sırada, Nab körfezimi karalıyor!”</p>

  <p>“Peki, en azından suları derin mi?” diye sordu Mühendis, “çünkü zırhlı gemilerimiz için <i>Bonadventure</i>’ün omurgasına lazım olan sudan daha fazlası gerekir.”</p>

  <p>“Bunu öğrenmek hiç de zor değil,” diye yanıtladı Pencroff.</p>

  <p>Denizci iskandil işlevini gören ve ucuna demir bir kütle bağladığı uzun ipi denizin dibine doğru bıraktı. Yaklaşık elli kulaç uzunluğundaki ip, hiçbir yere çarpmadan aşağıya doğru indi.</p>

  <p>“Tamam,” dedi Pencroff, “zırhlılarımız buraya gelirlerse, karaya oturmazlar!”</p>

  <p>“Doğrusu,” dedi Cyrus Smith, “bu körfez gerçek bir dipsiz kuyu. Ama adanın volkanik olduğunu dikkate alırsak, denizin dibinin bu tür çöküntülerle kaplı olmasında şaşılacak bir şey yok.”</p>

  <p>“Bu surlar, Pencroff uzattığı ipin beş, altı katı uzunluğunda bir başka ip kullansa dahi diplerini bulamayacağı sivri tepeleri andırıyor,” dedi Harbert.</p>

  <p>“Söyledikleriniz çok güzel,” dedi Gazeteci,</p>

  <p>“yine de Pencroff’a koyunda önemli bir şeyin eksik olduğunu hatırlatmak isterim!” “Neymiş, Bay Spilett?”</p>

  <p>“Adanın iç bölümlerine doğru ilerlemeye izin verecek bir girinti. Karaya ayak basmamızı sağlayacak bir iskele göremiyorum!”</p>

  <p>Gerçekten de oldukça sarp olan yüksek lavlar, körfezin etrafı boyunca kıyıya çıkmaya elverişli tek bir nokta bile bırakmıyordu. Bu, onlardan daha çorak olsa da Norveç’in fiyortlarını hatırlatan aşılmaz bir perde hattıydı. Bu yüksek surların kenarından sürtünürcesine geçen <i>Bonadventure,</i> yolcuların tekneden ayrılmalarına izin verecek tek bir girinti dahi bulamadı.</p>

  <p>Gerekirse, patlayıcılarla surun yarılacağını söyleyerek kendini teselli eden Pencroff, bu körfezde yapılacak hiçbir şey olmadığını düşünerek teknesini körfezin ağzına yöneltti ve saat ikiye doğru koydan dışarı çıkmıştı.</p>

  <p>“Uff!” dedi Nab, sevinçle iç geçirirken. Yürekli zencinin bu geniş çenenin içinde kendini iyi hissetmediği söylenebilirdi!</p>

  <p>Mandibule Burnu’ndan Mercy’nin ağzına kadar sekiz millik bir mesafe vardı. Burnunun Granite-house’a yöneltilmesiyle yelkenleri rüzgarla dolan <i>Bonadventure</i>, kıyının bir mil açığından yoluna devam etti. Devasa lav kayalarının yerini, bir süre sonra Mühendis’in kendini tuhaf bir şekilde aralarında bulduğu ve yüzlerce deniz kuşunun sık sık gelip gittiği ilginç şekilli kumullar aldı.</p>

  <p>Saat dörde doğru adacığın burnunu solunda bırakan Pencroff, onu kıyıdan ayıran kanala giriyordu, saat beşte <i>Bonadventure</i>’ün çapası Mercy’nin ağzının kumlarına saplanıyordu.</p>

  <p>Ada sakinlerinin yola çıkmalarının üzerinden üç gün geçmişti. Ayrton onları kumsalda beklerken, mutluluk homurtuları çıkartan Üstat Jüp, sevinç içinde onlara doğru geliyordu.</p>

  <p>Ada kıyılarının keşfi tamamlanmış ve şüpheli bir ize rastlanmamıştı. Eğer adada gizemli bir yaratık yaşıyorsa, barınağı ancak Serpentin Yarımadası’nın, ada sakinlerinin hâlâ keşfe çıkmamış oldukları sık ormanlarında bulunmalıydı.</p>

  <p>Gédéon Spilett’in bu konuları Mühendis’e açması üzerine, adada meydana gelen ve sonuncusu en açıklanamaz niteliğe sahip olan garip olaylar konusunda arkadaşlarının dikkatlerinin çekilmesine karar verdiler.</p>

  <p>Bunun üzerine Cyrus Smith kıyıda bilinmeyen bir el tarafından yakılan ateş konusuna geri dönerken Gazeteci’ye yirminci kez şu soruyu sormaktan kendini alamadı:</p>

  <p>“İyi gördüğünüzden emin misiniz? Volkanın kısmi bir püskürtüsü ya da bir meteor olamaz mı?”</p>

  <p>“Hayır, Cyrus” diye yanıtladı Gazeteci, “bu kesinlikle insan eliyle yakılmış bir ateşti. Zaten Pencroff ve Harbert’a da sorabilirsiniz. Onlar da aynı şeyi gördüler, sözlerimi doğrulayacaklardır.”</p>

  <p>Böylece Cyrus Smith, ada sakinlerinin Grande-Vue Yaylası’nda bir araya geldikleri 25 Nisan akşamı şu sözlerle konuya girdi:</p>

  <p>“Dostlarım, dikkatinizi adamızda meydana gelen bazı olaylara çekerek bu konudaki görüşlerinizi almak istiyorum. Bu olaylar doğaüstü sınıflamasında yer alabilirler...”</p>

  <p>“Doğaüstü!” diye haykırdı Denizci piposunun dumanını üflerken. “Adamızın doğaüstü olduğu söylenebilir mi?”</p>

  <p>“Hayır, Pencroff, ama gizemli olduğu tartışılmaz,” diye karşılık verdi Mühendis, “tabii Spilett ve bana şu ana dek nasıl gerçekleştiklerini anlayamadığımız bazı olayların açıklamasını yapabilirseniz, durum değişir.”</p>

  <p>“Devam edin, Bay Cyrus,” diye yanıtladı</p>

  <p>Denizci.</p>

  <p>“Pekala,” dedi Mühendis, “denize düştükten sonra, bilincim yerinde olmadığı halde kıyının çeyrek mil içerisindeki kumulların içine nasıl gelebildiğimin açıklamasını yapabiliyor musunuz?”</p>

  <p>“Belki de şokun etkisiyle ne yaptığınızı bilmiyordunuz...” dedi Pencroff</p>

  <p>“Bunun kabul etmek mümkün değil,” diye karşılık verdi Mühendis. “Peki, bunu bir kenara bırakalım. Top’un benim yattığım mağaranın beş mil ötesinde sizi nasıl bulduğunu açıklayabiliyor musunuz?”</p>

  <p>“Köpek içgüdüsü...” diye yanıtladı Harbert.</p>

  <p>“İlginç bir içgüdü!” diye görüşlerini belirtti Gazeteci, “üstelik yağmura ve o gece öfkeyle esen rüzgara rağmen, Peribacaları’na üzerinde tek bir çamur lekesi bile olmadan ulaştı!”</p>

  <p>“Bunu da geçelim,” diye araya girdi Mühendis. “Köpeğimizin denizineği ile boğuştuğu sırada gölün sularından dışarı nasıl fırladığını açıklayabiliyor musunuz?”</p>

  <p>“Hayır! İtiraf etmeliyim ki, bunu nasıl açıklamak gerektiğini bilmiyorum, üstelik denizineğinin bağrındaki kesici bir aletin neden olması gereken yaranın açıklaması da hiç kolay değil.”</p>

  <p>“Bunun da geçelim,” diye devam etti Cyrus Smith. “O kurşun parçasının yavru pekarinin etine nasıl saplandığını, büyük bir sevinçle bulduğumuz kasada hiçbir kaza izine rastlanmamasını, içinde pusulanın bulunduğu o şişeyle denizdeki ilk yolculuğumuza çıktığımız sırada karşılaşmamızı, halatı çözülen kayığın Mercy’nin karşı kıyısına geçmemiz için tam da ihtiyacımız olduğu sırada akıntıya kapılarak gelmesini, maymunların istilasından sonra merdivenin Granite-house’un zirvesinden aşağıya gönderilmesini ve nihayet Ayrton’ın yazdığını asla kabul etmediği pusulanın elimize geçmesini nasıl açıklıyorsunuz?”</p>

  <p>Cyrus Smith adada meydana gelen garip olayları birini dahi atlamadan sıralamıştı. Bu olayların ilk kez böylesine sistemli bir şekilde nakledilmesinden duydukları şaşkınlığı gizleyemeyen Harbert, Pencroff ve Nab ne yanıt vereceklerini bilemeden birbirlerine bakıyorlardı.</p>

  <p>“Gerçekten de haklısınız Bay Cyrus,” dedi sonunda Pencroff, “bu olayları açıklayabilmek çok zor!”</p>

  <p>“Öyleyse dostlarım,” diye devam etti Mühendis, “bütün bunlara, en az onlar kadar anlaşılmaz başka bir olay daha eklendi!”</p>

  <p>“Nedir, Bay Cyrus?” diye sordu Harbert aceleyle.</p>

  <p>“Tabor Adası’ndan geri döndüğünüzde, Pencroff,” dedi Mühendis, “Lincoln Adası üzerinde bir ateşin belirdiğini söylüyorsunuz?” “Kesinlikle öyle,” diye yanıtladı Denizci.</p>

  <p>“O ateşi gördüğünüzden emin misiniz?” “Tıpkı sizi gördüğüm gibi.”</p>

  <p>“Sen de mi Harbert?”</p>

  <p>“Ah! Bay Cyrus,” diye haykırdı Harbert, o ateş iri bir yıldız gibi parlıyordu!”</p>

  <p>“Peki bir yıldız olamaz mıydı?” diye ısrarla sordu Mühendis.</p>

  <p>“Hayır,” diye karşılık verdi Pencroff, “çünkü gökyüzü iri bulutlarla kaplıydı, üstelik bir yıldız ufkun bu kadar altında görünemez. Bay Spilett da gördü, sözlerimizi doğrulayabilir!” “Şunu da eklemek isterim ki,” dedi Gazeteci, “ışık çok canlıydı ve tıpkı bir elektrik akımı gibi yayılıyordu.”</p>

  <p>“Evet! Evet! Tam da öyle...” diye yanıtladı Harbert, “ve Granite-house’un zirvesinden yayıldığı kesindi.”</p>

  <p>“Tamam o zaman, dostlarım,” diye karşılık verdi Mühendis, “Ekim’in 19’unu 20’sine bağlayan o gece ne Nab, ne de ben kıyıda bir ateş yaktık.”</p>

  <p>“Yakmadınız mı?..” diye haykırdı, şaşkınlıktan cümlesini bile tamamlayamayan Pencroff.</p>

  <p>“O gece Granite-house’dan hiç ayrılmadık,” diye yanıtladı Cyrus Smith, “kıyıda bir ateş belirdiyse, onu bizden başka biri yakmış olmalı!”</p>

  <p>Pencroff, Harbert ve Nab şaşkınlıktan donakalmışlardı. Bunun bir göz yanılsaması olması mümkün değildi, Ekim’in 19’unu 20’sine bağlayan gece gözlerinin önünde gerçek bir ateş belirmişti!</p>

  <p>Evet! Adada gizemli olayların meydana geldiğini kabul etmeliydiler! Lincoln Adasında ada sakinlerinin lehine olduğu tartışma götürmese de meraklarını uyandıran açıklanamaz bir gücün etkisi hissediliyordu. Acaba adanın en ücra köşelerinde gizlenen bir yaratık mı vardı? İşte ne pahasına olursa olsun, öğrenmeleri gereken buydu!</p>

  <p>Arkadaşlarına Granite-house’u denize bağlayan kuyunun ağzına geldiklerinde Top ve Jüp’ün nasıl garip davrandıklarını da hatırlatan Cyrus Smith, onlara kuyuyu araştırdığında şüphe uyandıracak hiçbir şeyle karşılaşmadığını anlattı. Nihayet bu görüş alışverişinin sonunda, koloninin tüm üyelerinin onayı alınarak ilkbaharın gelmesiyle adanın tamamının karış karış araştırılmasına karar verildi.</p>

  <p>Ancak o günden beri Pencroff endişeli görünüyordu. Özel mülkü olarak kabul ettiği bu ada, artık yalnızca ona ait değilmiş gibi görünüyor, onu iyi ya da kötü, bir başka sahiple paylaşmak zorunda kaldığını kabul etmeye çalışıyordu. Kişilikleri itibarıyla gerçeküstü olaylara inanmaya meyilli olan ve adaya doğaüstü bir gücün hakim olduğuna inanmaya başlayan Nab ve Pencroff, sık sık izah edilmesi mümkün olmayan bu olaylardan söz ediyorlardı.</p>

  <p>Bu arada kuzey yarımkürede kasım ayına denk düşen mayıs ayıyla birlikte soğuklar etkisini hissettirmeye başlamıştı. Kış sert ve uzun geçecek gibi görünüyordu. Bunun üzerine ada sakinleri kışla ilgili hazırlıklara ağırlık verdiler.</p>

  <p>Zaten ne kadar sert geçerse geçsin, kışı karşılamaya hazırdılar. Ellerinde keçeden yapılmış bol miktarda giysi vardı, sayıları iyice artmış olan muflonlar, bu sıcak giysiyi üretmek için gerekli olan yünü sağlamışlardı.</p>

  <p>Tabii Ayrton’da bu rahat ve sıcak giysilerden kendine düşen payı almıştı. Cyrus Smith kışı geçirmesi için onu ağıla göre daha elverişli koşullarda yaşayacağı Granite-house’a davet etmiş, o da ağılla ilgili son çalışmaların tamamlanmasının ardından geleceğine söz vermişti. Nisan ayının ortasına doğru geldiği Granite-house’da, ortak yaşama büyük katkılarda bulunsa da arkadaşlarının şakalarına katılmıyor , her zaman olduğu gibi hüzünlü ve çekingen ifadesini koruyordu!</p>

  <p>Ada sakinleri, Lincoln Adası’ndaki üçüncü kışlarının büyük bölümünü Granite-house’da geçirdiler. Kayaları temelinden sarsan büyük fırtınaların ve korkunç kasırgaların yaşandığı bu mevsimde, ada kabaran devasa dalgalarla kaplanma tehdidi altındaydı ve açığa demirlemiş bir geminin tüm mevcuduyla birlikte batacağı kesindi. Bu fırtınaların birinde Mercy iki kez köprülerin ve köprücüklerin dayanacağından kaygı duyulmasına neden olacak bir şiddetle kabarmış, hatta dalgalar kıyıyı dövdüklerinde suların altında kalan kumsaldaki köprülerin sağlamlaştırılması gerekmişti.</p>

  <p>Tahmin edilebileceği gibi yağmurun ve karın birbirlerine karıştığı hortumu andıran bu fırtınalar, Grande-Vue Yaylası’nda, özellikle değirmende ve kümeste hasara yol açmıştı. Ada sakinleri sık sık onarmasalar, kümes hayvanları ciddi tehlikelerle karşı karşıya kalacaklardı. Bu şiddetli soğuklarla birlikte birkaç çift jaguar ve dörtelli sürüleri, yaylanın sınırına kadar gelmişlerdi, içlerinden en çevik ve en yüreklilerinin, açlık dürtüsüyle çayı aşmalarından kaygı duyulabilirdi, suların donmasıyla önlerinde aşılması kolay bir geçit buluyorlardı. Bu nedenle ekinlerin ve kümes hayvanlarının zarar görmemesi için sürekli olarak nöbet tutmak gerekiyordu, bu tehlikeli ziyaretçileri makul bir uzaklıkta tutabilmek için sık sık silahlarını ateşlemeleri gerekmişti. Görüldüğü gibi dışarıdaki işlerin yanı sıra Granite-house’un iç düzenlemesi için gerekli çalışmalarla da meşgul olan adalılar, hiç boş kalmıyorlardı.</p>

  <p>Bu şiddetli soğuklarda, geniş Tadornes Bataklıkları’nda bir hayli bereketli geçen av partileri düzenlenmişti. Top ve Jüp’ün eşlik ettiği Gédéon Spilett ve Harbert binlerce ördek, suçullugu, bağırtlak ve kızkuşunun uçuştuğu bu bataklıklarda tek bir mermiyi bile boşa harcamıyorlardı. Kâh Mercy’i geçtikten sonra tutulan Port Ballon yoluyla, kâh Epave Burnu’nu dönerek bu bereketli topraklara ulaşmak kolaydı, böylece avcılar Granite-house’dan iki, üç milden fazla uzaklaşmamış oluyorlardı.</p>

  <p>Bu sert kış mevsiminin dört ayı; haziran, temmuz, ağustos ve eylül böylece geçmişti. Ama sonuçta Granite-house kötü hava koşullarından etkilenmemişti, aynı durum büyük bölümü Franklin Dağı tarafından korunan, kıyı ve orman tarafından şiddeti hafifletilen rüzgarlara maruz kalan ağıl için de geçerliydi. Ağır hasarlar alınmadı, ekim ayının ikinci haftasında, birkaç günlüğüne ağıla dönen Ayrton’ın hünerli elleri, hasarı kolayca onarabilirdi.</p>

  <p>Bu kış boyunca açıklaması mümkün olmayan yeni bir olay yaşanmadı. En önemsiz olaylara bile gizemli bir anlam yüklemek için hazır bekleyen Pencroff ve Nab’ın tüm çabalarına rağmen, garip bir vakayla karşı karşıya kalınmadı. Top ve Jüp bile artık kuyunun ağzında dolanmıyor, hiçbir endişe belirtisi göstermiyorlardı. Granite-house’daki sohbetlerde sık sık söz edilse de ve adanın en ücra köşelerine kadar karış karış taranması konusundaki karar hâlâ geçerliliğini korusa da peş peşe gelen doğaüstü olaylar serisi kesintiye uğramıştı.</p>

  <p>Ancak tehlikeli sonuçlar doğurabilecek son derece ciddi bir gelişmenin yaşanması Cyrus Smith ve arkadaşlarının bu projelerini geçici olarak ertelemelerine neden oldu.</p>

  <p>Ekim ayıyla birlikte havalar hızla ısınmaya başlamıştı. Doğa güneş ışınları altında yeniden canlanırken, orman sınırındaki kozalaklıların dökülmeyen yapraklarının arasından çitlembiklerin, deodaraların yeni sürgünleri beliriyordu.</p>

  <p>Hatırlanacağı gibi Gédéon Spilett ve Harben birçok kez Lincoln Adası’nın fotoğraflarını çekmişlerdi.</p>

  <p>17 Ekim günü öğleden sonra üçe doğru, gökyüzünün berraklığından etkilenen Harbert’ın aklına Grande-Vue Yaylası’nın karşısında, Mandibule Burnu’ndan Griffe Burnu’na dek uzanan Union Körfezi’nin resmini çekmek gelmişti.</p>

  <p>Ufuk pürüzsüz bir şekilde belirirken, arka planda hafif bir esintiyle çalkanan deniz, sağda, solda ışıklı pullarla beneklenmiş bir gölün suları gibi hareketsiz bir görüntü sergiliyordu.</p>

  <p>Granite-house’un pencerelerinden birine yerleştirilmiş olan objektif, kumsalı ve körfezi tepeden görüyordu. Harbert her zamanki gibi görüntüsünü aldıktan sonra sabitlemek için gerekli malzemelerle donatılmış karanlık odaya çekildi.</p>

  <p>Aydınlık ortama geri döndüğünde fotoğrafta deniz ufkunun üzerini lekeleyen belli belirsiz, küçük bir nokta fark etti. Resmi yeniden yıkamayı denese de bu noktayı yok etmeyi başaramadı.</p>

  <p>“Camda bir hata olsa gerek” diye düşündü.</p>

  <p>Merakını yenemeyerek, bu noktayı incelemek için dürbünlerden birinin güçlü merceğini çıkardı.</p>

  <p>Ancak daha görüntüye bakar bakmaz bir çığlık attı ve fotoğrafı ellerinin arasından yere düşürdü.</p>

  <p>Hemen Cyrus Smith’in bulunduğu odaya koştu, lekenin yerini göstererek fotoğrafı ve merceği ona uzattı.</p>

  <p>Noktayı inceleyen Cyrus Smith, dürbününü alarak pencereye yöneldi.</p>

  <p>Ufku yavaş yavaş tarayan dürbün, şüpheli noktanın üzerinde sabitlendiğinde Cyrus Smith’in ağzından yalnızca şu sözcükler döküldü: “Bir gemi!”</p>

  <p>Gerçekten de Lincoln Adası’nın açıklarında bir gemi vardı!</p>
</body>
</html>
