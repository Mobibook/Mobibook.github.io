<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>binbir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_30">Gökşin Sipahioğlu Üstüne</h1>
				<p class="normal">İstanbula geldiğim, Cumhuriyet gazetesinde röportaj yaptığım ellili yıllarda tanıdım Gökşini. O yıllar gazeteciliğin zor yıllarıydı. O yılların adı da çoktan konmuştu: Simitle ekmek yılları. Ve biz hangi gazetede çalışırsak çalışalım yakın arkadaşlardık. Çocuklar gibi. Örneğin bizim gazeteden olmayan bir polis muhabiri bana bir haber getirdi. Polis asıl adımı öğrenmişti. Hapislerden çıktığımı, ne kadar yattığımı biliyordu. Polis müdürü gazetenin sahibi, başyazarı Nadir Nadiye gelip benim kim olduğumu söyleyecek, beni gazeteden attıracaktı. Ben memleketim Adanada hangi işe girsem candarmalar geliyor beni işten attırıyorlardı. Nadir Nadi Bey benim hapisten çıkıp gazeteye geldiğimi biliyordu. Çünkü gazetenin kadrosuna girerken Nadir Nadiye yeni hapisten çıktığımı, Kürt olduğumu söylemiştim. Polis müdürü gazeteye gelmiş, Nadir Beyle konuşmuşlar. Ben de gazetede kalmışım.</p>
				<p class="normal">Cevat Fehmi Bey beni kutladı. Cevat Fehmi çok ünlü bir piyes yazarı, Cumhuriyet gazetesi yazı işleri müdürüydü.</p>
				<p class="normal">Gazeteciliği seviyordum, sevindim.</p>
				<p class="normal">Birkaç gün sonra yine gazeteye polis müdürü geldi, Nadir Bey ile bir saatten çok konuştular.</p>
				<p class="normal">Polis Müdürü odasından çıktıktan sonra Nadir Bey beni çağırdı; odasına girdim. Nadir Bey elindeki bambu çubuğunu sallayarak gülüyordu.</p>
				<p class="normal">"Müdür Bey yine geldi" dedi. "Sen ne imişsin meğer, çok tehlikeli adammışsın. Türkiyede senin gibi birkaç kişi daha olsaymış Türkiyede halk başkaldırırmış. Siz yakında başkaldıracakmışsınız. Cahil köylüler sizin peşinize takılacak, kan gövdeyi götürecekmiş. Senin bir teşkilatın var mı, söyle de bilelim."</p>
				<p class="normal">"Var ama bizim köyde hepsi. Hele bir çoban var, bizim nahırı o güdüyor. O teşkilatı hiç beğenmiyorum. Bence bu yıllarda başkaldırmayacaklar. Onlarda iş yok."</p>
				<p class="normal">Gazetecilik zor bir işti. İşte bu sıralar Gökşin Sipahioğlunu tanıdım. O zamanlar Ekspres gazetesinde çalışıyordu. Birdenbire Gökşinin adı dillere pelesenk olmuştu da, çünkü Ekspresteki bir manşetten sonra 6-7 Eylül çıkmış, İstanbul baştan aşağı yıkıma uğramıştı.</p>
				<p class="normal">Başta kendimden söz ettim. Bu bizim günümüzdeki gazeteciliği anlatabilmek içindi. Gene de anlatabildiğimi sanmıyorum. Gökşin de bu gazeteciliğin içindeydi. Böyle ortamda doğal bir gazetecilik zordu, daha doğrusu olanaksızdı. Gazetesindeki Yunanlıların Atatürkün evini bombalaması haberi için Gökşine yüklenildi. 6-7 Eylül felaketine Gökşinin gazetesindeki manşet sebep gösterildi. 6-7 Eylülü hazırlayan hükümet böyle korkunç bir yıkım beklemiyordu. Bu eylem 6-7 Eylülü hazırlayanların da beklemediği bir başkaldırıydı. Hükümet ne yapacağını şaşırdı.</p>
				<p class="normal">Böylece de Gökşin ve komünistler suçlandı. Bunun için Gökşini hapsetmediler. Ama İstanbulda ne kadar damgalı komünist varsa hepsini topladılar. 6-7 Eylül gecesi sabaha kadar şehri dolaştım. Dolaşırken daha sonra tevkif edilip Harbiye hapishanesine atılan Aziz Nesine rastladım, gözleri yaş içindeydi. Aziz kızgındı. "Bu ne felaket, ne felaket" diyordu, "İstanbulun altını üstüne getirdiler." Durmadan böyle konuşuyor, sesim çıkmadıkça da bana çatıyordu. Bense donmuş kalmış konuşamıyordum.</p>
				<p class="normal">Sabaha karşı ordu binlerce çapulcuyu durdurduktan sonra polis ve askerler komünistlerin evlerine baskın yaptılar. Gittikleri evlerdeki komünistlerin bir kısmı çoktan ölmüştü. Polisler evlerdeki insanları soruyorlar, onların adreslerini istiyorlardı. Kadınlar da ölülerin mezarlarının adreslerini veriyorlardı onlara.</p>
				<p class="normal">6-7 Eylülün sonrasında komünistlerin sağ kalanlarının hepsi toplanmıştı. Şairler, romancılar, kimi gazeteciler Harbiye hapishanesinde uzun bir süre yattılar. Biz gazeteci arkadaşlar hem Gökşin için, hem de boş yere hapishanede yatanlar için üzülüyorduk. Bana göre Gökşin bu olayı unutamadı. Hükümetin bunu çoktan hazırladığını bilmez miydi, ama gene de üzülüyordu.</p>
				<p class="normal">Gökşin sonra o küçük gazeteden Vatan gazetesine geçti. Vatanın yazı işleri müdürü oldu. O gazeteye yenilikler getirdi. Sonra bir arkadaşıyla bir gazete çıkardı. O gazetede benim de yazılarım çıktı. Nedense o gazete kapandı.</p>
				<p class="normal">Bir süre ortadan kayboldu. Sonra gazetelerde fotoğrafları, röportajları çıktı. Sonra, uzatmayayım, gene ortadan kayboldu. Bu ele avuca sığmaz hareketli adam bir yerden baş gösterecekti. Neden sonra da olsa baş gösterdi de. Türkiye basınına getirdiği yenilikler ona yetmezdi. İçinde yetiştiğim gazeteciliğe ilkel gazetecilik demeye dilim varmıyor ya ne yapayım. Baskılar kötü, herhangi bir yaratıcılığı yok. Neredeyse 80 yılın yarısı sıkıyönetimle yürütülen, bugüne ağır bir baskı altında gelen bu ülkede özgür bir gazetecilik bekleyemezdik. Baskı düzeninde bir Sabahattin Ali, Nazım Hikmet, Sait Faik, bir Orhan Kemal, başka iyi yazarlar yetişti ama ne pahasına. Sabahattin Ali Bulgar sınırına götürülerek öldürüldü. Onu kimlerin öldürdüğü belliydi. Nazım Hikmet hiç suçu olmadan on yedi yıl hapislerde yattı. Orhan Kemale, öteki yazarlara da büyük acılar çektirdiler.</p>
				<p class="normal">Böyle bir durumda Türkiyede kalsaydı ne yenilik getirirse getirsin, bugünkü Gökşin olamazdı. Bu yetenekli adam bir arkadaşıyla bir gazete çıkardı, onu da kapatmak zorunda kaldı.</p>
				<p class="normal">Bu adam bir şeyler yapmalıydı, ne pahasına olursa olsun yaptı da.</p>
				<p class="normal">Gökşin yaratıcı bir insandır. Kalsaydı elbet burada da yenilikler yaratırdı ya kimsenin haberi olmazdı. Hasbelkader herkesin haberi olsa da başına ne belalar gelirdi kim bilir.</p>
				<p class="normal">Bir gazetecinin gazeteciliği canına da mal olabilir. Fotoğraflarına bakar, röportajlarını okursak Gökşinin bu beladan kıl payı kurtulduğunu görürüz. Gökşini tanıyanlar onun buraya kadar gelişinin ne kadar zor olduğunu bilir. Gökşin para kazanmak için Sipa ajansını kurmuş değildir. O kendi işinde çalışmak, yaratmak için bu işi kurmuştur. Parayla para kazanmak derdi değildi. Gökşinin derdi kendine yeni bir dünya yaratmaktı.</p>
				<p class="normal">O arkadaş canlısıdır. Sevgi ve dostluk adamıdır. Onunla çalışanlarla çok konuştum. Ona kızıp ayrılanlardı epeysi. Şikayetleri onun işinden başka dünyayı görmediğiydi. Birlikte çalıştığı çoğu insan da hayrandı ona.</p>
				<p class="normal">Onun çalışmalarına birkaç örnek vereceğim. Amerika ile Küba arasında krizde Kübaya denizci kılığında giren ve dünya medyasını atlatan odur.</p>
				<p class="normal">Gökşin sadece bizim gazeteciliğimize yenilik getirmedi, esas dünya gazeteciliğine yenilikler getirdi. Onun çektiği fotoğraflar, yaptığı röportajlar bir genç gazetecinin işi değil bir ustanın yaratımıydı. Belki de çok şanslıydı. Münih olaylarının, Amerika-Küba krizinin içindeydi. Şans dediğimi belki yanlış söyledim. Her yetenekli kendi şansını kendi yaratmaz mı? Örneğin denizci kılığına girip de o korkunç gerginlikte fotoğraf çeken, röportajlar yapan Gökşin değil mi? Böylesi yüreklilikler her zaman yaşam pahasınadır. En belalı zamanında bir milyarlık Çine girip de çektiği o tek başına kalmış, boşluğun içinde bir ağaca dayanmış yaşlı kadının fotoğrafı bir yaratım değil mi? Bu Çin fotoğrafı uzun yıllar çalışma masamın üstündeydi. Şu içinde yaşadığımız dünyanın Amerikadan Asyaya, Afrikaya bu dünyanın trajedisini Gökşinin fotoğraflarında görürüz. Bu kolay bir iş değil, bu yürek, bu vicdan kolay değil.</p>
				<p class="normal">Hep düşündüm, Gökşin bugün Fransanın en büyük fotoğraf ajansı olan Sipayı kurmasaydı ne olurdu. Sipa dünyanın da sayılı ajanslarından biridir.</p>
				<p class="normal">Anadoluda hiçbir olanak olmadan yaratmaya "kan emek" derler. Gökşin Sipayı kan emekle kurdu. Sipa bir Türk tarafından kurulan dünya çapındaki tek ajanstır. Gökşin çok sıkıştığında Sipayı satmak istediğinde, satın alacak kişiler kapısına dayandığında, o ille de bir Türk istedi. Türkiyenin zenginlerinden ses seda çıkmadı. Avrupalılar çok para verseler de arkadaşımız onlara da vermedi. Çünkü ölünceye kadar ya da çalışamayacak hale gelinceye kadar Sipanın başında kalmak istiyordu. Öyle bir Avrupalı buldu, şimdi Sipanın başında.</p>
				<p class="normal">Gökşin Sipayı kurmasa, röportajı fotoğrafçılığı sürdürseydi nasıl bir kişi olurdu? Elbette her yönüyle dünyaca tanınan bir yazar ya da büyük fotoğraf ustası olurdu.</p>
				<p class="normal">Bill Gates'in dijital fotoğraf ajansı Corbis de Sipa Press için 22 milyon dolar teklif etmişti. Ama onların şartları uygun değildi. "Yalnızca iki sene daha şirketin başında kalabilirsin" dediler.</p>
				<p class="normal">"Ben de onlara, peki ben bu kadar parayı alıp iki sene sonra ne yapacağım diye sordum" diyor Gökşin.</p>
				<p class="normal">Sipa Press'te 20 milyondan fazla fotoğraf var. Sipa bir odak, bir fotoğraf, bir röportaj okulu oldu. Gökşin daha da yaratmaya devam edecek ya, "kutlarım seni Gökşin" diyeceğim böyle başarılı bir ömrün değerini bilmek için "kutlarım" demek yetse...</p>
				<p class="sagnormal">Gökşin Sipahioğlu'nun "Doğru Zamanda Doğru Yerde"<br class="chapter"/>fotoğraf sergisinin kataloğu, İstanbul 2006</p>

		</body>
</html>