<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>binbir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_27">Çağın Ustası</h1>
				<p class="normal">Bir türkü kırk bin yıl su altında kalıp arınmış bir çakıl taşı gibidir. Büyük halk kitleleri türkülerini yüzyıllar ötesinden alıp işleye işleye, süreler üstünden aşıra aşıra günümüze getirmiştir. Türküyü her insan söyler, her insan söylerken de türküyü kendince bir kere daha yaratır. Türkü insanlığın kanında olan, insanoğlunun kanıyla yaratılan bir sanat yapıtıdır. Yüzyıllar boyunca halkla birlikte büyük ustalar da damgalarını, kişiliklerini, türkülere vururlar. Yüzyıllar boyu yıkana yıkana gelmiş türküye kişiliklerini katıp, ona yeni bir biçim verirler. Bölgeler, iklimler, koşullar da büyük ustalarla birlikte, coğrafyalar da onlarla birlikte türküyü kendilerine, kişiliklerine uydururlar.</p>
				<p class="normal">Bu, türkünün zenginleşmesidir.</p>
				<p class="normal">Türküleri bize yüzyıllar, milyonlarca insanın emeği, tadıyla, yaratmasıyla getirir. Her çağ da türkülere kendi özelliğini katar. Bu, türkülerin, insanlığın yasasıdır.</p>
				<p class="normal">Bizim türkülerimiz daha halkın dilinde, elindedir. Çağımızın dünyası, halkın büyük ustalarının dışında türkülerle pek öyle uğraşacak zamanı bulmamıştır. Sömürü dünyası bütün insanlıkla birlikte türküleri de yozlaştırma çabasında. Elinde de bu işleri yapabilecek sonsuz olanaklar var. Ama türküler insanlığın kanındadır, onları kimse kolay kolay yozlaştıramaz. Sömürücü güçlerin bütün yasalarından, insanlığın kanına sinmiş, kanından doğmuş türküler daha güçlü, daha yaratıcıdır. İnsanlık türkülerini yaratmakta devam edecektir.</p>
				<p class="normal">Doğal kalmış, yabancılaşmamış her insan kendince insanlığın türkülerini yaratacaktır.</p>
				<p class="normal">Ve bu insanlığın içinden sivrilmiş Zülfü Livaneli gibi çağın ustaları da insanlığın türkülerini sürdürmeleri için onlara yardımcı olacaklardır.</p>
				<p class="normal">Zülfü Livaneli büyük halk gibi, halk ustaları gibi türküyü kanıyla, yüreğiyle söyler. Bir gün yüreği dört okka Zülfü Livanelilerle birlikte tekmil halkımız, sağlıklı bir ortamda türkülerimizi büyütecek, söyleyecek, zenginleştirecektir.</p>
				<p class="normal">Zülfünün güzel, yürekten, kanından gelen usta sesi halkımızın, insanlığımızın sesidir.</p>
				<p class="normal">Hep Zülfünün yorumlarından söz ettim. Elbette yorumlar da yaratıdır ve yorumcular da yaratıcılardır.</p>
				<p class="normal">Ancak Zülfünün öteki önemli yanından söz etmek gerek: Daha usta, gerçek ve öz yaratıcılığından.</p>
				<p class="normal">Zülfü bir türküler yorumcusu olduğu kadar besteler yaratıcısı, ustasıdır da...</p>
				<p class="normal">Zülfünün bu yönü, yorumculuğundan çok daha önemlidir.</p>
				<p class="normal">O, çağımızın özgün müziğini yaratanlardan birisidir.</p>
				<p class="normal">Bir "Yiğidim Aslanım", bir "Karlı Kayın Ormanı", bir "Leylim Ley" çağımızın kalıcı, özgün yapıtlarındandır.</p>
				<p class="normal">Çok ilginçtir ki bu yapıtlar söylendiği her ülkede halkın diline düşüveriyor ve halklar bu yapıtları kendilerininmiş gibi hiç yadırgamadan söylüyorlar.</p>
				<p class="normal">Çünkü onun bu yaratıları çok derinlerden, halklardan geliyor; yani büyük ustaların, klasiklerin geldiği yerden...</p>
				<p class="sagnormal">13 Aralık 1997</p>

		</body>
</html>