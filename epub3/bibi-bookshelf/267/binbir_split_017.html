<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>binbir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_14">Binbir Çiçekli Bahçe</h1>
				<p class="normal">Sevgili Dostlar, burada sizin karşınızda, fırsat buldukça birçok yerde söylediğim, yazdığım düşüncelere geleceğim. Biliyorum, birtakım düşünceleri her zaman söylemek bıktırıcıdır. Daha coşturucu düşüncelerim olsa, yeni yeni düşünceler yaratabilseydim keşke...</p>
				<p class="normal">Dünya binbir çiçekli bir kültür bahçesidir. Kültürler, silahlı emperyalizme kadar, her yerde birbirlerini beslemişlerdir. Uygarlıklar da öyle. Akdenizi örnek vermek isterim. O binbir çiçeğin kaynaştığı bir yerdir. Demem o ki Akdeniz Bölgesi dünyanın daha fazla kültür çeşitliliğine sahip olmuştur. Dünyanın kuzeyinden, doğusundan, güneyinden, batısından gelen insanlar elbette kültürlerini de birlikte getirmişlerdir.</p>
				<p class="normal">Bugünkü dünya uygarlığı Akdenizden doğmuş diyebiliriz. Bu yaratıcı kültüre Akdenize göç etmeyen uzak kültürlerin de yardımı olmuştur. Tarihe bakacak olursak dünyamızdaki ulaşımın bir tansık olduğunu görebiliriz. Özellikle Akdenizdeki ulaşım, küreğin, yelkenin icadı, dünyanın dört bir yanından gelen kıyılara yerleşen kültür alışverişi yeni bir dünyanın yaratılmasına yetmiştir.</p>
				<p class="normal">Dünyanın şimdi başı belada. Dünyamız şimdi tek kültürlü bir dünyaya doğru başını almış gidiyor. Bu insanlığı insanlıktan çıkaran bir durumdur. Tek kültürlü bir dünyada insanlığın halini bir göz önüne getirelim: Tek çiçeğe kalmış, tek renge, tek kokuya kalmış bir insanlık ve tek dile kalmış bir dünya.</p>
				<p class="normal"> Rönesansın mirası bir ilkel insan anlayışı var ki, üstün insanlar ilkel insanlara dillerini, kültürlerini, iyiliğini götürürken o insanların yaratıcılığının ve ekmeklerinin ellerinden alındığına aldırmıyorlardı. Milyonlarca ilkel insan açlıktan, bakımsızlıktan ölüyor. İnsanlığın bu halde olması o üstün insanları gereğince ilgilendirmiyor. Belki bir gün bu yoksulluklar üstünleri ilgilendirecek. Ama o zaman da iş işten geçmiş olacak. Çünkü artık insanlar bizim bildiğimiz, bizim sandığımız insanlar değillerdir.</p>
				<p class="normal">İnsanlar bambaşka, havsalalarımızın alamayacağı kadar değiştiler, başka türlü bir insan oldular, bile bile kendilerini öldürüyorlar. Bu olay dünkü bugünkü değil, çok eskilerden geliyor. Kendini öldürmenin türlü türlüsünü biliyoruz. Benim diyeceğim başka, bunlar bir otomobile, kamyona, herhangi bir taşıma aracına bombaları, dinamitleri koyuyorlar, üstüne de biniyorlar bir şehrin, kasabanın pazarına, alanına en can alacak yerine varıyor bombalarını patlatıyorlar birçok insanı öldürüyorlar. Bana öyle geliyor ki, bu böyle kalmayacak, pamuğa düşmüş ateşe dönecek. Bu söylediklerimin olmamasını canı yürekten isterim.</p>
				<p class="normal">Böyle olacağına, doğal bir yoldan dünyayı düzeltmenin yolunu seçsek olmaz mı? Çağımızda elimizdeki teknolojinin olanaklarıyla dünyayı doğal haline getirebiliriz.</p>
				<p class="normal">Dünyamız şimdiye kadar yaşamadığımız yeni olanaklar, yeni olanaksızlıklar karşısında ve hepimiz bu karmakarış olmuş dünyanın içindeyiz.</p>
				<p class="normal">Romanlarımda da değişmeler başlıca konumdur. Koşullar değiştikçe insanın değişmesi, insan değiştikçe doğanın değişmesi, insanın bu macerası hayranlık verici bir maceradır benim için. Benim ülkemde birdenbire ovadaki ormanlar, bataklıklar, kamışlıklar yitiverdi. Birkaç yıl içinde hem de... Bir büyülü el gelmiş, Çukurovanın üstünden geçmiş, toprağı değiştirivermişti. Bu traktörün hüneriydi. Romanını yazdığım büyük Akçasaz bataklığı birden kuruyuvermiş, yerini pamuk tarlalarına, okaliptus ormanlarına bırakmıştı. Ormanlar yok oldu, sular değişti, doğa örtüsü değişti, bütün bataklıklar değişti, yok oldu.</p>
				<p class="normal">Doğanın yok olarak değişmesi insan için büyük bir tehlikedir. Bu doğa değişiminden sonra insanların huylarında değişiklik oldu, dengesizlikler başladı. Artık ovanın insanı sağlıklı eski insan değildi. Gelenekler, görenekler iyiydi ya da doğa ve insan sağlıklı değişmiyordu. Benim bölgem, Türkiye haritasında kan gütmenin sürüp gittiği bir bölgeydi. Traktör geldikten, ova değiştikten sonra, bir anda kan gütmeler de bitiverdi. İnsanın değişiminde böyle güzellikler de vardır.</p>
				<p class="normal">Ben hiçbir zaman karamsar olmadım. Karanlıktan korkan, kendisine yaşamını sürdürmek için mit dünyaları, düş dünyaları yaratan insanoğlu, başı iyice sıkışınca, kendini ve dünyasını kurtarmanın bir yolunu da bulacaktır. Bugünkü teknoloji bu hale getirdi dünyamızı. Ama bu teknolojidir ki gene dünyamızı kurtaracak.</p>
				<p class="normal">Benim için en büyük tehlike insanlığın tarih boyunca yarattığı değerlerin gelişmeyip yok olması, yerine de yeni değerlerin getirilemeyişi. Elbette ki evrendeki her şey gibi insanın yarattığı değerler de değişecektir. Ama yok olması... Yerine hiçbir şey gelemeden... İşte en büyük tehlike... İnsanın en büyük değeri yaratıcılığıdır. Bütün değerlerin erozyona uğraması, onun yaratıcılığının da tükenmesi demek değil midir? Ben bundan çok korkuyorum doğrusu.</p>
				<p class="normal">Edebiyata gelince, ben edebiyata çocukken başladım. Benim köyüm bizim Çukurova dediğimiz, tarihin Kilikya dediği bir Akdeniz toprağıdır. Kilikya toprağı dünyanın en verimli topraklarından biridir. Benim köyüm 1865 yılında buraya bir isyandan sonra yerleştirilmiş göçebe Türkmenlerdir. Benim çocukluğumda bu köye çok aşıklar, destancılar geliyordu.</p>
				<p class="normal">Bütün Çukurovada çok aşıklar, destancılar dolaşıyordu. Ben destancılara çok meraklıydım. Köye bir destancı gelince ben onun yanındaydım. Babamın sağlığında bizim eve Türk destancılar geldiği gibi Doğu Anadoludan Kürt destancılar da geliyorlardı. Ben de ilkokulda onlar gibi şiir söylemeye başladım. Epopenin hala yaşandığı, kırıntıları bile olsa, böyle bir dünyada büyüdüm. Benim ustalarım, benim toprağımın sözlü edebiyatıdır. Benim kaynaklarımın biri de Stendhal, Dostoyevski, Gogol, Dickens'tır. Bir romancı Faulkner'ı, Kafka'yı, klasikleri, hem batı hem de doğu ustalarını özümsemeden nasıl roman yazabilir?</p>
				<p class="normal">Ben folkloristtim gençliğimde, folklor çalışmaları beni çok etkiledi. Faulkner'ın yapıtlarına da onun ülkesinin gelenekleri, görenekleri girmiyor mu sanıyoruz? Kafka'da iki bin yıllık sürgün Yahudinin gelenekleri, korku, belki de bir gelenektir onlarda, ister istemez gelenek olmuştur belki de korku, Kafka ne kadar soyutlarsa soyutlasın, iliklerine işlemiş bir Yahudilikten kurtulabilmiş midir? Öylesine kurşun geçirmez bir karanlığı Kafka'nın önüne, yapıtlarına kim getirdi de koydu? Bugünün modern Avrupasının ülkelerinde Ortaçağ gelenekleri, şöyle ya da böyle, hala yaşamıyor mu?</p>
				<p class="normal">Gelenekler, görenekler insanın kanına işlemiştir. İnsan, kendi bölgesinde yarattığı değerlere çok bağlıdır. İnsanlık da kendi yarattığı, buna genel değerler diyebilir miyiz bilmem, çok bağlıdır. Bugünkü yozlaşmaya hızla giden dünya bile, onun içindeki duyguyu kolay kolay koparıp alamıyor. İnsanlık yeninin iyisine de kötüsüne de direniyor.</p>
				<p class="normal">Bana soruyorlar, sen romanı niçin yazıyorsun? Bilemem diyorum, bilsem de söyleyemem. Bir şey biliyor, daha doğrusu sanıyorsam, o da destancılar soyundan geldiğimdir. Gençliğimde destan anlatmayı denedim.</p>
				<p class="normal">Alain Bosquet uzun konuşmamızda şöyle demişti: "Batıda çocukluktan başlayarak gizem ve düş gücünün hızla yok olduğunu ve yerlerini akıla ve gerçekçiliğe bıraktıklarını düşünürüz."</p>
				<p class="normal">Gizem ve düş gücünün batıda hızla yok olduğunu düşünmem zor. Düş gücünü çocuklukla bağdaştırmayı veya gizem ve düş gücünü bir yanda, akıl ve gerçekçiliği bir yanda düşünmeyi kabul etmem de zor.</p>
				<p class="normal">Sebebi de basit. Büyüdüğüm topraklarda çocuklukla yetişkinlik katı çizgilerle ayrılmamıştı. Örneklerle anlatayım derdimi. Dediğim gibi, aşıklar gelirdi köyümüze ve kadın erkek, genç ihtiyar, hepimiz toplanır sabaha kadar onları dinlerdik. Bu destanların çocuk büyük ayrımı yoktu. Eğer bir ayrım varsa o da çocukların kendilerine yarattıkları oyunlardaydı.</p>
				<p class="normal">Böyle çocuk dünyası, büyük dünyası ayrımı olmayınca çocuğun düş gücü nerede başlar, yetişkininki nerede söylemek zor benim için.</p>
				<p class="normal">Bende çocukluğumdan bu yana çok değişiklik olmadı. İnsan gizemine hep varmaya çalıştım, benim maceram insanın gizemine varmak içindi. Düş gücüne gelince, o gün de bugün de sonsuz düşler kuruyorum. Düş gücünü yitiren insanın hiç umudu olur mu? Ben daha güzel konular yazmak istiyorum.</p>
				<p class="normal">Umut, düş gücünün yarattığı ve insanoğlunun sahip olduğu en büyük değerlerden biri değil mi? O gerçeklik denilende de bir düş, bir gizem yok mu? Gerçeklikle düş gücü iç içe değil mi?</p>
				<p class="normal">Bana öyle geliyor ki, nerede, hangi koşulda, hangi çağda olursa olsun insan gizeminin, düşlerinin, yarattığı dünyaların, içinde yaşadığı gerçek dediğimiz dünyanın içinde hep yaratmasını sürdürecek, düş dünyasıyla gerçek dünya dediğimizin sınırları gittikçe de daha çok birbirine karışacaktır.</p>
				<p class="normal">Ömrümde çok insanla karşılaştım, romanlarımda çok çok insanlardan örnek aldım. Ama bütün insanlarımı ben yarattım. Bilinçli olarak yaratmaya çalıştım. İçimde biraz da gerçeği arama çabası var. Bir düş dünyası, bir anlatma dünyası kurmak, başka bir şeyler yapmak, bu dünyayı sözle gerçekleştirmek. Ben, sözle dünyalar kuranların ne ilkiyim, ne de sonuncusuyum. Bu, profesyonel bir uğraştır.</p>
				<p class="normal">Türk edebiyatında büyük yıldızlar vardır. Hikayeci Sait Faik de bunlardan biridir. O bizim kuşağın ustasıdır. Onu yakından tanıyordum. Bir gün bana "Gel seninle edebiyata getirmek istediklerimizi anlatalım" dedi.</p>
				<p class="normal">Ben de "İyi olur anlatalım" dedim.</p>
				<p class="normal">"Başlayalım öyleyse."</p>
				<p class="normal">"Başlayalım" dedim.</p>
				<p class="normal">Ve başladık:</p>
				<p class="normal">"Bir; benim kitaplarımı okuyan katil olamasın, savaş düşmanı olsun. İki; insanın insanı sömürmesine karşı çıksın. Kimse kimseyi aşağılayamasın. Kimse kimseyi asimile edemesin. İnsanları asimile etmeye can atan devletlere hükümetlere olanak verilmesin. Benim kitaplarımı okuyanlar bilsinler ki, bir kültürü yok edenlerin kendi kültürleri, insanlıkları ellerinden uçmuş gitmiştir. Benim kitaplarımı okuyanlar yoksullarla birlik olsunlar, yoksulluk bütün insanlığın utancıdır. Benim kitaplarımı okuyanlar cümle kötülüklerden arınsınlar."</p>
				<p class="normal">Bütün kötülükleri saydık, kötülükler uzadı gitti. Kötülükler zulümler bitmiyordu. Sonunda "bizim kitaplarımız," demeye başladık, "eninde sonunda biz iki yazarız. Bu kadar savaşı, zulmü bizim kitaplarımız ortadan kaldıramaz ki."</p>
				<p class="normal">"Kaldıramaz" dedim.</p>
				<p class="normal">Sait:</p>
				<p class="normal">"Dur" dedi, "buldum" dedi. "Bizim kitaplarımız yalnız kalmayacak" dedi. "Nazım Hikmet de var. Kitaplarımızı okuyanlar onu da okuyacak."</p>
				<p class="normal">Ben "Melih Cevdet de var" dedim, "Orhan Kemal de".</p>
				<p class="normal">Sonra çok insan çok çok yazar da saydık. Çok kitap saydık.</p>
				<p class="normal">Sözün gücüne her zaman inandım. Roman, sözlü sanatın en önemli koludur. Söz insanoğlunun yarattığı değerlerin başında gelir. İnsanoğlunu böylesine yaşama bağlayan büyülerin başlıcalarından biridir. Bir romana bakalım, bir okuyucu romanı okurken okuduğu romanı başından sonuna kadar yeniden yaratır. Diyelim ki bir zeytin ağacı geçiyor romanda, okuyucunun ilkin bahçesindeki bir zeytin ağacı gelir romanın içine oturur. Bir ovayı okursa bildiği, yaşadığı ovayı getirir gözlerinin önüne. Hiç ova görmemişse bir ova yaratır oraya koyar. Romanların ölümsüzlüğü bu yaratmaya bağlıdır. Her insan ne olursa olsun hep yaratma büyüsüne kapılır. İlyadayı, Donkişotu yaratmayan okuyucu olabilir mi? Bütün acılığına karşın "Palto" hikayesini yaratamayan bir okuyucu olabilir mi? Bizim çağımızda romancıların başları beladadır. Çünkü insanları en çok yalana, zulme, bütün kötülüklere karşı roman uyarır. Roman insanları hem de onlara insan olduklarını söyler ve bütün bunları da insan kendi yaratır.</p>
				<p class="normal"> Bana gelince, ben romanı bunlar için yazmadım. Neden sonra düşüncelerimin iyi bir yol olduğunu anladım. İnsan kendisinin kim olduğunu, nereden gelip nereye gittiğini öğrenmek ister. Homeros İlyadada diyor ki, ölümlüler içinde ölümün bilicine varan, acısını çeken tek yaratık insandır. Ölümsüzlüğü de arayan yine insandır.</p>
				<p class="normal">Milattan Önce 3500-2000 yılları arasında Mezopotamyada yaşamış Sümerlerin Gılgamış Destanının günümüze kadar gelmesinin çok sebebi olmalı da, önemli bir sebep de Gılgamışın ölümle karşı karşıya kalması, böylece ölümün ilacını bulmak için dünyaya aramaya çıkması ve ilacı bir yılana kaptırmasıdır.</p>
				<p class="normal">Bugünkü folklor çalışmalarımızdan biliyoruz ki bir destanı olan bir dilin birçok destanı vardır. Yüreğinde ölüm acısı olmayan hiçbir insan yoktur. Her ülkede, her dilde ölü destanları, ölüm şiirleri nerdeyse aşk destanlarını geçer. Ölümsüzlüğün ilacını arayan bulmak isteyen, bulduğunda da elinden kaçıran yalnız Gılgamış değildir. Her insanın yüreğinde bir Gılgamış yatar.</p>
				<p class="normal">Benim doğup büyüdüğüm Çukurovanın bir Lokman Hekimi var. Lokman Hekim kendini bildi bileli bütün Torosları, Amanosları, Nurdoğanı dolaşır. Dolaştığı yerlerdeki çiçekler, otlar ona seslenir, hangi hastalığın ilacı olduğunu söyler. Lokman ülkeyi dolaşarak, ilaçlarını dağıtır, böylece dağlar, ovalar, köyler, şehirler dört gözle Lokmanı beklerler.</p>
				<p class="normal">Gün gelir Lokman yaşlanır. Onun büyük derdi yüreğinin başındadır. Her hastalığın ilacı var da ölümün ilacı niçin yok.</p>
				<p class="normal">Keşke abıhayat suyunu arasaydım diye düşünerek dibinden su kaynayan bir ulu ağacın altına gitmiş yatmış uyumuş. Derin uykulara dalmışken birtakım seslere uyanmış sağına soluna bakınmış, "ben ölümsüzlüğün ilacıyım" diyen yumuşak, tatlı bir ses duymuş. Ses gittikçe güzelleşiyormuş. Lokman kulağına inanamamış. Karşı kayalığın önündeki ulu ağaca yürümüş, kayanın altındaki pınarın içinden bir tutam ışık çakıyormuş, göz göremeyecek kadar parlak bir ışıkmış. Lokman şaşırmış kalmış. Sevincinden uçuyor ne yapacağını bilemiyormuş. Kendine birazcık gelir gibi olmuş , ışığa uzanmış almış, bütün bedeni ışığa kesmiş, birden gençleşmiş, dağdan aşağı doğru koşmaya başlamış, dağdan inerken onu böyle gören köylüler arkasına düşmüşler. Gittikçe kalabalıklaşarak Misis Köprüsüne gelmişler. (Misis şehri Greklerden, Misis Köprüsü de Romalılardan kalmadır.) Lokman köprünün ortasına gelmiş koynundan ölümün ilacını çıkarmış, ortalık yoğun keskin bir ışığa kesmiş. Bundan sonra ölüm yok, diye konuşmaya başlamış Lokman Hekim. Sesi titriyormuş. Kendisi de zangır zangır titriyormuş. Birden ne olmuş ne olmamış, gökten bir kanat inmiş, Lokmanın eline çarpmış. Ölümsüzlük ışığı suya düşmüş, ortalık kurşun geçirmez karanlığa kesmiş.</p>
				<p class="normal">Anadolunun her bölgesinde karşımıza Lokman Hekim çıkar, hepsi başka başka.</p>
				<p class="normal">Duymuş ki Lokman ölümsüzlüğün çiçeği, ölümsüzlüğün suyu, ölümsüzlüğün otu Aladağın bir koyağında var Lokman koşmuş buraya Aladağın koyağını yurt tutmuş. Her otlan, çiçeklen, her pınarlan, her kurtlan, kuşlan, karıncaylan, her arıylan, her kelebeklen konuşmuş. Esen yelle, doğan günle, gelen ışıkla, yağan yağmurla konuşmuş.</p>
				<p class="normal">Her çiçek herkese konuşmaz, ölümsüzlük çiçeği kimseyle konuşmaz. Bir tek Lokman Hekime konuşmuş. "Ben ölümsüzlüğün çiçeğiyim, ben ölümsüzlüğüm. Gel buraya Lokman." Lokman Hekim çiçeğe yelyepelek koşmuş, çiçeği almış koklamış, Lokman çiçeği koklayınca gözlerinin önünde ışıklar patlamış, dünya bir başka dünya olmuş. Lokman sevince batmış, çiçeği koklamış. Kendinden geçmiş, o kendinden geçtiği an öyle tatlı, öyle tatlıymışki her şey, dünya cennete kesmiş, bambaşka bir dünya olmuş. Lokman dize gelmiş, çiçeği bir daha bir daha koklamak istemiş. Oysa bir daha koklayınca ölümsüzlük büyüsü çözülüyormuş. Lokman bunu biliyormuş. Çiçeği bir daha bir daha koklamış.</p>
				<p class="normal">İşte büyü böylece bozulmuş.</p>
				<p class="normal">Ben destan, masal dilinden geliyor, dilin ne kadar büyük bir güç olduğunu biliyordum. Roman diline geçmem zor olmadı. Her yazdığım romanın kendine has bir dili olmalıdır. Kendine has dili olmayan bir roman güçlü bir roman olamaz. Her romanımda o romana uygun bir dil yaratamamışsam emeklerim boşa gitmiş demektir.</p>
				<p class="normal">İnsanoğlu mit, umut, düş, sevgi yaratan bir yaratıktır. İnsanoğlu ölüme, yoksulluğa karşı, açlığa, doyumsuzluğa karşı, mitleriyle, düşleriyle, umutlarıyla, sevgileriyle yeni bir dünya kurup o dünyaya sığınıyor. Benim romanım bu temellere dayalı.</p>
				<p class="normal">Türkiyenin büyük şairi Karacaoğlan 16. yüzyılda yaşamıştır ve Çukurovalıdır.</p>
				<p class="normal">Bir şiirinde diyor ki:</p>
				<p class="ortaitalik">Üç derdim var birbirinden ayrılmaz<br class="chapter"/>Bir ayrılık bir yoksulluk bir ölüm</p>
				<p class="normal">Benim de başlıca derdim doğadır. Kendimi bileli benim dostum doğadır. Çukurova uçsuz bucaksız bir ovadır. Ben Çukurovada doğdum, Toros Dağları yazın beş ay yaşadığımız bizim dağımızdır. Torosların ormanları, çiçekleri, bulutları, pınarları, meyveleri dillere destandır. Toros Ormanları gibi hiçbir orman kokamaz. Toroslarda yaşamak mutlu bir yaşam biçimidir. Yazık ki Toros ormanları, dünyanın birçok ormanı gibi gittikçe küçülüyor.</p>
				<p class="normal">Dünyamız tükeniyor. Birçok hayvanın, birçok ağacın, birçok böceğin, birçok kuşun soyu tükendi. Bundan sonra da insanların soyu diyecektim, dilim varmadı. İnsanoğlu bu kötü durumu sürdürmeyecek, doğayla barışacaktır.</p>
				<p class="normal">Beni okuyanlar karamsar olamasınlar.</p>
				<p class="normal"> İyi ki dünyaya geldik, yaşadık, ışığı gördük. Ya gelmeseydik, ya bu güzellikleri görmeseydik...</p>
				<p class="sagnormal">Bjørnstjerne Bjørnson Anma Konferansları Dizisinin<br class="chapter"/>Başlangıç Konuşması, Lillehammer, Norveç, 31 Mayıs, 2007</p>

		</body>
</html>