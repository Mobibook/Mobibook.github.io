<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Steve-Jobs-Tamami</title>
  <meta content="urn:uuid:80ab1dc6-669b-4ff5-8ebf-c044d64b443f" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 5pt;
    margin-top: 5pt
    }
  @font-face {
    font-style: normal;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Regular.ttf)
    }
  @font-face {
    font-style: italic;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Italic.ttf)
    }
  @font-face {
    font-style: bold;
    font-family: "Liberation", serif, sans-serif;
    font-weight: bold;
    src: url(../Fonts/LiberationSerif-Bold.ttf)
    }
  @font-face {
    font-style: italic;
    font-family: "Liberation", serif, sans-serif;
    font-weight: bold;
    src: url(../Fonts/LiberationSerif-BoldItalic.ttf)
    }
  @font-face {
    font-style: normal;
    font-family: "Arial", sans-serif;
    font-weight: normal;
    src: url(../Fonts/arial.ttf)
    }
  @font-face {
    font-style: italic;
    font-family: "Arial", sans-serif;
    font-weight: normal;
    src: url(../Fonts/ariali.ttf)
    }
  @font-face {
    font-style: normal;
    font-family: "Arial", sans-serif;
    font-weight: bold;
    src: url(../Fonts/arialbd.ttf)
    }
  @font-face {
    font-style: italic;
    font-family: "Arial", sans-serif;
    font-weight: bold;
    src: url(../Fonts/arialbi.ttf)
    }
</style>
</head>

<body class="calibre">
  <h1 class="h1baslik" id="calibre_toc_35">32. Bölüm</h1>

  <div class="calibre2" id="calibre_pb_1">
    <h1 class="h1baslik" id="calibre_toc_35"></h1>
  </div>

  <p><br class="chapter1" />
  Pixar’ın Dostları</p>

  <p class="ortayazi">...Ve Düşmanları</p>

  <p class="normal1"><span class="ideitalik">Bir Böceğin Yaşamı</span></p>

  <p class="normal">Apple iMac’i geliştirince, Jobs yanına Jony Ive’ı alarak arabasına atlayıp onu Pixar’daki insanlara göstermeye gitti. Bu makinenin Buzz Lightyear’la Woody’nin yaratıcılarının hoşuna gidecek bir canlılığa sahip olduğunu düşünüyordu ve Ive’la John Lasseter’ın sanatla teknolojiyi eğlenceli bir şekilde birleştirme yeteneklerine bayılıyordu.</p>

  <p class="normal">Pixar, Jobs’ın Cupertino’daki yoğun iş hayatından kaçıp sığınabildiği bir yerdi. Apple’daki yöneticiler genellikle telaşlı ve bitkindiler, Jobs da değişken olabiliyordu ve insanlar onun yanında huzursuzluğa kapılıyorlardı. Pixar’daysa öykücülerle illüstratörler daha sakin gibiydiler ve daha hoş davranıyorlardı; sadece birbirlerine değil, Jobs’a bile. Bir başka deyişle, ortamın ruh halini tepedeki kişi belirliyordu: Apple’da Jobs, Pixar’da ise Lasseter.</p>

  <p class="normal">Jobs film yapımcılığından gerçekten çocuksu bir haz alıyordu ve bilgisayarla üretilmiş yağmur damlalarının güneş ışınlarını yansıtması ya da çimenlerin rüzgârda dalgalanması gibi büyülü şeyleri mümkün kılan algoritmalara düşkündü. Ama yaratıcı süreci kontrol etmeye çalışmayacak kadar dizginleyebiliyordu kendini. Pixar’da başka yaratıcı insanların serpilmelerine ve inisiyatif almalarına izin vermeyi öğrendi. Bunun en büyük sebebi Jobs’ın Lasseter’ı sevmesiydi; kibar bir sanatçı olan Lasseter, tıpkı Ive gibi, Jobs’ın en iyi tarafını ortaya çıkarıyordu.</p>

  <p class="normal">Jobs’ın Pixar’daki temel işi anlaşmalar yapmaktı, ne de olsa bu konuda doğuştan yetenekliydi. 1994 yazında Disney’den ayrılıp Steven Spielberg ve David Geffen’le birlikte DreamWorks SKG stüdyosunu kuran Jeffrey Katzenberg’le, <span class="ideitalik">Oyuncak Hikâyesi</span>’nin piyasaya sürülmesinden kısa süre sonra tartıştı. Jobs Pixar ekibinin, Katzenberg’in Disney’de çalıştığı zamanlarda ona planlanan ikinci filmden, <span class="ideitalik">Bir Böceğin Yaşamı</span> filminden bahsettiğini ve Katzenberg’in animasyon böcek filmi fikrini çalıp DreamWorks’te <span class="ideitalik">Karınca Z</span>’yi hazırlamaya karar verdiğini düşünüyordu. “Jeffrey Disney animasyon bölümünün başındayken ona <span class="ideitalik">Bir Böceğin Yaşamı</span>’ndan bahsetmiştik,” dedi Jobs. “Altmış yıllık animasyon tarihinde kimse böceklerle ilgili bir animasyon film yapmayı akıl etmemişti, Lasseter’a dek. Onun dahice fikirlerinden biriydi bu. Sonra Jeffrey DreamWorks’e gitti ve durup dururken (!) aklına böceklerle ilgili bir animasyon film hazırlamak geldi. Ve bu fikri daha önce hiç duymamış gibi davrandı. Yalan söyledi. Resmen yalan söyledi.”</p>

  <p class="normal">Aslında bu doğru değil. Gerçek öykü biraz daha ilginç. Katzenberg Disney’deyken <span class="ideitalik">Bir Böceğin Yaşamı</span>’ndan bahsedildiğini hiç duymamıştı. Ama DreamWorks’e gittikten sonra Lasseter’la bağını koparmamış, onu arada sırada arayıp, “Hey dostum, n’aber, ne var ne yok? Bir arayayım dedim,” gibisinden kısa konuşmalar yapmıştı. Dolayısıyla Lasseter bir gün yolu Universal arazisindeki Technicolor tesisine düşünce (DreamWorks de oradaydı), Katzenberg’i aradı ve iki iş arkadaşıyla birlikte ona uğradı. Katzenberg sıradaki projelerini sorunca Lasseter ona söyledi. “Ona <span class="ideitalik">Bir Böceğin Yaşamı</span>’ndan, ana karakterin bir karınca olacağından bahsettik. Ve bütün öyküyü, bu karıncanın çekirgelere karşı diğer karıncaları organize ettiğini ve bir grup sirk performansçısı böceği aralarına kattığını anlattık,” diye anımsıyordu Lasseter. “İhtiyatlı olmam gerekirdi. Jeffrey filmin ne zaman gösterime gireceğini sorup duruyordu.”</p>

  <p class="normal">Lasseter 1996 başlarında, DreamWorks’ün karıncalarla ilgili kendi bilgisayar animasyonlu filmini hazırlıyor olabileceğine dair söylentiler duyunca kaygılanmaya başladı. Katzenberg’i arayıp ona açıkça sordu. Katzenberg kem küm etti ve Lasseter’ın bunu nereden duyduğunu sordu. Lasseter sorusunu yineleyince, Katzenberg söylentinin doğru olduğunu itiraf etti. “Bunu nasıl yaparsın?” diye haykırdı Lasseter; sesini çok nadiren yükselten kibar bir insandı.</p>

  <p class="normal">“O fikir çoktandır aklımızdaydı,” dedi Katzenberg; fikri DreamWorks’teki bir geliştirme direktöründen aldığını açıkladı.</p>

  <p class="normal">“Sana inanmıyorum,” diye karşılık verdi Lasseter.</p>

  <p class="normal">Katzenberg, Disney’deki eski iş arkadaşlarının önüne geçmek için <span class="ideitalik">Karınca Z</span> projesini hızlandırdığını itiraf etti. DreamWorks’ün ilk sinema filmi olacak <span class="ideitalik">Mısır Prensi</span>’nin 1998 Noeli’nde gösterime girmesi planlanmıştı ve Katzenberg Disney ve Pixar’ın <span class="ideitalik">Bir Böceğin Yaşamı</span> filmini aynı hafta gösterime sokmayı planladığını duyunca afallamıştı. Bu yüzden Disney’i <span class="ideitalik">Bir Böceğin Yaşamı</span>’nın gösterime sokulma tarihini değiştirmeye zorlamak için <span class="ideitalik">Karınca Z</span>’nin prodüksiyonunu öne almıştı.</p>

  <p class="normal">“Hassiktir ordan!” diye karşılık verdi Lasseter; normalde böyle konuşmayan biriydi. Katzenberg’le on üç yıl boyunca konuşmadı.</p>

  <p class="normal">Küplere binen Jobs, hislerini ifade etmekte Lasseter’dan çok daha ustaydı. Katzenberg’i aradı ve bağırıp çağırmaya başladı. Katzenberg bir teklif yaptı: Jobs’la Disney, <span class="ideitalik">Bir Böceğin Yaşamı</span>’nın gösterime sokulmasını <span class="ideitalik">Mısır Prensi</span>’ne rakip olmayacak şekilde ertelerlerse, o da <span class="ideitalik">Karınca Z</span>’nin prodüksiyonunu ertelerdi. “Bu bariz şantaj girişimine boyun eğmedim,” diye anımsıyordu Jobs. Katzenberg’e, Disney’in filmin gösterime sokulma tarihini değiştirmesini sağlamak için elinden bir şey gelmeyeceğini söyledi.</p>

  <p class="normal">“Elbette gelir,” diye karşılık verdi Katzenberg. “Sen istesen dağları yerinden oynatırsın. Bana bunu yapmayı sen öğrettin!” Pixar iflas etmek üzereyken kendisinin <span class="ideitalik">Oyuncak Hikâyesi</span> anlaşmasını yaparak onu kurtardığını söyledi. “O zamanlar sana destek olmuştum, şimdiyse sen onların bana kazık atmalarına izin veriyorsun.” Jobs’ın istese, Disney’e söylemeden, <span class="ideitalik">Bir Böceğin Yaşamı</span>’nın prodüksiyonunu yavaşlatabileceğini söyledi. Bunu yaparsa kendisi de <span class="ideitalik">Karınca Z</span>’yi askıya alacaktı. “O konuya hiç girme,” dedi Jobs.</p>

  <p class="normal">Katzenberg yakınmakta haklıydı. Eisner’la Disney’in Pixar’ın filmini, onu Disney’i terk edip de rakip bir animasyon stüdyosu açtığı için cezalandırmakta kullandıkları belliydi. “<span class="ideitalik">Mısır Prensi</span> ilk yaptığımız işti ve tam onun gösterime gireceği tarihte başka bir animasyon filmi gösterime sokmayı planlamaları sırf fesatlıktandı,” dedi. “Ben olaya Aslan Kral gibi bakıyordum: Elini kafesime sokup beni tırmalamaya kalkarsan dikkatli olacaksın.”</p>

  <p class="normal">Kimse geri adım atmadı ve rakip karınca filmleri medyanın epey ilgisini çekti. Disney Jobs’ı susturmaya çalıştı, rekabetin tırmanmasının <span class="ideitalik">Karınca Z</span>’ye yarayacağı düşüncesiyle; ama Jobs kolay susturulacak biri değildi. “Kötü adamlar nadiren kazanır,” dedi <span class="ideitalik">Los Angeles Times</span>’a. DreamWorks’ün pazarlama ustası Terry Press ise, “Steve Jobs ilaca başlamalı,” karşılığını verdi.</p>

  <p class="normal"><span class="ideitalik">Karınca Z</span> 1998 Ekimi’nin başında gösterime girdi. Kötü bir film değildi. Woody Allen konformist bir toplumda yaşayan ve bireyselliğini ifade etmeyi arzulayan nörotik bir karıncayı seslendirdi. “Woody Allen’ın artık yapmadığı türden bir Woody Allen komedisi bu,” diye yazdı <span class="ideitalik">Time.</span> Film A.B.D.’de 91 milyon dolar, dünyadaysa 172 milyon dolar hasılat yaptı, ki bunlar yüksek meblağlardı.</p>

  <p class="normal"><span class="ideitalik">Bir Böceğin Yaşamı</span> planlanan şekilde, altı hafta sonra gösterime girdi. Konusu daha epikti, Ezop’un “Karınca İle Ağustos Böceği” masalını tersine çeviriyordu; ayrıca prodüksiyonundaki daha yüksek teknik virtüözlük, bir böceğin bakış açısından görülen çimenlik gibi ayrıntıların beyazperdede afallatıcı görünmesini sağlıyordu. <span class="ideitalik">Time</span> bu filmi çok daha coşkuyla övdü. “Tasarımı öyle muhteşem ki –düzinelerce çirkin, böceksi, sevimli şaklabanla dolu, yapraklarla labirentlerden oluşma bir cenneti geniş ekran formatında görüyorsunuz–, DreamWorks’ün filmi bunun yanında radyo gibi kalıyor,” diye yazdı eleştirmen Richard Corliss. Film <span class="ideitalik">Karınca Z</span>’ninkinin iki misli hasılat elde etti: A.B.D.’de 163 milyon dolar, dünyadaysa 363 milyon dolar. (<span class="ideitalik">Mısır Prensi</span>’ni de geçti.)</p>

  <p class="normal">Katzenberg birkaç yıl sonra Jobs’la karşılaşınca aralarını düzeltmeye çalıştı. Disney’deyken <span class="ideitalik">Bir Böceğin Yaşamı</span>’ndan bahsedildiğini hiç duymadığını söyledi; “Duysaydım Disney’le aramdaki anlaşma yüzünden kârdan pay isterdim, yani bu konuda yalan söylemiyorum,” dedi. Jobs güldü ve bu argümanı kabul etti. “Filminin gösterime girme tarihini ertelemeni istedim ve sen kabul etmedin; çocuğumu korudum diye bana kızamazsın,” dedi Katzenberg ona. Jobs’ın “çok sakinleştiğini, meditasyon yaparmış gibi göründüğünü”, onu anladığını söylediğini anımsıyordu. Fakat Jobs sonradan aslında Katzenberg’i hiç affetmediğini söyleyecekti:</p>

  <p class="indentmetin">Filmimiz hasılatıyla onunkini ezdi geçti. Bu, iyi hissettirdi mi? Hayır, yine de berbat hissettirdi, çünkü insanlar Hollywood’daki herkesin böcek filmleri yaptığını söylemeye başladılar. John’ın dahice özgünlüğünü elinden aldı; ve bu asla geri verilemez. Vicdansızca davrandı; bu yüzden ona asla güvenmedim, barışmaya çalıştığında bile. <span class="ideitalik">Shrek</span>’le başarı kazandıktan sonra bana geldi ve “Artık değiştim, nihayet kendimle uzlaştım,” gibi saçma sapan laflar etti. Yapma Jeffrey dedim. Çok çalışıyor. Ama etik anlayışının bu dünyaya hâkim olmasını istemem. Hollywood’daki insanlar çok yalan söylüyorlar. Tuhaf bir şey. Yalan söylüyorlar, çünkü performansları yüzünden hesap vermek zorunda olmadıkları bir endüstrideler. Böyle bir zorunlulukları yok. Dolayısıyla yalan söyleyebiliyorlar.</p>

  <p class="normal"><span class="ideitalik">Karınca Z</span>’yi geçmekten daha önemlisi –o çekişme heyecan verici olsa da–, Pixar’ın tek hitlik mucize olmadığının kanıtlanmasıydı. <span class="ideitalik">Bir Böceğin Yaşamı</span>’nın <span class="ideitalik">Oyuncak Hikâyesi</span> kadar hasılat elde etmesi, ilk başarının rastlantı olmadığını kanıtladı. “İş hayatında ikinci ürün sendromu diye klasik bir şey vardır,” dedi Jobs sonradan. Bu sendrom ilk ürününüzü neyin başarılı kıldığını anlamamaktan kaynaklanır. “Bunu Apple’da yaşamıştım. İkinci filmimiz de başarılı olursa yırttık demektir diye düşündüm.”</p>

  <p class="normal1"><span class="ideitalik">Steve’in Kendi Filmi</span></p>

  <p class="normal">Kasım 1999’da gösterime giren <span class="ideitalik">Oyuncak Hikâyesi 2</span> daha da başarılı oldu; A.B.D.’de 246 milyon dolar, dünyadaysa 485 milyon dolar hasılata ulaştı. Pixar’ın başarısı artık kesinleşmiş olduğundan, gösterişli bir şirket merkezi inşa etmenin vakti gelmişti. Jobs’la Pixar’ın tesislerinden sorumlu ekibi, San Francisco’daki Bay Köprüsü’ne bakan, Berkeley’le Oakland’ın arasındaki bir sanayi mahallesi olan Emeryville’de kullanılmayan bir Del Monte konserve fabrikası buldular. Fabrikayı yıktılar ve Jobs, Apple mağazalarının mimarı Peter Bohlin’i o on altı dönümlük araziye inşa edilecek yeni binayı tasarlamakla görevlendirdi.</p>

  <p class="normal">Jobs, yeni binanın genel konseptinden materyallerin ve inşaatın en küçük ayrıntısına dek her şeyiyle saplantı derecesinde ilgilendi. “Steve uygun tarzda bir binanın kültüre çok şey katabileceğine derinden inanıyordu,” dedi Pixar başkanı Ed Catmull. Jobs binanın yaratılmasını, her sahne için ter döken bir yönetmenmiş gibi kontrol etti. “Pixar binası Steve’in kendi filmiydi,” dedi Lasseter.</p>

  <p class="normal">Lasseter başta çeşitli projeler için ayrı binalara ve geliştirme ekipleri için bungalovlara sahip geleneksel bir Hollywood stüdyosu istemişti. Ama Disneyliler yeni kampüslerini beğenmediklerini, çünkü ekiplerin kendilerini izole olmuş hissettiklerini söyleyince Jobs onlara hak verdi. Hatta diğer uç noktaya kaymaları gerektiğine karar verdi: Merkezi bir atriyumun etrafına tek bir devasa bina inşa edilecekti; böylece rastlantısal karşılaşmaların olasılığı artacaktı.</p>

  <p class="normal">Jobs, bir dijital dünya sakini olmasına karşın, veya belki de o dünyanın izole etme potansiyelini gayet iyi bildiğinden, yüz yüze görüşmeleri çok önemsiyordu. “İletişim ağlarının yaygınlaştığı bu çağda, fikirlerin e-posta ve iChat yoluyla geliştirilmesi eğilimi var,” dedi. “Bu delilik. Yaratıcılık spontane toplantılardan, tesadüfi konuşmalardan beslenir. Biriyle karşılaşırsın, ne yaptığını sorarsın, vay be dersin, kısa süre sonra da aklına bir sürü fikir gelir.”</p>

  <p class="normal">Dolayısıyla Pixar binasını karşılaşmalara ve planlanmamış işbirliklerine elverişli şekilde tasarlattı. “Bir bina bütün bunlara elverişli değilse epey yaratıcılık kaybın olur ve tesadüfen değerli şeyler keşfetme ihtimalin çok azalır,” dedi. “Dolayısıyla binayı, insanların ofislerinden çıkıp da merkezi atriyumda, başka zaman göremeyecekleri insanlarla kaynaşabilecekleri şekilde tasarladık.” Ön kapılarla ana merdivenlerin ve koridorların hepsi atriyuma açılıyordu, bütün kafelerle posta kutuları oradaydı, konferans salonlarının pencereleri atriyuma bakıyordu ve 600 koltuklu amfiyle iki küçük gösterim salonu da oraya açılıyordu. “Steve’in teorisi daha ilk günden işe yaradı,” diye anımsıyordu Lasseter. “Aylardır görmediğim insanlarla karşılaşıp duruyordum. İşbirliğini ve yaratıcılığı bu kadar çok destekleyen başka bir bina görmedim.”</p>

  <p class="normal">Jobs binada sadece iki büyük tuvalet bulunmasına hükmedecek kadar ileri gitti; atriyuma bağlı iki tuvalet olacaktı erkekler ve kadınlar için. “Bu konuda çok ama çok ısrarlıydı,” diye anımsıyordu Pixar genel müdürü Pak Kerwin. “Bazılarımız abarttığını düşündük. Hamile bir kadın, sırf tuvalete gitmek için on dakika yürümek zorunda kalmaması gerektiğini söyleyince büyük bir tartışma çıktı.” Lasseter’ın Jobs’a katılmadığı nadir zamanlardan biriydi bu. Bir uzlaşmaya vardılar: Atriyumun iki tarafında, iki katın ikisinde de ikişer tuvalet olacaktı.</p>

  <p class="normal">Binanın çelik kirişleri görünür olacağından, Jobs ülkenin dört bir yanındaki imalatçılardan aldığı numuneleri inceleyip en uygun rengi ve dokuyu aradı. Arkansas’taki bir fabrikayı seçti; onlara çeliği saf renge büründürecek kadar ısıtmalarını söyledi ve kamyoncuların kirişleri çizmemeleri için tedbir aldı. Ayrıca kirişlerin kaynakla değil cıvatalarla tutturulmasında diretti. “Çelikler dikkat çekici olsunlar diye kum püskürttük ve vernikle kaplattık,” diye anımsıyordu. “Çelik işçileri kirişleri yerleştirirken, hafta sonları ailelerini getirip onlara gösteriyorlardı.”</p>

  <p class="normal">Değerli şeyleri tesadüfen buldurmayı hedefleyen mimarinin en çılgınca uygulandığı yer “Aşk Salonu”ydu. Animatörlerden biri ofisine taşınınca, arka duvarında küçük bir kapı keşfetmişti. Bu kapının açıldığı basık koridordan geçince, havalandırma borularına açılan, duvarları metal levhalarla kaplı bir odaya varıyordunuz. O ve iş arkadaşları bu gizli odayı Noel ışıkları ve lava lambalarıyla donattılar. Leopar desenli banklar, püsküllü yastıklar, katlanır bir kokteyl masası, likör şişeleri, bar malzemeleri ve üstünde “Aşk Salonu” yazan peçeteler getirdiler. Koridora yerleştirilen bir kamera, yaklaşan kişilerin önceden görülmesini sağlıyordu.</p>

  <p class="normal">Lasseter’la Jobs önemli ziyaretçileri buraya getiriyor ve duvara imza attırıyorlardı. İmzalayanlar arasında Michael Eisner, Roy Disney, Tim Allen ve Randy Newman vardı. Jobs bu odaya bayılmıştı, ama içki sevmediğinden oraya Meditasyon Odası diyordu bazen. Ona Daniel Kottke’yle Reed’de paylaştığı odayı anımsattığını söyledi; tek fark, burada LSD kullanmıyor oluşuydu.</p>

  <p class="normal1"><span class="ideitalik">Boşanma</span></p>

  <p class="normal">Michael Eisner Şubat 2002’de bir Senato komitesine verdiği ifadede, Apple’ın iTunes’u için yarattığı reklamlara saldırdı. “Bazı bilgisayar şirketlerinin verdiği tam sayfa ve pano reklamlarında, ‘Riple, miksle, yak’ deniyor,” dedi. “Yani insanlar bu bilgisayarları alırlarsa hırsızlık yapabilecek ve çaldıkları şeyleri bütün arkadaşlarına dağıtabilecekler.”</p>

  <p class="normal">Akıllıca bir yorum değildi bu. Eisner “riplemeyi” yanlış anlıyordu; CD’den bilgisayara dosya aktarmaktan çok, başkalarını soymak anlamına geldiğini varsayıyordu. Daha da önemlisi, Jobs’ı küplere bindirdi; ki bunun olacağını tahmin etmeliydi. Bu, hiç akıllıca değildi. Pixar çok yakın bir zamanda Disney ile anlaşması çerçevesinde dördüncü filmi <span class="ideitalik">Sevimli Canavarlar</span>’ı gösterime sokmuştu; bu film, diğerlerinden de başarılı olarak dünya çapında 525 milyon dolar hasılat elde etti. Disney’in Pixar’la anlaşmasının yenilenme vakti geliyordu ve Eisner A.B.D. Senatosu’nda ortağına laf atmakla bunu kolaylaştırmamıştı. Jobs o kadar şaşırmıştı ki, bir Disney yöneticisini arayıp, “Michael demin bana ne yaptı, biliyor musun?” diye söylendi.</p>

  <p class="normal">Eisner’la Jobs farklı geçmişlere sahiptiler ve farklı yakalardan gelmeydiler. Ama ikisi de iradeliydi ve uzlaşmaya pek meyilli değillerdi. İkisi de iyi ürünler üretmeye tutkundu, ki bu genellikle titizlikle ayrıntılarla uğraşmak ve sözünü sakınmamak anlamına geliyordu. Eisner’ın Disney Dünyası’nın Hayvan Krallığı’ndaki Vahşi Doğa Ekspresi trenine defalarca binmesini ve müşteri deneyimini geliştirmenin zekice yollarını bulmasını seyretmek, Jobs’ın bir iPod’un arayüzüyle oynamasını ve onu sadeleştirmenin yollarını bulmasını seyretmek gibiydi. Öte yandan, ikisinin de insan yönetimlerini izlemek, hayli sevimsiz bir deneyim olabiliyordu.</p>

  <p class="normal">İkisi de yönetilmekten çok yönetmekte ustaydılar; dolayısıyla birbirlerini sindirmeye çalışmaya başlamaları tatsız bir hava oluşturdu. Hemen her anlaşmazlıkta birbirlerini yalancılıkla suçluyorlardı. Ayrıca Eisner da Jobs da, birbirlerinden öğrenebilecekleri bir şey olmadığını düşünür gibiydiler; biraz saygılı olmak uğruna bir şeyler öğrenebilirmiş gibi yapmak ise, ikisinin de aklına bile gelmezdi. Jobs suçu Eisner’a atıyordu:</p>

  <p class="indentmetin">Bence onu en çok sinirlendiren şey, Pixar’ın Disney’in hâkim olduğu piyasada çığır açması, peş peşe muhteşem filmler yapması, Disney’inkilerinse peş peşe çuvallamasıydı. Normalde Disney’in CEO’sunun Pixar’ın bunu nasıl yaptığını merak etmesi gerekir. Ama 20 yıllık ilişki boyunca Pixar’da toplam iki buçuk saat geçirdi sadece, o da kısa kutlama konuşmaları yapmak içindi. Asla merak etmedi. Buna çok şaşırdım. Merak çok önemlidir.</p>

  <p class="normal">Bu sözler fazlasıyla ağırdı. Eisner Pixar’da biraz daha fazla zaman geçirmişti; Jobs yanında yokken de gitmişti. Fakat stüdyonun sanat ve teknoloji boyutuyla pek ilgilenmediği doğruydu. Jobs da Disney’in yönetim tarzını öğrenmeye pek zaman ayırmamıştı.</p>

  <p class="normal">Jobs’la Eisner 2002 yazında birbirlerine açıkça laf atmaya başladılar. Jobs büyük Walt Disney’in yaratıcı ruhunu, özellikle de nesiller boyu ayakta kalacak bir şirket kurabilmesini takdir etmişti hep. Walt’un yeğeni Roy’da bu tarihsel mirası ve ruhu görüyordu. Jobs, Eisner’dan giderek soğumasına karşın hâlâ Disney yönetim kurulunda olan Roy’a, Eisner CEO olduğu sürece Pixar-Disney anlaşmasını yenilemeyeceğini bildirdi.</p>

  <p class="normal">Roy Disney’le Disney yönetim kurulundaki yakın arkadaşı Stanley Gold, diğer yöneticileri Pixar meselesi konusunda uyarmaya başladılar. Bunun üzerine Eisner 2002 Ağustosu’nun sonunda yönetim kuruluna sert bir e-posta gönderdi. Pixar’ın anlaşmayı eninde sonunda yenileyeceğine emin olduğunu söyledi; bunun bir sebebi, Disney’in Pixar’ın şimdiye kadar ürettiği filmlerin ve yarattığı karakterlerin haklarına sahip olmasıydı. Ayrıca bir yıl sonra, Pixar’ın <span class="ideitalik">Kayıp Balık Nemo</span>’yu tamamlamasıyla birlikte, Disney’in pazarlıktaki eli güçlenmiş olacaktı. “Gelecek Mayıs’ta gösterime girecek olan yeni Pixar filmi <span class="ideitalik">Kayıp Balık Nemo</span>’yu dün ikinci kez izledik,” diye yazdı Eisner. “Bu film o adamlarda soğuk duş etkisi yaratacak. Fena film değil, ama kesinlikle öncekiler kadar iyi değil. Onlar yere göğe sığdıramıyorlar, o başka.” Bu e-postada iki büyük sorun vardı: Birincisi <span class="ideitalik">Los Angeles Times</span>’ın eline geçmesi ve Jobs’ı saldırganlığa tahrik etmesiydi. İkincisiyse, Eisner çok ama çok yanılıyordu.</p>

  <p class="normal"><span class="ideitalik">Kayıp Balık Nemo</span> Pixar’ın (ve Disney’in) o zamana kadarki en büyük hiti oldu. <span class="ideitalik">Aslan Kral</span>’ı kolayca geçerek, tüm zamanların en başarılı animasyon filmi haline geldi. A.B.D.’de 340 milyon dolar, dünyadaysa 868 milyon dolar hasılat yaptı. 2010 yılına kadarki 40 milyon kopya DVD satışıyla tüm zamanların en popüler DVD’si oldu ve film, Disney’in tema parklarındaki en popüler gezilerden bazılarına ilham verdi. Ayrıca zengin dokulu, derin ve güzel sanatsallığı sayesinde en iyi animasyon film dalında Oscar ödülü kazandı. “Filmi sevdim, çünkü riske girmekle ve sevdiklerinizin riske girmelerine izin vermeyi öğrenmekle ilgiliydi,” dedi Jobs. Filmin başarısı Pixar’ın kasasına 183 milyon dolar girmesini sağladı; böylece stüdyonun elinde Disney’le yapacağı son savaş için 521 milyon dolar oldu.</p>

  <p class="normal"><span class="ideitalik">Kayıp Balık Nemo</span>’nun tamamlanmasından kısa süre sonra Jobs, Eisner’a bir teklif götürdü; bu teklif öylesine tek taraflıydı ki, reddedilmesine niyetlenildiği belliydi. Jobs, var olan anlaşma uyarınca gelirlerin yarı yarıya paylaşılması yerine, Pixar’ın ürettiği filmlerin ve bu filmlerde yer alan karakterlerin tek sahibi olmasını ve Disney’e filmlerin dağıtımını yapması karşılığında sadece yüzde yedi buçuk pay vermesini önerdi. Ayrıca var olan anlaşma kapsamındaki son iki film –<span class="ideitalik">İnanılmaz Aile</span> ve <span class="ideitalik">Arabalar</span>– yeni dağıtım anlaşmasına dahil edilecekti.</p>

  <p class="normal">Ancak Eisner’ın elinde güçlü bir koz vardı. Pixar anlaşmayı yenilemese bile Disney, <span class="ideitalik">Oyuncak Hikâyesi</span>’nin ve Pixar’ın yaptığı diğer filmlerin devam filmlerini çekme hakkına sahipti ve Woody’den Nemo’ya dek tüm karakterlerin sahibiydi; tıpkı Mickey Mouse’la Donald Duck’ın sahibi olduğu gibi. Eisner, Disney’in kendi animasyon stüdyosuna <span class="ideitalik">Oyuncak Hikâyesi III</span>’ü yaptırmayı planlamaya başlamıştı bile; Pixar yapmayı reddettiği için, en azından bu tehdidi savurdu. “O şirketin yapımı <span class="ideitalik">Cinderella II</span> filmini izledikten sonra, bunun düşüncesi bile tüyler ürperticiydi,” dedi Jobs.</p>

  <p class="normal">Eisner Kasım 2003’te Roy Disney’i yönetim kurulundan istifaya zorladı, ama bu kargaşayı sona erdirmedi. Disney, zehir zemberek bir açık mektup kaleme aldı: “Şirket odağını, yaratıcı enerjisini ve mirasını yitirdi.” Eisner’a yönelttiği suçlamalar arasında Pixar’la yapıcı bir ilişki kurmamak vardı. Bu noktada Jobs, artık Eisner’la çalışmak istemediğine karar vermişti bile. Dolayısıyla Ocak 2004’de Disney’le görüşmeleri kestiğini ilan etti.</p>

  <p class="normal">Jobs, Palto Alto’daki evinin mutfak masasında arkadaşlarıyla paylaştığı sert fikirlerini basına söylemeyecek kadar disiplinliydi normalde. Ama bu sefer kendini tutmadı. Bir basın toplantısında, Pixar hitler üretirken Disney animasyonun “rezil fiyaskolar” ürettiğini söyledi. Eisner’ın Disney’in Pixar filmlerine yaratıcı katkılarda bulunduğu iddiasını yalanladı. “İşin doğrusu, yıllardır Disney’le çok az yaratıcı iş birliğimiz oldu. Filmlerimizdeki yaratıcılığın kalitesini Disney’in son üç filmindeki yaratıcılığın kalitesiyle karşılaştırırsanız, iki şirketin yaratıcılığı hakkında bizzat fikir sahibi olabilirsiniz,” dedi. Jobs, daha iyi bir yaratıcı ekip kurmanın yanı sıra, artık sinema seyircisinin gözünde Disney kadar büyük olan bir marka yaratmak gibi takdire şayan bir işi başarmıştı. “Biz Pixar markasının artık animasyon alanında Disney’den daha güçlü ve güvenilir bir marka olduğunu düşünüyoruz.” Jobs’ın bu konuşmayı haber vermek için aradığı Roy Disney, “Kötü cadı ölünce tekrar birlikte olacağız,” karşılığını verdi.</p>

  <p class="normal">John Lasseter Disney’den kopma fikri karşısında dehşete kapıldı. “Çocuklarım için kaygılanıyor, Disney’dekilerin yarattığımız karakterlere neler yapacaklarını düşündükçe kötü oluyordum” diye anımsıyordu. “Kalbime hançer saplanmış gibiydi.” Pixar’ın toplantı salonunda haberi üst düzey yöneticilere verirken ağlamaya başladı. Stüdyonun atriyumunda toplanan 800 civarındaki Pixar çalışanına söylerken de ağladı. “Çok sevdiğiniz evlatlarınızı, çocuklara tacizden hüküm giymiş insanlara evlatlık vermek gibi bir şey.” Sonra atriyum sahnesine Jobs çıktı ve ortalığı yatıştırmaya çalıştı. Disney’den kopmanın neden gerekli olabileceğini açıkladı ve Pixar’ın başarılı bir kurum olabilmek için ileriye bakmayı sürdürmesi gerektiğini söyledi. “İnsanları kendine tamamen inandırabilmek gibi bir yeteneği var,” dedi stüdyoda uzun zamandır teknolojist olarak görev yapan Oren Jacob. “Hepimiz, ne olursa olsun Pixar’ın büyüyeceğine emin olduk birden.”</p>

  <p class="normal">Disney’in operasyonlar sorumlusu olan Bob Iger müdahale edip hasar kontrolü yapmak zorunda kaldı. Etrafındaki sağı solu belli olmayan insanların tersine, sağduyulu ve net biriydi. Televizyon dünyasından gelmeydi; Disney’in 1996’da satın aldığı ABC Network’ün başkanıydı. Şirket dünyasında tanınan usta bir yöneticiydi. Yetenekli insanları fark ederdi. Espritüeldi ve başkalarını anlayabiliyordu. Ayrıca Eisner’la Jobs’ın tersine, egosu büyük insanlarla başa çıkabilmesini sağlayan disiplinli bir sakinlik vardı onda. “Steve bizimle konuşmayı kestiğini ilan etti,” diye anımsıyordu Iger sonradan. “Bunun üzerine kriz moduna girdik ve ben insanları sakinleştirmek için konuşmalar yaptım.”</p>

  <p class="normal">Eisner Disney’i Frank Wells’in başkanlığında on parlak sene boyunca yönetmişti. Wells, Eisner’ı birçok idari görevinden azat etmişti; ki böylece Eisner bütün film projelerini, tema parkı gezilerini, televizyon pilot çekimlerini ve başka sayısız ürünü geliştirmeye yönelik değerli ve çoğunlukla dahice önerilerde bulunabilecekti. Fakat Wells’in 1994’te bir helikopter kazasında ölmesinden sonra Eisner uygun yöneticiyi asla bulamadı. Katzenberg Wells’in işine talip olmuştu ve Eisner’ın onu kovmasının sebebi buydu. Michael Ovitz 1995’te başkan oldu, başarılı olamadı ve iki seneden kısa sürede gitti. Jobs sonradan kendi fikrini söyledi:</p>

  <p class="indentmetin">Eisner CEO’luğunun ilk on yılında gerçekten iyi işler yaptı. Son on yılındaysa kötüydü. Frank Wells ölünce değişim başladı. Eisner gerçekten iyi, yaratıcı bir insan. Gerçekten çabalıyor. Frank operasyonları yürütürken Eisner yabanarısı gibi projeden projeye koşup, onları geliştirmeye çalışıyordu. Ama Eisner yöneticilik yapmak zorunda kalınca berbat bir yönetici oldu. Kimse onun emrinde çalışmayı sevmiyordu. Otoritesi olmadığını hissediyorlardı. Stratejik planlama grubu Gestapo gibiydi; onların onayı olmadan on sent bile harcayamıyordun. Eisner’la aram açılsa da, ilk on yılındaki başarılarını takdir ediyordum ister istemez. Ayrıca onun cidden sevdiğim bir tarafı vardı. Bazen eğlenceli bir adam oluyor –zeki, espritüel... Ama karanlık bir tarafı da vardı. Egosuna yenildi. Eisner bana başta makul ve adil davrandı, ama onunla on yıl boyunca iş yaptıkça, karanlık yönünü görmeye başladım.</p>

  <p class="normal">Eisner’ın 2004’teki en büyük sorunu animasyon bölümünün ne kadar berbat durumda olduğunu anlamamasıydı. Son iki filmi <span class="ideitalik">Define Gezegeni</span>’yle <span class="ideitalik">Ayı Kardeş</span> Disney’in ne mirasına, ne de bilançosuna yakışıyordu. Animasyon filmleri şirketin can damarıydı; tema parkı gezileri, oyuncakları ve televizyon şovları onlardan esinleniliyordu. <span class="ideitalik">Oyuncak Hikâyesi</span> bir devam filmini, bir <span class="ideitalik">Disney on Ice</span> şovunu, Disney’in gezi gemilerinde sahnelenen bir <span class="ideitalik">Oyuncak Hikâyesi Müzikali</span>’ni, Buzz Lightyear’in yer aldığı bir video filmini, bir bilgisayar masal kitabını, iki video oyununu, 25 milyon adet satılan bir düzine aksiyon oyuncağını, özel baskılı giysileri ve Disney’in tema parklarındaki dokuz farklı atraksiyonu mümkün kılmıştı. <span class="ideitalik">Define Gezegeni</span> içinse durum farklıydı.</p>

  <p class="normal">“Michael, Disney’in animasyon sorunlarının ciddiyetini anlamadı,” diye açıkladı Iger sonradan. “Pixar’a tavrından belliydi bu. Pixar’a ihtiyacı olduğunu hiç düşünmedi.” Ayrıca Eisner pazarlığa bayılıyor ve taviz vermekten nefret ediyordu, ki benzer mizaçlı Jobs’ın karşısında her zaman en iyi kombinasyon değildi bu. “Her pazarlığın uzlaşmalarla halledilmesi gerekir,” dedi Iger. “İkisi de taviz ustası değil.”</p>

  <p class="normal">Kördüğüm 2005 Martı’nda bir Cumartesi gecesi, Senatör George Mitchell ile birtakım diğer Disney yönetim kurulu üyelerinin Iger’ı aramalarıyla çözüldü. Ona birkaç ay sonra Eisner’ın yerine geçip Disney’in CEO’su olacağını söylediler. Iger ertesi sabah uyanınca önce kızlarını, sonra da Steve Jobs ile John Lasseter’ı aradı. Pixar’a değer verdiğini ve anlaşma yapmak istediğini açık ve net bir dille söyledi. Jobs çok sevindi. Iger’ı severdi; hatta aralarında şaşırtıcı, ufak bir bağ da vardı. Jobs’ın eski kız arkadaşı Jennifer Egan, Penn’deyken Iger’ın karısı Willow Bay’in oda arkadaşıydı.</p>

  <p class="normal">O yaz, Iger’ın resmen CEO olmasından önce, o ve Jobs anlaşma yapma potansiyellerini sınama fırsatı elde ettiler. Apple, müzik çalmanın yanı sıra video oynatabilen bir iPod sürecekti piyasaya. Satışları arttırmak için televizyon reklamları gerekiyordu ve Jobs bu işi dikkat çekmeden halletmek istiyordu; çünkü her zamanki gibi, ürünü sahnede tanıtana kadar gizli tutmak istiyordu. En başarılı iki Amerikan televizyon dizisinin, <span class="ideitalik">Desperate Housewives</span>’la <span class="ideitalik">Lost</span>’un sahibi ABC, Disney’deki Iger’ın yönetimindeydi. Birkaç iPod’a sahip olan ve onları spor yaptığı sabah 5’ten gece geç vakitlere dek kullanan Iger, iPod’un popülerliğinden faydalanmanın yollarını düşünmeye başlamıştı bile. “O hafta karmaşık bir anlaşmada uzlaştık,” dedi Iger. “Önemliydi, çünkü böylece Steve nasıl çalıştığımı gördü. Ayrıca diğer herkes de Disney’in aslında Steve’le çalışabileceğini görmüş oldu.”</p>

  <p class="normal">Jobs, videolu iPod’un tanıtımı için San Jose’de bir tiyatro kiralamıştı ve Iger’a sürpriz sahne konuğu olmasını teklif etti. “Onun ürün tanıtımlarına hiç gitmediğimden, ne kadar büyük bir olay olacağından habersizdim,” diye anımsıyordu Iger. “İlişkimizde çığır açtı resmen. Steve teknoloji yanlısı olduğumu ve riske girmeye gönüllü olduğumu gördü.” Jobs her zamanki virtüöz performansını sergiledi; yeni iPod’un bütün özelliklerini anlattı, “Şimdiye kadar yaptığımız en iyi şeylerden biri,” dedi ve iTunes Mağazası’nın artık müzik videoları ve kısa filmler satacağını söyledi. Sonra, konuşmasının sonunda her zamanki gibi, “Ve evet, bir şey daha var,” dedi. iPod TV dizilerini satacaktı. Alkış koptu. Jobs en popüler iki dizinin ABC’ye ait olduğunu söyledi. “ABC kime ait peki? Disney’e! Bu adamları tanıyorum,” dedi coşkuyla.</p>

  <p class="normal">Iger sahneye çıktığında Jobs kadar sakin ve rahat görünüyordu. “Steve’le benim inanılmaz heyecan duyduğumuz şeylerden biri, muhteşem içerikle muhteşem teknolojinin kesişimi,” dedi. “Burada olup da Apple’la ilişkimizin geliştiğini ilan edebilmek harika bir şey,” diye ekledi ve uygun bir sessizlikten sonra, şunu belirtti: “Pixar’la değil, Apple’la.”</p>

  <p class="normal">Samimiyetle kucaklaşmaları, yeni bir Pixar-Disney anlaşmasının mümkün olduğunun bariz göstergesiydi. “Çalışma prensibimin, savaşma-seviş ilkemin sinyalini veriyordu,” diye anımsıyordu Iger. “Roy Disney’le, Comcast’la, Apple’la ve Pixar’la savaşmıştık. Hepsiyle aramızı düzeltmek istiyordum; özellikle de Pixar’la.”</p>

  <p class="normal">Iger, Eisner’la birlikte Hong Kong’taki yeni Disneyland’in açılışından (Eisner’in CEO olarak son önemli katılımı olacaktı bu) yeni dönmüştü. Seremonilerin arasında Main Street’te yapılan klasik Disney geçit töreni de vardı. Iger, geçit törenindeki son on yılda yaratılmış karakterlerin hepsinin Pixar karakterleri olduğunu fark etmişti. “Kafamda ampül yandı,” diye anımsıyordu. “Michael’ın yanında duruyordum, ama bundan hiç bahsetmedim, çünkü o süre içinde animasyon bölümünün başında olduğundan bu durumun suçlusu oydu. <span class="ideitalik">Aslan Kral</span>’la, <span class="ideitalik">Güzel Ve Çirkin</span>’le ve <span class="ideitalik">Aladdin</span>’le geçen on yıldan sonraki on yıl, heba olmuştu.”</p>

  <p class="normal">Iger Burbank’e geri dönünce mali analizler yaptırdı. Son on yılda animasyondan zarar ettiklerini ve yan ürünleri destekleyen çok az şey ürettiklerini keşfetti. Yeni CEO olarak katıldığı ilk toplantıda yönetim kuruluna analizi sundu; yönetim kurulu üyeleri biraz sinirlendiler, bundan kendilerine hiç bahsedilmediğini söylediler. “Animasyon işi biterse şirket de biter,” dedi Iger yönetim kuruluna. “Hit bir animasyon film büyük bir dalgadır ve etkileri işimizin her alanına; geçit törenindeki karakterlerden müziğe, parklara, video oyunlarına, televizyona, internete, tüketici ürünlerine dek yayılır. Dalga yaratan filmlerimiz olmazsa şirketimiz başarılı olamaz.” Onlara bazı seçenekler sundu. Şimdiki animasyon yöneticileriyle yola devam edilebilirdi ki, kendisi bunun işe yarayacağını düşünmüyordu. Onlardan kurtulup başkaları bulunabilirdi; ama bu kişilerin kimler olacağını bilmiyordu. Son fikri Pixar’ı satın almaktı. “Mesele şu ki satılık olup olmadığını bilmiyorum ve satılıksa bile epey pahalıdır,” dedi. Yönetim kurulu ona anlaşma zeminini yoklama yetkisi verdi.</p>

  <p class="normal">Igar bu işi sıra dışı bir şekilde yaptı. Jobs’la yaptığı ilk konuşmada Hong Kong’tayken fark ettiği şeyden bahsetti ve Disney’in Pixar’a çok ihtiyacı olduğunu anladığını itiraf etti. “Bob Iger’ı bu yüzden sevdim,” diye anımsıyordu Jobs. “Açık konuşuyordu. Aslında bir pazarlığa başlamadan önce söylenebilecek en salakça sözdür bu; en azından geleneksel kural kitabına göre. Kartlarını masaya açıverdi ve ‘Hapı yutmuş durumdayız,’ dedi. Ona hemen kanım ısındı, çünkü iş hayatında ben de öyleydim. İki taraf da bütün kartlarını masaya açsın ki, durumumuzu bilelim diye düşünürdüm.” (Aslında Jobs iş hayatında öyle değildi pek. Pazarlıklara diğer şirketin ürünlerinin ya da hizmetlerinin berbat olduğunu söyleyerek başlardı genellikle.)</p>

  <p class="normal">Jobs’la Iger bol bol yürüyüş yaptılar –Apple kampüsünün etrafında, Palo Alto’da, Allen &amp; Co.’da, Sun Valley’de. Önce yeni bir dağıtım anlaşması planladılar: Pixar şimdiye kadar ürettiği bütün filmlerin ve karakterlerin tüm haklarını geri alacaktı ve karşılığında Disney Pixar’ın özsermaye hissedarı olacaktı. Ayrıca Pixar Disney’e gelecekteki filmlerinin dağıtılması karşılığında ücret ödeyecekti. Ama Iger, bu anlaşmanın Pixar’ın Disney’in büyük bir rakibi olmasına yol açacağından endişelenmişti; bu, kötü olurdu –Disney Pixar’ın özsermaye hissedarı olsa bile.</p>

  <p class="normal">Dolayısıyla Jobs’a belki de daha büyük bir şey yapmaları gerektiğini ima etmeye başladı. “Bu konuda gerçekten kalıpların dışında düşündüğümü bilmeni istiyorum,” dedi. Jobs da teşvik edici davranıyor gibiydi. “Konunun satın alma meselesine geleceğini kısa sürede ikimiz de fark ettik,” diye anımsıyordu Jobs.</p>

  <p class="normal">Ama Jobs, önce John Lasseter’la Ed Catmull’ın rızasını alması gerektiğinden, onları evine çağırdı. Hemen sadede geldi. “Bob Iger’ı daha yakından tanımamız gerekiyor,” dedi onlara. “Onunla ortaklık yapmak ve Disney’i değiştirmesine yardım etmek isteyebiliriz. Harika bir insan o.”</p>

  <p class="normal">Lasseter’la Catmull başta şüpheci yaklaştılar. “Şoke olduğumuzu anladı,” diye anımsıyordu Lasseter. “İstemiyorsanız tamam, ama karar vermeden önce Iger’ı tanımanızı istiyorum,” diye devam etti Jobs. “Ben de sizin gibi düşünüyordum, ama sonradan o adamı cidden sevdim.” ABC dizilerinin iPod’a yüklenmesi konusunda onunla anlaşmanın ne kadar kolay olduğunu açıkladı ve “Eisner’ın Disney’iyle uğraşmaktan tamamen farklı,” dedi. “Iger açıksözlü bir adam, özü sözü bir.” Lasseter, Catmull’la birlikte ağızları açık bir şekilde Jobs’ı dinlediklerini anımsıyor.</p>

  <p class="normal">Iger işe koyuldu. Los Angeles’tan uçakla Lasseter’ın evine akşam yemeğine gitti; Lasseter’ın eşi ve ailesiyle tanıştı, gecenin geç saatlerine kadar kalıp onlarla sohbet etti. Catmull’ı da akşam yemeğine götürdükten sonra, Pixar Stüdyoları’na tek başına, Jobs’sız gitti. “Bütün yöneticilerle teker teker görüştüm ve bana filmlerini anlattılar,” dedi Iger. Lasseter, ekibinin Iger’ı çok etkilemesinden gurur duydu; ayrıca bu sayede Iger’e onun da kanı da ısındı. “Pixar’la o günkü kadar gurur duymamıştım hiç,” dedi. “Bütün ekipler ve sunumlar muhteşemdi; Bob bize hayran kaldı.”</p>

  <p class="normal">Gerçekten de Iger, birkaç yıl içinde gösterime sokulacak filmlerden –<span class="ideitalik">Arabalar, Ratatouille, Wall-E</span>– sahneler izledikten sonra Disney’e geri dönünce CFO’larına, “Aman Tanrı’m, ellerinde muhteşem şeyler var,” dedi. “Bu anlaşmayı mutlaka yapmalıyız. Şirketin geleceği buna bağlı.” Disney Animation’ın hazırladığı filmlerden umudu olmadığını itiraf etti.</p>

  <p class="normal">Yaptıkları anlaşmaya göre Disney, Pixar’ı 7,4 milyar dolara satın alacaktı. Böylece Jobs şirket hisselerinin yaklaşık %7’sini elinde bulundurarak Disney’in en büyük hissedarı olacaktı; Eisner’in sadece %1,7’lik, Roy Disney’inse %1’lik hissesi vardı. Disney Animation Pixar’ın bünyesine katılacaktı ve Lasseter’la Catmull Pixar’ı birlikte yöneteceklerdi. Pixar bağımsız kimliğini koruyacaktı; stüdyosuyla merkezini Emeryville’den taşımayacaktı, hatta e-posta alan adı bile değişmeyecekti.</p>

  <p class="normal">Iger Jobs’tan bir Pazar sabahı Los Angeles’taki Century City’de yapılacak gizli bir Disney yönetim kurulu toplantısına Lasseter’la Catmull’ı getirmesini istedi. Amaç yapılacak radikal ve pahalı anlaşma konusunda yönetim kurulunun içini rahatlatmaktı. Otoparktan yukarı çıkmaya hazırlanırlarken Lasseter Jobs’a, “Fazla heyecanlanırsam veya fazla konuşursam bacağıma dokun yeter,” dedi. Jobs bunu bir kez yapmak zorunda kaldı, ama onun dışında Lasseter mükemmel bir satış konuşması yaptı. “Film yapma tarzımızdan, felsefelerimizden, birbirimize karşı dürüstlüğümüzden ve yaratıcı yetenekleri teşvik ettiğimizden bahsettim,” diye anımsıyordu. Yönetim kurulu pek çok soru sordu ve Jobs çoğunu Lasseter’ın yanıtlamasına izin verdi. Ama Jobs da sanatı teknolojiyle birleştirmenin ne kadar heyecan verici olduğundan bahsetti. “Kültürümüz tamamen bununla ilgili, tıpkı Apple’daki gibi,” dedi. “O kadar etkileyici ve tutkuluydular ki, herkes hayran kaldı,” diye anımsıyordu Iger.</p>

  <p class="normal">Ancak Disney yönetim kurulunun birleşmeyi onaylama fırsatı bulmasından önce, Michael Eisner birleşmeyi engellemek için harekete geçti. Iger’ı aradı ve fazla pahalıya patlayacağını söyledi. “Animasyon bölümünü sen kendi başına düzeltebilirsin,” dedi Eisner ona. “Nasıl?” diye sordu Iger. “Yapabileceğini biliyorum,” dedi Eisner. Iger biraz sinirlendi. “Michael, sen kendin düzeltemedin, şimdi bana kalkmış sen düzeltebilirsin mi diyorsun?” dedi.</p>

  <p class="normal">Eisner bir yönetim kurulu toplantısına katılmak ve satın almaya karşı çıkmak istediğini söyledi; oysa artık kurulda üye ya da şirkette yönetici değildi. Iger kabul etmedi, ama Eisner büyük bir hissedar olan Warren Buffet’ı ve yönetim kurulu başkanı George Mitchell’ı aradı. Eski senatör, Iger’ı Eisner’ın konuşmasına izin vermeye ikna etti. “Yönetim kuruluna Pixar’ı satın almalarına gerek olmadığını, çünkü Pixar’ın şimdiye kadar yaptığı filmlerin %85’ine zaten sahip olduklarını söyledim,” diye anımsıyordu Eisner. Disney’in şimdiye kadar çekilmiş filmlerin hasılatından aldığı paydı bu. Ayrıca Disney çekilecek bütün devam filmlerinin ve karakterlerin haklarına da sahipti. “Dedim ki, Disney Pixar’ın ancak %15’ine sahip değil. Yani satın alacağınız şey bu olacak. Gerisiyse Pixar’ın gelecekte çekeceği filmler konusunda riske girmekten ibaret.” Eisner Pixar’ın şimdiye kadar başarılı olduğunu kabul etti, ama bunun süremeyeceğini söyledi. “Peş peşe X sayıda hit film yaptıktan sonra başarısız olan prodüktörlerle yönetmenlerin tarihini hatırlattım. Bu Spielberg’ün, Walt Disney’in, herkesin başına geldi.” Hesaplarına göre anlaşmanın kazançlı olabilmesi için her yeni Pixar filminin 1,3 milyar dolarlık hasılat yapması gerekiyordu. “Bunu biliyor olmam Steve’i deliye döndürdü,” dedi Eisner sonradan.</p>

  <p class="normal">Odadan çıkmasından sonra Iger, onun savlarını birer birer çürüttü. “Size o sunumdaki tersliği söyleyeyim,” diye söze başladı. Yönetim kurulu ikisini de dinledikten sonra, Iger’ın önerdiği teklifi onayladı.</p>

  <p class="normal">Iger uçakla Emeryville’e gidip Jobs’la buluştu; anlaşmayı Pixar çalışanlarına birlikte ilan edeceklerdi. Ama önce Jobs, Lasseter ve Catmull’la baş başa oturdu. “Şüpheleriniz varsa,” dedi, “onlara hayır teşekkürler deyip bu anlaşmayı iptal ederim.” Tamamen samimi değildi. Söylediği şeyi yapması bu aşamada neredeyse imkânsızdı. Ama yine de hoş bir jestti. “Benim için sorun yok,” dedi Lasseter. “Anlaşalım.” Catmull da hemfikirdi. Hep birlikte kucaklaştılar ve Jobs ağladı.</p>

  <p class="normal">Sonra herkes atriyumda toplandı. “Disney Pixar’ı satın alıyor,” diye bildirdi Jobs. Ağlayan birkaç kişi oldu; ama Jobs anlaşmayı açıkladıkça, şirket çalışanları bunun bazı açılardan bir ters edinim olduğunu fark etmeye başladılar. Catmull, Disney animasyon bölümünün başına geçecekti; Lasseter ise bölümün baş yaratıcı yönetmeni olacaktı. Sonunda tezahüratlar başladı. Jobs kenarda duran Iger’ı sahnenin ortasına davet etti. Iger Pixar’ın özel kültüründen ve Disney’in bu kültüre ne kadar ihtiyacı olduğundan bahsederken alkış koptu.</p>

  <p class="normal">“Hedefim sadece muhteşem ürünler üretmek değil, muhteşem şirketler kurmak oldu hep,” dedi Jobs sonradan. “Walt Disney bunu yapmıştı. Disney’le öyle bir şekilde birleştik ki, hem Pixar’ın muhteşemliğini koruduk, hem de Disney’in öyle kalmasına yardım ettik.”</p>
</body>
</html>
