<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre1"><br /></h1>

  <h1 class="calibre1"><br /></h1>

  <h1 class="calibre1"><br /></h1>

  <h1 class="calibre1">6</h1>

  <div>
    <br />
  </div>

  <div>
    <br />
  </div>

  <div>
    <br />
  </div>

  <p class="calibre2">Poyraz Musa bir görünüyor, bir dalgaların arkasında kalıyor, bir süre gözükmüyor, bir an gözüktüğünde de başka dev bir dalganın altına giriveriyordu. Batıyor çıkıyor, denizle cebelleşiyor, çabaları hiçbir işe yaramıyordu.</p>

  <p class="calibre2">Vasilinin motoru da öyle kolay yol alamıyor, dalgalar onu oradan oraya atıyordu.</p>

  <p class="calibre2">Vasili bir ara batıp çıkan Poyrazı göremez oldu. İlk olarak da soğukkanlılığını yitirdi, ayağa kalktı. Sağdan soldan yüklenen dalgalar, nerdeyse onu, bir canavar gibi, motorun üstünden alacaklar, denizin dibine götüreceklerdi. Dümenin yanına çöküverdi, sol eliyle de küpeşteye yapıştı. Gözlerini de Poyraz Musanın yittiği yerden ayıramıyordu. Birden bir dalganın ak köpüklerinin üstünde Poyrazı gördü, Poyraz dalganın tepesinde çırpınıyor, yüzer gibi bir şeyler de yapıyordu. Dalga, Poyrazı bu yana atınca Vasili bir sevindi, bir sevindi, bir süre sevincinden ne yapacağını bilemedi, ayağa kalktı, ayakta duramadı, hemencecik de oturdu. Poyraz, gene yitmiş, Vasilinin sevinci kursağında kalmıştı. Dalgaların ortasında kalakalmış Poyrazın bir dalganın tepesinde gene gözükmesini bekliyordu. Biraz sonra Poyraz ulu bir dalganın üstünde gözüktü. Vasili dümeni o dalganın üstüne kırdı. Bunun ne kadar tehlikeli olduğunu biliyordu. Dalga üstünden geldi geçti, kayığın içine su doldu ya batıracak kadar değil Vasili heyecanlanmadı. Böyle denizlerden çok geriye kalmış, böyle çok tepeden tırnağa suya batmış çıkmıştı.</p>

  <p class="calibre2">Dalga geçip gittikten sonra Vasili, denizin üstüne uzanmış kalmış, ancak ellerini oynatabilen Poyrazı gördü. Arkadan yükselerek gelen dalga daha epey uzaktaydı. Vasili Poyraza ulaşabilirdi. Dalga yetişmeden de ulaştı, Poyrazın koluna yapıştı, bu sırada da kayık gelen dalganın tepesinden aşağıya indi. Poyraz içerdeydi, ortaya sırtüstü uzanmış, soluk alır gibiydi. Vasili onu ağzı aşağıya çevirdi. Onunla uğraşacak zamanı yoktu, Poyraz canlıydı ya! İçinden bir sevinç türküsüne benzer bir şeyler geçiyordu. Az daha kayalıkların üstüne düşecekler, paramparça olacaklardı. Ancak iskelenin yanındaki kumlarda karaya çıkabilirlerdi. Dümeni dalgaların üstüne kırdı, uzaktan, yan yan iskeleye doğru zorla yol alıyorlardı. Gözlerini de Poyrazın sırtından ayırmıyordu. Adamın sırtı, uzun aralıklarla da olsa inip kalkıyordu. O, her soluk aldıkça Vasilinin yüreği sevinçten göğsüne sığmıyordu.</p>

  <p class="calibre2">İskelenin karşısına geldiğini uzun kamışların pürçüklerini görünce anladı. Sonrasını anımsamıyor. Kendine gelince kayığın kumsalı, çakıltaşlarını aşıp çınarların altına kadar çıktığını gördü. "Amma da dalga!" dedi Vasili, usul usul kendine geliyordu.</p>

  <p class="calibre2">Lenanın yüzü cehennem gibi olmuş, öteden, kamışların ardından çıkmış geliyordu. Yumulmuş, bir topacık kalmıştı. Kayığın yanına gelince ağlayarak, dizlerini dövmeye başladı.</p>

  <p class="calibre2">Vasili güvenli bir sesle:</p>

  <p class="calibre2">"Ağlama Lena," dedi, "ölmedi."</p>

  <p class="calibre2">Lena, kirp diye ağlamasını kesti. O anda da ağlaması sevince dönüştü.</p>

  <p class="calibre2">"Demek ölü değil, sen onu nerede buldun?"</p>

  <p class="calibre2">"Denizde," diye gülümsedi Vasili.</p>

  <p class="calibre2">"Adaya ilk çıkan Poyraz değil mi?"</p>

  <p class="calibre2">"O."</p>

  <p class="calibre2">"Sen onu öldürmeyecek miydin, yemin etmemiş miydin?"</p>

  <p class="calibre2">"Öldürecektim."</p>

  <p class="calibre2">Lena daha başka bir şey sormadı. Vasili de konuşmadı. Poyrazı kayığın içinden aldı, ağzı aşağı sedirin üstüne yatırdı, onu bir süre sağa sola salladı, kaldırdı indirdi.</p>

  <p class="calibre2">"Poyraz su yutmamış Lena," dedi. Sevincini Lenaya belli etmek istemiyor, yüzünü azdırıyordu ya Lena onun bir sevinç fırtınasında devindiğini çoktan anlamıştı.</p>

  <p class="calibre2">"Poyrazı eve taşıyalım. Sen git çamaşırlarını hazırla. Bir de çay kaynat. Havlu var mı içerde? Baksana ben de su içindeyim "</p>

  <p class="calibre2">Bütün bunları Rumca konuşuyorlardı. Lena Poyrazın evine koşarken Vasilii de Poyrazı sırtladı eve götürdü, onu bir koltuğa oturttu el çabukluğuyla da soydu. Lena yepyeni havluları getirmiş Vasiliye uzatıyordu. Vasili Poyrazı tepeden tırnağa kuruladı, yepyeni çamaşırlarını giydirdi.</p>

  <p class="calibre2">"Bak Lena, gördün mü, gözkapaklarını oynatıyor. Sen çayı hazırla. Ben hemen eve gidip üstümü başımı değiştirip geleyim. Poyraz az sonra gözlerini açar. Sen ona, ben gelinceye kadar bol şekerli çay ver."</p>

  <p class="calibre2">"Ya içmezse? Bu Türkler hiç belli olmazlar. Ama bu çok iyi bir adam."</p>

  <p class="calibre2">"Çayı içmezse sen de başından aşağıya dök."</p>

  <p class="calibre2">Çıktı, az bir sürede de döndü, Poyraz gözlerini açmış, sırtını duvara dayamıştı. Vasiliyi görür görmez bir tuhaf, çığlığa benzer, uzun bir çığlık atacakmış da atamamış gibi bir ses çıkardı, elini boğazına attı, eli bomboş kaldı. Çırpındı, ayağa kalkmaya çalıştı. Durmadan eli göğsüne, boğazına gidiyor, bir şeyler arıyor, ardından elleri, bütün bedenini titreyen, uçan bir çabuklukla tepeden tırnağa tarıyordu. O kadar çırpındı, o kadar kıvrandı ki bitkin elleri yorganın üstüne düşüverdi. Gözleri de kapandı. Yüzü sarı yeşile kesti. İnliyordu belli belirsiz, can verir gibi.</p>

  <p class="calibre2">"Ne oldu, ne oldu?" diye telaşlandı Vasili.</p>

  <p class="calibre2">Lena ne yapacağını bilemiyor, oralarda, kendi yöresinde dönüp duruyordu.</p>

  <p class="calibre2">"Ne oldu, ne oldu?"</p>

  <p class="calibre2">"Muska," dedi Poyraz ölmüş bir sesle. Mosmor olmuş dudakları ancak titreyerek.</p>

  <p class="calibre2">"Ne, ne, ne?"</p>

  <p class="calibre2">"Muska."</p>

  <p class="calibre2">Vasili birkaç kere daha söylettikten sonra Poyrazın muska dediğini anlayabildi.</p>

  <p class="calibre2">"Gördüm," dedi Vasili, "gördüm, gördüm. Seni kolundan tuttuğumda, seni kayığın içinde yüzükoyun döndürürken de boynunda parlayan bir şey gördüm. Altın gibi bir şey."</p>

  <p class="calibre2">"Nerede o?" diye bütün gücünü toplayarak gözlerini ardına kadar açtı Poyraz.</p>

  <p class="calibre2">Vasili düşündü:</p>

  <p class="calibre2">"Belki kayığın içine düşmüştür."</p>

  <p class="calibre2">Koşarak kayığa gitti, gitmesiyle elinde muska dönmesi bir oldu.</p>

  <p class="calibre2">"Al," dedi, "bu değil mi?"</p>

  <p class="calibre2">Poyraz, "Bu" derken ayağa fırlamak istedi, yerinden kıpırdayamadı, elini uzattı Vasiliye, Vasili muskayı uzatırken Poyraz uzandı onun elini öptü. Vasili elini hızla çekerken muska yorganın üstüne düştü. Poyraz muskayı ona gösterdi. Vasili muskayı elinden aldı boğazına taktı. Poyraz gülümsedi. Uzun bir süre gülümsemesi yüzünde bir sevinç olaraktan şakıdı.</p>

  <p class="calibre2">Lena da durulmuş, o da gülümsüyordu. Yalnız Vasilinin şaşkınlığı daha sürüyordu.</p>

  <p class="calibre2">Lena:</p>

  <p class="calibre2">"Vasili bu," dedi, "Poyraz oğlum, Vasili bu!"</p>

  <p class="calibre2">Poyraz ona uzun uzun baktı.</p>

  <p class="calibre2">"Vasili bu işte. Bu Vasili o Vasili işte."</p>

  <p class="calibre2">Bakıştıkları sürece hiç konuşmadılar. Sonra ikisini birden bir gülmedir aldı, Lena da onlara katıldı.</p>

  <p class="calibre2">"Sen gerçekten o musun, Vasili misin?"</p>

  <p class="calibre2">"Benim," dedi Vasili.</p>

  <p class="calibre2">Yer yatağının yanından bir yer gösterdi!</p>

  <p class="calibre2">"Gel otur şuraya!"</p>

  <p class="calibre2">Vasili döşeğin üstüne utangaç, oturdu.</p>

  <p class="calibre2">"Ana, Vasiliye de bir çay, o da üşüdü."</p>

  <p class="calibre2">"Ben de üşüdüm. Bir çay," dedi Vasili.</p>

  <p class="calibre2">Yaramaz çocuklar gibi hem utangaç, hem de hınzır, orada biribirlerine bakıp bakıp gülümsüyorlar, sonra da başlarını önlerine eğiyor düşüncelere dalıyorlardı. Güldükleri anlarda da Poyrazın eli hep muskasına gidiyor, tapınırcasına onu okşuyordu.</p>

  <p class="calibre2">Vasili, üst üste beş kadeh çayı içtikten sonra ayağa kalktı, "şimdi gelirim," dedi gitti. Bu arada da Poyraz, o kapıdan çıkarken onu tepeden tırnağa sevgiyle, dostlukla, minnetle süzdü. O karartının boyu çok uzundu, diye de düşündü. Bu Vasili o değil mi? Lenaya göre adada kalan, adaya ilk çıkacak kişiyi öldürmeye yemin eden, arkadaşları korkup da kaçan, burada tek başına kalan kişi bu Vasili, o Vasili değil mi? Belli belirsiz gülümsedi. Bu, o Vasiliyse beni niçin öldürmedi? Öyleyse beni boğulmaktan neden kurtardı?</p>

  <p class="calibre2">"Lena!"</p>

  <p class="calibre2">"Buyur oğlum. İyi misin?"</p>

  <p class="calibre2">"Bu Vasili o Vasili değil mi?"</p>

  <p class="calibre2">"Odur."</p>

  <p class="calibre2">"Peki, adada dolaşan o karartı kimdi?"</p>

  <p class="calibre2">"O da budur."</p>

  <p class="calibre2">"Peki, öyleyse beni niçin öldürmedi?"</p>

  <p class="calibre2">"Bilmem."</p>

  <p class="calibre2">"Peki, beni boğulmaktan niçin kurtardı?"</p>

  <p class="calibre2">Üç dakika daha yetişmese, ben denizin dibindeydim. Şimdiye kadar da balıklar beni parça parça etmiş, yemişlerdi. Hazır eline düşmüşken, ben ölürken?..</p>

  <p class="calibre2">"O, çok iyi bir çocuktur."</p>

  <p class="calibre2">Denizin yüzü kırıştı, ortalık birden karardı. Şimdiye kadar beş tane iri çipura tutmuştu. Daha da tutacaktı. Deniz, balık kaynıyordu. Ve lezzetli bir balıktır çipura. En çok Çanakkale Boğazında, Ege denizinde de bol bulunur. Oltasını çekmeye fırsat bulamadı, deniz birden patladı. Poyraz çabucak toparlanıp küreklere asıldı can havliyle çekmeye başladı. Ortalık gittikçe kararıyor, dalgaların uçları ağarıyor, kırılıp uçuyordu. Sonra dalgalar gittikçe büyüdü, küçücük kayığa dört bir yandan yüklendiler. Poyraz kendisini bir, dalgaların tepesinde buluyor, bir, karanlık bir kuyuya iniyordu.</p>

  <p class="calibre2">Adanın arkasına yaklaştığında o karartıyı yeniden gördü. Yorulmuş bitmişti. Kollarını kaldıramıyordu. Eli ayağı iyice çözülmüştü. Deniz de azıttıkça azıtıyor, saldırıyor, Poyraz, kendini toparlıyor küreklere yapışıyor, iki kürek çekip adaya birazıcık daha yaklaşıyor, kayığı kuşatmış dalgalar onu alıyor uzaklara atıyordu. Bir yandan da ter içinde kalmış, ter gözlerini yakıyor, açtırmıyordu. Birden ada, az ilerisindeymiş gibi, elini uzatınca tutacakmış gibi karşısına çıkıyor, kayalara düşüp paramparça olacak, diye ödü kopuyor, sonra da birden ortadan siliniyor yitip gidiyordu. Sonra elleri kürekleri tutamaz oldu.</p>

  <p class="calibre2">Küpeştelere yapıştı, artık hiçbir şeyi görmüyordu. Arada sırada o uzun karartı gözlerinin önünden geçip gidiyor, bir dalganın üstünden iniyor, başka bir dalgaya bininceye kadar bir daha gözükmüyordu. Sonra her şey silindi, dünya kapkaranlık oldu, denizin dibine indi. Denizin dibine gün vurdu. Binlerce balık ışıklar saçarak, sarı, yeşil, mor, kırmızı, yanıp sönerek yöresinde kaçışarak döndüler. Denizin altı onu çektikçe çekiyor, bir kapkaranlık kesiliyor, bir apaydınlık, binbir renkte uçuşan, kıvılcımlanan balıklarla birlikte ışıklar saçıyordu. Ardından bir karanlığa daha gömüldü. Karanlık bile silindi. Son olarak gözlerinin önünden incecik, keskin bir ışık, karanlığı ortadan biçip geçti gitti.</p>

  <p class="calibre2">Vasili gözlerinin önündeydi, gülümsüyordu. Karşısında kilimin ortasma konmuş büyük bir kavanoz gördü. Kavanoza apak petekli bal doldurulmuştu.</p>

  <p class="calibre2">"Bu ne?"</p>

  <p class="calibre2">"Bal," dedi Vasili. "Ermiş Tanasiden sana armağan."</p>

  <p class="calibre2">Bir Lena aldı Tanasiyi anlattı, bir Vasili... Ermiş Tanasiyi o kadar seviyorlardı ki anlata anlata bitiremiyorlardı.</p>

  <p class="calibre2">"Anladım," dedi Poyraz gülerek, "inşallah onu ben de görür tanırım."</p>

  <p class="calibre2">"İnşallah," dedi Lena. "İnşallah ama o çok yaşlıydı giderken. Benden de yaşlıydı. Diyorlar ki canimu, diyorlar ki..." Durdu, bekledi. Söyleyeyim mi, söylemeyeyim mi diye ikirciklendi. "Diyorlar ki," diye gene başladı. "Bir yaşlı insan toprağından ayrılırsa o çok yaşamazmış, diyorlar."</p>

  <p class="calibre2">Vasili hep yere bakıyor, konuşuyor, gülüyor, seviniyor ya, bir türlü Poyrazın yüzüne, gözlerinin içine bakamıyordu. Onun bu utangaçlığının, sıkıntısının sebebini Poyraz çoktan anlamıştı ya elinden ne gelirdi. Vasiliye ne anlatabilirdi.</p>

  <p class="calibre2">Poyraz:</p>

  <p class="calibre2">"Haklı," dedi, "haklı ermiş Tanasi. Bakın, iki üç balık için, Vasili olmasaydı ben çoktan köpekbalıklarının karnındaydım."</p>

  <p class="calibre2">Birden telaşlandı, kalkmaya davrandı daha gücü yerine gelmemişti, doğrulamadı.</p>

  <p class="calibre2">"Benim balıklar nerede?"</p>

  <p class="calibre2">"Denize geri kaçtılar," dedi Vasili.</p>

  <p class="calibre2">Poyraz düşündü kaldı. Bir şeyleri anımsar gibi oldu ya anımsayamadı.</p>

  <p class="calibre2">"Demek denize geri kaçtılar?"</p>

  <p class="calibre2">Kaçtılar, derken anımsadı, güldü.</p>

  <p class="calibre2">"Yahu Ana," dedi, "sen ne biçim anasın, balıklar kaçmışsa ne olmuş yani. Bak, petekli bala bak, onun içinde ne var?" Kavanozun yanındaki küçük fıçıyı gösterdi. "İşte şunun?"</p>

  <p class="calibre2">"Zeytin."</p>

  <p class="calibre2">"Şunun?"</p>

  <p class="calibre2">"Peynir?"</p>

  <p class="calibre2">"Şunun?"</p>

  <p class="calibre2">"Yağ."</p>

  <p class="calibre2">"Bu Tanasi bütün bunları düşmanlarına bırakıp da gitti, öyle mi?"</p>

  <p class="calibre2">"Onun şu dünyada iyiden de, kötüden de hiç düşmanı yoktu. Sen iyileş de seni onun ambarına götüreyim, bize bıraktıkları on eve yeter."</p>

  <p class="calibre2">"Bize değil," diye güldü Poyraz, "herkese bıraktıkları..."</p>

  <p class="calibre2">"Herkese bıraktıkları," diye onayladı Vasili. "Bütün insanlara bıraktıkları..."</p>

  <p class="calibre2">Lena:</p>

  <p class="calibre2">"Aaaah vre çocuklar, ben Tanasinin gençliğini bilirim. Öyle iyi, öyle yakışıklı bir delikanlıydı ki Tanasi, Türkler ne diyorlar, diyorlar yakışıklı adamın nah burası da," yüreğini gösterdi, "güzel olur, diyorlar. Bütün bu adalardaki, kıyılardaki kızların hepsi ona aşıktı. Boyu da sizin boylarınız kadardı, nah böyle uzun."</p>

  <p class="calibre2">"Ana, deniz beni öldüremedi ama, sen beni acımdan öldüreceksin."</p>

  <p class="calibre2">"Hayde yavrusunu, sen uyu. Ben hemen sana şimdi ekmek, pilav yaparım. Hemen yavrusimu, sonra sen hiç ölmeyecek."</p>

  <p class="calibre2">Lena sevinçle merdivenleri indi.</p>

  <p class="calibre2">Vasili, yere bakarak, duyulur duyulmaz:</p>

  <p class="calibre2">"Poyrazimu, kardeşimu sen yat şimdi, ben de Lenaya yardım edeyim."</p>

  <p class="calibre2">Poyraz mutlu, gülümseyerek başını yastığa koyarken, gözleri yaş içinde kalmış, hey insanoğlu, güzelim insanoğlu, sen ne biçim bir yaratıksın böyle, ne anlaşılmaz... Onun düşmanları yoktu. O hiçbir yaratığa düşman değildi. Kurda kuşa, börtü böceğe, yılana çıyana hayrandı. Her yaratığın bir güzelliği vardır, bir güzel yanı. Ne demiş ermiş Tanasi, yeter ki bir damla insan teri boşa gitmesin. İnsan soyunun güzelliği alın terindedir. Hey bre Tanasi, boşa giden, insanın karnına girmeyen bir buğday tanesi, bir tek zeytin, bir elma, bir... Neye, ne kadar alın teri dökmüşse insanoğlu hepsi bizden sonra bu adaya geleceklere analarının sütü gibi helal olsun, demiş ermiş Tanasi.</p>

  <p class="calibre2">Lenayla Vasili Poyrazı üç gün yatağından çıkarmadılar. Ölmüş dirilmiş Poyrazın da yataktan çıkacak hali yoktu ya.</p>

  <p class="calibre2">Savaşa çok genç çağrılmıştı. Epeyce okumuşluğu olduğu için küçük zabit olarak katılmıştı orduya. Tifüsten sapır sapır dökülen, Allahuekber dağlarının yamaçlarında ayakta donup kazık kesilmiş asker ormanını görmüş, insanların nasıl donup kaldığına, yere düşmediklerine şaşmış kalmıştı. Uçsuz bucaksız yamaçlarda donmuş bir ulu orman. Gözlerine bir türlü inanamıyordu ya donmuş, taş kesilmiş insan ormanı da bir türlü gözlerinin önünden gitmiyordu. Allahuekber dağlarında bit yiyen, donan doksan bin asker, söylemesi dile kolay.</p>

  <p class="calibre2">Bozulmuş ordunun kalıntıları Allahuekberden sonra Ağrıdağı düzlüğüne indi. Açtılar, perişandılar ve kaçabildikleri kadar kaçıyor, güneye, batıya, orta Anadoluya göç etmiş boş köylerden düş kırıklığına uğramış geçiyor, nasılsa kaçamamış bir köyü bulunca da sevinçlerinden deliye dönüyor, neleri var, neleri yoksa yağma ediyorlar, köyde bir zırnık yiyecek kalmayıncaya kadar tüketip öyle yollara düşüyorlardı. Mezopotamya düzlüğüne indiklerinde koca bir taburdan yedi kişi kalmışlardı. Buraların halkı konukseverdi. Bir de yiyecek bir şeyleri vardı. Hakkaride köy köy dolaşarak çok süt içtiler, çok kavurma, tereyağı, çok yoğurt, çok bulgur aşı yediler. Bayağı da şişmanlayıp kendilerine geldiler. Buralarda savaştan, doksan bin kişilik ordunun sakat, bir deri bir kemik, hasta kalıntısından başka askere benzer kimsecikler yoktu. Bir kısım halk, Kürdü, Arabi, Türkü silahlanmışlar Yezidi avına çıkmışlardı. Poyrazın küçük, bitkin, yılgın birliği de Yezidi avcılarına, ister istemez katıldı. Yezidi avcılarına katılmış başka ordu kalıntılarıyla da, başka çetelerle de karşılaştılar. Bu çeteler Yezidi köylerine giriyor, yediden yetmişe hiçbir canlı bırakmamacasına kurşundan, süngüden geçiriyorlar, koyunlarını, keçilerini, atlarını eşeklerini, halılarını kilimlerini, buğdaylarını unlarını, kadınlarının takılarını, paralarını alıyorlardı. Kırımı haber alıp da dağlara kaçanları da teker teker avlıyorlar, hiçbir Yezidinin kaçmasına da izin vermiyorlardı.</p>

  <p class="calibre2">Bir sabah, Dicleyi geçer geçmez bir Yezidi göçüyle gene karşılaştılar. Göç, yaya atlı eşekli, öküzlü inekli, koyunları, keçileriyle dağlara çekiliyordu. Göçün ardı arkası gözükmüyordu. Yezidilerin de biraz silahlı atlıları vardı ve onlar göçün önündeydiler. Atlı Kürtler, Türkler, Araplar, asker kaçakları birleşmişler, Yezidilerden, silahsız köylülerden zorla aldıkları atlara binmişler, dişlerine kadar silahlanmış, Yezidi bölgesine girmişlerdi. Dağlar ve çöl kana batmış çıkmıştı. Yezidi atlılarıyla çarpışma başladı. Bir avuç Yezidiyle bir taburdan çok Yezidi avcısının boğuşması geceli gündüzlü iki gün sürdü.</p>

  <p class="calibre2">Yezidi savaşçılarının hepsi öldürüldü, ölüleri çırılçıplak soyuldu, Dicleye atıldı. Sonra silahsızlara geldi sıra, önce erkekleri, erkek çocukları öldürdüler, çırılçıplak soydular Dicleye attılar. Sonra kadınları, kızları... Kadınlardan aldıkları takıları, erkeklerden aldıkları paraları, saatları bir hurmanın altına yığıyorlardı. Sonra paylaşım başladı. Yağmacıların genç beyi, talanı ikiye böldü yarısını kendi aldı. Genç Bey, öteki yarısını da kuyruk olmuş çetelerine dağıttı. Askerlere ötekilerden çok para, altın saat verdi. Poyraz Musa, bir avuç altın köstekli, altın saatını saatların arasından kendi seçti. Bey ona böyle buyurmuştu. Çünkü Bey onun bir küçük zabit olduğunu giyitinden anlamıştı.</p>

  <p class="calibre2">Ve kırım ve paylaşma üç gün sürdü. Daha sonra çok Yezidi köyü bastılar, çok Yezidi kestiler. Dicle yarlarının üstüne ulu ateşler yaktılar, közlerinde koyunlar kızarttılar. Çölde çok sıcak vardı. Bey, dağlara mı, Lalişe mi, diye sordu. Lalişte çok altın var, çok da Yezidi. Şeytanın da evi orada. Şeytan da o evde yaşarmış. Lalişe gidersek, çok Yezidi öldürürüz. Onlar da bizden öldürürler. Yalnız bizden ölenler doğru cennete giderler. Çünkü onlar biliyorsunuz, Yezidiler şeytana taparlar, Şeytan da Allahın en büyük düşmanıdır, onun için biz şeytanı öldürmeye gittiğimiz için, şehit düşersek, doğru, sorgusuz sualsiz Allahın cennetine gideriz. Hele bir de şeytanı öldürürsek Allah bizi kendisine vezir, hem de sadrazam yapar. Şeytanın evinin duvarları, çatısı, eşik taşı bile altındandır. Yezidilerin hazinesi de büyük avlunun ortasındaki havuzun altındadır. Orada da üç yüz katar yükü altın var. Yalnız hazineyi kara bir yılan, bir ejderhayla bir tavus kuşu bekliyor. Bu tavus kuşu suretine girmiş şeytandır. Önce tavus kuşunu, sonra da yılanı öldüreceğiz. Yılanı öldürmek o kadar kolay değildir. Yılanın yedi başında da yetmiş akıl vardır. Bu yılan Nuh Tufanı zamanında Nuh babamıza şeytanla birlikte isyan etmiş. Bu yılan Adem babamız devrinde de şeytanla birlikte hem Allaha, hem de Adem babamıza isyan etmiş, Allah da onların ikisini birden cennetinden kovmuş. Nuh babamız da kendisine isyan eden, gemisini delen yılanla şeytanı gemisinden kovmuş. Yılan da şeytanın sırtına binmiş, dünyada sular kuruyunca Laliş koyağına inmişler. Nuh babamız eğer şeytanla yılanı gemisinden kovmamış olsaydı, şimdi dünyada hiçbir yaratık, kuş, börtü böcek, insan, hiçbir yaratık olmaz, bomboş dünya şeytanla yılana kalırdı.</p>

  <p class="calibre2">Bey Arapça, Türkçe, Kürtçe, Çerkesce konuşuyordu.</p>

  <p class="calibre2">"Şimdi size ben Lalişe gidip şeytanla yılanı, onlara tapanları öldürmeyi teklif ediyorum. Siz kabul etmezseniz ben tek başıma Lalişe gidecek, şeytanı öldürecek, ondan sonra da Allahın cennetinde onun sadrazamı olaraktan ebediyen, Allahın ömrü ne kadarsa o kadar yaşayacağım."</p>

  <p class="calibre2">Heybelerini altınlarla, takılarla dolduranlar, Lalişe, dediler.</p>

  <p class="calibre2">Dağları, çölü geçtiler. Laliş koyağının önüne geldiler, hurmaların altında dinlenmek için de atlarından indiler, geceyi orada geçirdiler, gün batımına atlandılar, doludizgin Lalişe sürdüler, koyağa girince sağdan soldan öyle bir yaylım ateşiyle karşılaştılar ki şaşırdılar, ne yapacaklarını bilemediler, Yezidi avcılarının yarısı atlarının ayaklarının dibine düştüler, Allahın cennetine uçarak gittiler. Bey, hemen atının başını geriye çevirdi, vurulanların atlarını alın da arkama düşün, diye bağırdı. Öyle yaptılar.</p>

  <p class="calibre2">Çölde, bir hurmalıkta toplandılar. Bey, zor dedi, yılan duydu. Şeytan haber verdi de bu iş olmadı. Şimdi ben hem aşiretlere, hem bedevilere, şeytanı öldürüp de Allahın veziri olacaklara gideceğim, bin atlıyla geri döneceğim. Haydiyin.</p>

  <p class="calibre2">O gece Dicle kıyısında konakladılar. Ceren vurdular, yaktıkları ulu ateşlerin közlerinde kızarttılar, karınlarını doyurdular, sabahleyin de Allahın cennetine şeytan tarafından götürülmüş arkadaşlarının ganimetlerini aralarında pay ettiler. Bey, bu paylaşmadan da Poyraza otuzdan çok altın ayırdı. Poyraz, ikinci günün gecesinde avcılar uyurken, o, asker arkadaşlarıyla kaçtı, doludizgin çöle düştüler. Urfaya kadar at sürdüler. Harranda bir sabah gün ışırken kendilerini candarmacalarca sarılmış buldular. Candarmalar onları aldılar yüzbaşıya götürdüler.</p>

  <p class="calibre2">Yüzbaşı Poyraza çok sert, kaşlarını çatarak sordu:</p>

  <p class="calibre2">"Şimdiye kadar nerede kaldınız?"</p>

  <p class="calibre2">"Geldik işte yüzbaşım."</p>

  <p class="calibre2">Başından geçenleri bir bir, hiçbir şeyi saklamadan anlattı.</p>

  <p class="calibre2">"Her biriniz onar altın vereceksiniz," dedi Yüzbaşı.</p>

  <p class="calibre2">"Baş üstüne," dedi Poyraz.</p>

  <p class="calibre2">"Burada Fransızlarla savaşıyoruz. Senin çok tecrüben var oğlum zabit, sen milislerin başına geçeceksin, yarın da müsademeye gireceksin. Şimdilik serbestsiniz. Kendinize gidip bir ev bulun, sivil, güzel elbiseler alın. Urfanın bedesteninde çok güzel elbiseler vardır, güzel giyinin, atlarınız var. İsterseniz çizme de alın. Üç gün sonra hepinizi burada beklerim. Kaçmak yok, düşmanı yenersek sizi buradan terhis edeceğim. Yenemezsek de zaten terhissiniz. Esir düşmemeye bakın. Kaçarsanız, gözünüzün yaşına bakmadan, nereye giderseniz gidin sizi yakalatır kurşuna dizerim."</p>

  <p class="calibre2">Önce Poyraz, arkasından öteki askerler Yüzbaşının masasının üstüne onar altın sayıp oradan çıktılar.</p>

  <p class="calibre2">Yüzbaşı Mustafa Kemal Paşanın, Fransızlara karşı halkı örgütlemesi için gönderdiği Kerküklü bir Kürttü. Sert, önüne geleni kurşunlayan cinsindendi.</p>

  <p class="calibre2">Birkaç gün içinde işgalci Fransız askerleriyle çatışmalara girdiler. Bedevi Arap kabileleri de Türklerle anlaşmışlar Fransızlara karşı savaşmaya başlamışlar, Bedevi Emirleri çoktan, yüzbaşının verdiği paşalık rütbesine kavuşmuşlardı. Savaş sonunda da altın kahramanlık madalyaları alacaklardı.</p>

  <p class="calibre2">Urfa çarşısından Yezidi kırımından paylarına düşen sattıkları takılardan aldıkları paralarla en güzel, Halepten getirilmiş görkemli giyitleri, hançerleri, altın sırma işleme fişeklikleri aldılar, giyindiler kuşandılar, on beş kadar asker kaçağını da kandırıp, Fransızlarla az bir savaşıp teskere alacaklarını söyleyerek yanlarına aldılar. Onları da giyindirip kuşattılar, savaşa girdiler. Fransız askerleri yılgındı. Öyle çok savaşmak heveslisi değillerdi. Bir iki çarpışmada üç beş asker yaralanıp, bir iki kişi ölünce ya tabana kuvvet kaçıyor, ya teslim oluyor ya da, bunların hiçbirini yapamazlarsa, dağı taşı, yazıyı yabanı, köyleri kasabaları topa tutuyorlardı. Asker kaçakları, Arap atlıları, yüzbaşının topladığı milis birlikleri geceleri Fransız birliklerine baskın yapıyor, ortalığı tarumar ediyorlar, Fransızların mitralyozlarını, mermilerini, neleri var, neleri yok yağmalıyorlardı. Urfa çarşısında yok pahasına atlar, giyitler, tüfekler, tabancalar, mitralyozlar satılıyordu. Poyraz Musa, iki tane ağır topun satıldığını da gözleriyle gördü.</p>

  <p class="calibre2">Savaş uzun sürmedi. Fransızlar Urfa ve yörelerinden çekildiler. Hem de bütün ağırlıklarını bırakarak. Onların geride bıraktıkları da Urfa çarşısına düştü, Urfalılar Fransız subay, asker giyiti, şapkası, gömleği giydiler, ayaklarına Fransız çizmeleri, ayakkabıları çektiler.</p>

  <p class="calibre2">Fransızlar gittikten sonra savaşa alışmış asker kaçakları işlerini sürdürdüler. Bu sefer Bedevilerin çadırlarını basıyor, onları yağmalıyorlardı ya, her baskında da birkaç ölü veriyorlardı. Ne kadar ölü verirlerse versinler, Poyraz Musanın umurunda değildi. Her vurulup düşenin yerine beş tane daha asker kaçağı geliyordu çeteye. Her birisi de savaşlar kalıntısı, feleğin çemberinden geçmiş, uçan turnayı gözünden vuran kişilerdi. Bir de ya ölecekler, ya da evlerine cepleri altınlarla dolarak gideceklerdi. Bu asker kaçaklarından evlerine koyun sürüleri, yılkılar, soylu atlarla, yollarda evlendikleri kızlarla dönenleri de vardı.</p>

  <p class="calibre2">Resulayndan, aşağıdaki çölden Abdülaziz dağlarına kadar hiçbir Bedevi kabilesi kalmadı. Nereye çekilip girmişlerse imle ri timleri belirsiz oldu. Oysa Bedeviler çok iyi savaşıyorlar, fırsat bulunca da çetelerin kökünü kurutuyorlardı. Kurutuyorlardı ya ne kıymeti var, öldürülenlerin yerine, biri gidiyorsa beşi geliyordu.</p>

  <p class="calibre2">Poyraz Musa bir Fransız yüzbaşısı kılığına girmişti. Belinde kılıç, bacaklarında pırıl pırıl çizmeler, altın sırmalı kemer, altın kakmalı hançer, fildişi saplı tabanca, kırmızı posbıyıklar, geniş omuzlar, mavi duru gözler, sarı saçlar, upuzun bir boy, kundağı sedef kakma Alman filintası, bir Arap Emirinden aldığı görkemli Arap atı... Bir erkek güzeli.</p>

  <p class="calibre2">Bu işe girdiğine çok üzülüyor, soygunculuğu her gece, her soygun sonu bırakıyor, sabah olunca da görkemli atına biniyor, arkasında da Fransız askeri kılığına girmiş atlı askerleri çöle doludizgin sürüyordu.</p>

  <p class="calibre2">Bir gece, çok önceden gözlerine kestirdikleri zengin bir Bedevi kabilesine baskın verdiler. Bedeviler her olasılığı düşünerek kalabalık bir güçle pusuya yatmış, onları beklemişlerdi. Menzile girince yağmur gibi yağan bir yaylım ateşiyle karşılaştılar. Şimdiye kadar yüzlerce çarpışmadan geriye kalmış bu kişiler şu küçücük pusudan yüzgeri etmediler. Gecenin karanlığında yıkılan çadırlar, kişneyen atlar, develer, çığlıklar, kaçışan insanlar hep biribirine karıştı, bu karman çormanlık sabaha kadar sürdü. Hem Bedevilerden, hem çetelerden birçok ölü, yaralı kumların üstünde kaldı. Gün atarken Bedevi atlıları her şeylerini bırakıp kaçtılar. Çeteler kadınların bileklerine, boğazlarına saldırdılar, sandıkları, işlemeli çuvalları, torbaları açtırdılar, yükte hafif, pahada ağır ne varsa aldılar, geriye dönerlerken, bir hurmalığın içinden bastıkları kabilenin kaçan atlılarıyla yardıma çağırdıkları öteki Arap kabilelerinin atlıları karşılarına çıktılar. Kıyasıya bir çarpışma oldu. Bu arada bir kurşun geldi Poyraz Musanın omuzunu deldi çıktı. Poyraz, bu yaralı halinde bile arkadaşlarını yalnız bırakmadı, çarpışmayı sonuna kadar sürdürdü. Çok kan yitiriyor, gözleri kararıyordu. Atının başını çöle aşağı çevirdi, sürdü. Arkasına da üç Arap atlısı takıldı. Onlar da rüzgar gibi at sürüyorlardı.</p>

  <p class="calibre2">Akşamüstüydü, atın üstüne yatmış, yeleye yapışmıştı. Yanından yönünden cıv, cıv kurşunlar geçiyordu. Gözleri de artık hiçbir şeyi görmüyor, başının içinde binlerce cıvıltıya dönüşmüş, cıv, av eden kurşun sesleri, deve bağırtıları, kadın çığlıkları, çocuk ağlamaları... Soylu atı alışkın, geldi, büyük bir çadırın önünde durdu. Çadırın içinden silahlı adamlar çıktılar, Poyrazı içeriye taşıdılar, atını kazığa bağladılar. Biraz sonra da Poyrazı kovalayanlar yetiştiler. Atın gelip de önünde durduğu görkemli çadır Emirin çadırıydı.</p>

  <p class="calibre2">Emir, Poyrazı yandaki bölüme aldırdı. Yatak yaptılar, yatırdılar. Emir, yandaki çadırdaki cerrahı çağırdı. Cerrah yaraya bir iyice baktıktan sonra:</p>

  <p class="calibre2">"Sultanım," dedi, "bu adamın bir şeyi yok, kurşun omuzu delmiş çıkmış, o kadar, başka hiçbir şeyi yok. Çok da kan yitirmiş. Ben onu yarın ayağa kaldırırım."</p>

  <p class="calibre2">Çadırın önünden bağrışmalar, gürültüler geliyordu.</p>

  <p class="calibre2">Emir cerraha:</p>

  <p class="calibre2">"Bunu yarın ayağa kaldırırsan iyi olur," dedi, dışarıya çıktı:</p>

  <p class="calibre2">"Ne var."</p>

  <p class="calibre2">"Üç atlı var kapıda."</p>

  <p class="calibre2">"Ne istiyorlar?"</p>

  <p class="calibre2">"İçerdeki adamı istiyorlar."</p>

  <p class="calibre2">Emirin boyun damarı şişti, elleri titredi.</p>

  <p class="calibre2">"Ne?" diye gürledi. "Ne? Benim evimden adam almaya mı gelmişler? Kim bunlar? Haydi, çabuk getirin buraya."</p>

  <p class="calibre2">Emir o anda elini belindeki tabancanın üstüne koymuş, öfkeden yüreği yarılırcasına kıvranıyordu.</p>

  <p class="calibre2">İçeriye çok uzun boylu beyaz libasları kana batmış çıkmış üç genç getirdiler.</p>

  <p class="calibre2">Emir sert bir sesle, bütün öfkesini sesine yüklemiş gürledi:</p>

  <p class="calibre2">"Kimsiniz siz, ne istiyorsunuz?"</p>

  <p class="calibre2">Konuklar Emirin karşısında el pençe divan durmuşlardı. Geceki baskını, ölenleri dilleri döndüğünce anlattılar ve bu çadıra giren kovaladıkları adamın katillerin başı olduğunu, onun ya dirisini, ya ölüsünü istediler.</p>

  <p class="calibre2">"Demek benden, evime sığınmış bir insanın ya ölüsünü, ya dirisini istiyorsunuz?"</p>

  <p class="calibre2">Ak libaslı delikanlılar boyun kırıp sustular.</p>

  <p class="calibre2">Emir çok soğukkanlı, bütün öfkesini dizginlemiş olduğu alnında şişen damardan belli:</p>

  <p class="calibre2">Demek benden, Emir evine sığınmış bir kişiyi istiyorsunuz?"</p>

  <p class="calibre2">"Biliyoruz, istenmez Emirimiz, bunu çok iyi biliyoruz. Haşa huzurdan Sultanımız. Dün gece bu adam bizden çok kişi öldürdü. Bizde hiç erkek koymadı."</p>

  <p class="calibre2">Emirin gözleri çakmak çakmaktı. Üçünün de gözlerinin içine, hiç konuşmadan, teker teker, uzun uzun baktı. Ötekiler dayanamadılar, baştaki en uzunu, "kusurumuzu bağışla sultanım. Bizden çok kişi öldürdü de, yoksa sultanımız, biz böyle bir hata işler miydik, gelir de senden, senden evine sığınmış bir kişiyi ister miydik. Bizi bağışla."</p>

  <p class="calibre2">Başları önlerinde, utanmış, yerin dibine geçmiş oradan ayrıldılar.</p>

  <p class="calibre2">Onuru kırılmış Emirin öfkesinden daha bütün bedeni seğiriyor, titriyordu.</p>

  <p class="calibre2">Cerrahın bütün iyi bakmalarına, yarasında yeni yeni ilaçlar denemesine, Emirin yiyecek olarak kuşsütünden ceren etine kadar hiçbir şeyi esirgememesine karşın Poyraz bir buçuk ay sonra ancak ayağa kalkabildi. Poyraz dışarı çıktığında Emirin çadırı Laliş koyağının yukarı ucuna, kayalıkların yanına, iri ağaçların altına kurulmuştu. Yezidi şeyhleri onu ziyarete geliyorlar, Emir de gelen şeyhleri huzuruna ayakta kabul ediyordu. Poyrazın bildiğine göre Emir Yezidi değildi. Beş vakit namazını kılıyor, dudaklarından da dualar düşmüyordu. Emir, onun Yezidilere karşı tutumuna çok şaşırdığını gözlerinden anladı, aşırı saygı gösterdiği bir Yezidi şeyhi yanından ayrıldıktan sonra da onu yanına çağırdı:</p>

  <p class="calibre2">"Gel otur şöyle yanıma," dedi. Sert, keskin, bıçak gibi yüzü yumuşamış, gözleri sevgiyle dolmuştu. "Bak bana yavrum, iyi dinle. Biliyorsun, ben Sünni Müslümanım. Ben bir tek insanım. Bir tek insan acı çekiyorsa, bütün insanlar acı çekiyordur. Bu Yezidiler yüzlerce yıldır acı çekiyorlar, öldürülüyorlar, soylarını tüketiyorlar. Dünyada bir tek Yezidi kalmadı, diye düğünler, bayramlar ediyorlar. Uzun bir süre de Yezidiler ortalarda gözükmüyorlar. Herkes artık onların soylarının tükendiğini sanırken bir de bakıyorlar ki Yezidiler kurt sürüleri gibi dağlardan çöle inmişler, Şeyh Adi bin Misafirin dergahına yüz sürüyorlar.</p>

  <p class="calibre2">Sen de gördün herhalde, yıllardır, önüne gelen Yezidi öldürüyor. Çocuk demiyor, bebek, genç kız, delikanlı, yaşlı, hasta demiyor, dağlan çölleri, mağaraları, delikleri bir bir arayarak Yezidi bularak öldürüyorlar. Gene de tükenmiyor, yılmıyor direniyorlar. Ve bütün insanlar, haberleri olsa da olmasa da onlarla birlikte öldürülüyor, acı çekiyor, aşağılanıyor, tükeniyor ya onlar tükenmiyor. Öldürenler de onlar kadar, onlar gibi onlarla birlikte ölüyorlar ya öldüklerinin, çürüdüklerinin farkına varmıyorlar."</p>

  <p class="calibre2">Emir anlattıkça yüzü acılaşıyor, derinden acı çektiği, her halinden, sesinin gittikçe bir ağıda dönüşmesinden anlaşılıyordu.</p>

  <p class="calibre2">Poyraz, Emirin Bedevileri niçin basıp talan ettiklerini, öldürdüklerini soracağından ödü kopuyor, o da birçok şeyi soruyor, anasını, babasını, köyünü kasabasını, yaşamlarım, Sarıkamışı, Enver Paşayı, bitlerin yiyerek öldürdüğü Hafız Paşayı, her şeyi, her şeyi soruyor, Bedevi baskınlarını, asker kaçaklarının, Kürtlerin, Türklerin, Arapların Yezidi soykırımlarını bir türlü soramıyordu.</p>

  <p class="calibre2">Yezidi kırımlarını anlatırken o koskocaman hüzünlü ceren gözleri kısılıyor, kapanıyor, acı içinde çırpınıyor, sesi kısılıncaya kadar kendinden geçerek konuşuyor, sesi kısılıp çıkmaz olunca da susuyordu. "Fırat," diyordu, "Fırat, günlerce, aylarca insan ölüleriyle doldu da taştı. Fırat suyu kan akıyor baksana. Dicle," diyordu. "Dicle günlerce, aylarca insan ölüleriyle doldu da taştı. Dünyanın bütün kartalları, çöle indiler, çölde insan etine doydular." Birden yüzü ışıyıveriyor, gözlerine sevinç, sevgi doluyor, ağız dolusu gülüyor, sonra susuyor, ardından da patlarcasına konuşuyordu:</p>

  <p class="calibre2">"Bunlar şeytana, güneşe, toprağa, ateşe tapıyorlarmış. O şeytan ki Allaha başkaldırmış. Kim gördü şeytanı, Allahın huzuruna kim gitti? Bir yandan bakarsan Yezidiler haklı. Vareden ve yaratan ki topraktır, güneştir, sudur, havadır. Yezidiler günde üç kere, bir sabah gün doğarken, bir kez de tam öğleyin, güneş tepedeyken, bir de gün batarken yönlerini güneşe dönerler dualarım okurlar. Yüzyıllardır bu insanlar öldürüldüler, o kadar sürgün edildiler, o kadar işkence gördüler, o kadar aşağılandılar gene de yılmadılar, tükenmediler. Şu insanoğlunda öylesine bir güç var ki tükenmiyor, çürümüyor, ölmüyor, toprak gibi, ışık gibi, su gibi. Ben Yezidi değilim, ama onların direnme güçlerini, insanlıklarını, dostluklarını seviyorum, onların dirençlerine saygı duyuyorum. Onlar adam öldürmezler. Adam öldürenler Yezidilikten çıkarılırlar. Onlar savaşı bir toplu kırım sayarlar. Savaşa katılmamak için direnirler. Yüzyıllardır kan revan içindedirler, durmadan durmadan kanları, seller gibi akmıştır. Ottan başka yiyecek bulamamışlar, ama yürekleri kararmamış, sevinçlerini yitirmemişler, hangi koşul içinde olurlarsa olsunlar, yüce dağların kovuklarında kartallar gibi yaşamışlardır."</p>

  <p class="calibre2">Emir coşunca Arapçadan Süryaniceye, Süryaniceden Kürtçeye, Kürtçeden Farsçaya geçiyor, en sonunda da gene Arapçada karar kılıyordu,</p>

  <p class="calibre2">"Ben Yezidi değilim. Ben bir Emirim, onun için ben bir Yezidi olamam. Ben Yezidi olursam bütün kabilem de Yezidi olmak zorunda. Bu çölde dolaşanların yarıdan çoğu benim kabilemden. Ben bu insanların Emiriyim ya vicdanlarının da Emiri olmak istemem. İnsan din değiştirirken çok acı çeker. Ben insanlara acı çektirmek istemem."</p>

  <p class="calibre2">Emir ona Yezidileri, ölümü ve yaşamı anlatırken Poyraz Musa yumulmuş, küçüldükçe küçülüyor, bir topak kalıyor, yüzü kızarıyor bozarıyor, onun karşısından kalkıp kaçmak, nereye olursa olsun, kalkıp gitmek istiyor, Emirin sözlerinin büyüsüne kapılmış yerinden bir türlü kıpırdayamıyordu.</p>

  <p class="calibre2">"Günde üç kez güneşe döner dua ederler, dedim. Onların bizim gibi bellenmiş dualan da yok. Her isteyen çoluk çocuk, genç yaşlı olsun, şeyh olsun, emir olsun herkes güneşin karşısına geçer içinden o anda ne geçiyorsa güneşe söyler. Belki de insan soyunun şimdiye kadar söylediği en güzel dualar bunlardır. Belki de en güzel türküler, en güzel şiirler bu dualardan çıkmıştır. Belki de Mezopotamyanın bütün destanlarının temelinde bu dualar vardır."</p>

  <p class="calibre2">Mezopotamyada türlü kavimler, türlü dinler, türlü uygarlıklar.. Poyraz bütün bunları can kulağıyla dinliyor ya hiçbir şey anlamıyordu. Yalnız, insanların içlerinden geldiği gibi, güneşe dönüp dua etmeleri, yüreğinin ta köküne kadar işlemişti.</p>

  <p class="calibre2">Artık bundan sonra ne zaman dua ederse içinden nasıl gelirse öyle dua edecekti.</p>

  <p class="calibre2">"İnsanlık çok eskidir oğlum. Milyonlarca, milyarlarca insan, milyarlarca düşünce yaratmışlar. Milyarlarca destan, türkü, şiir yaratmışlardır. Şu insanların birinci derdi de kendinin ve insanların gizine ulaşma çabası olmuştur. Bugün, insan evrende insanı bildiği kadar hiçbir şeyi bilmez. İnsan insan olduğundan bu yana öldürmekten, savaştan iğrenmiştir ya gene de öldürmüştür."</p>

  <p class="calibre2">Yumulmuş kalmış, küçülmüş bir topak olmuş Poyraz birden toparlandı, doğruldu:</p>

  <p class="calibre2">"Doğru," diye bağırdı, sonra da başım önüne eğdi, gene bir topacık kaldı. Onun bu davranışına Emir de onun kadar şaşırdı ama bozmadı.</p>

  <p class="calibre2">"Bir tek insan ne kadar acı çekerse bütün insanlar o kadar acı çekiyor demektir. Bir insanla birlikte bütün insanlık öldürülmüyor mu? Savaşa karşı savaşmak, öldürmeye karşı öldürmeden savaşmak bu toprakların yarattığı en güzel düşünce olmuştur. Yüzlerce, binlerce yıl bu topraklardaki insanlar savaşmamışlardır. Sonra, sonra da başka kavimler gelmişler Mezopotamyaya, bütün iyilikleri, güzellikleri, bütün güzel düşünceleri yakmış yıkmışlar, savaş, çirkinlik tohumlarını bu topraklara atmışlardır."</p>

  <p class="calibre2">Gene:</p>

  <p class="calibre2">"Doğru," diye bağırdı Poyraz, Emir ona yürekten güldü. Poyraz da Emire katıldı, böylece karşılıklı bir süre gülüşmeleri sürdü. Kaskatı kesilmiş Poyrazın önce kolları, bacakları, sonra da bütün bedeni yavaş yavaş açıldı.</p>

  <p class="calibre2">Emir neşesini bulmuştu:</p>

  <p class="calibre2">"Ben İstanbulda, Fransada okurken arkadaşlarıma Mezopotamyayı, Mezopotamya tarihini, insanlarını anlatıyordum. Bu arada da bir gün Yezidileri anlattım onlara. Yezidilerin öteki dinler gibi kitapları yoktu. Onlar gene yüreklerinin buyurduğu gibi doğaya, insana, suya ateşe, güneşe inanıyorlardı. Bir kırandan sonra Yezidiler gene ortadan kaybolmuşlardı. Onları aylarca demir çarık, demir asa arayarak, Sincar dağlarında, Cudi, Ararat, Süphan dağlarında buldum. Birkaç yıl onlarla dağlarda kaldım.</p>

  <p class="calibre2">Dilleri Kürtçeydi. Çok zengindi, çok sıcaktı. Ben bu dili biliyordum. Burada herkes birbirinin dilini bilir. Bu dil öyle sıcak, insanları öylesine biribiriyle kaynaştıran, insanların aralarındaki bütün duvarları yıkan büyülü bir dildi ki, bu birkaç yılda insanlığı daha iyi öğrenmek mutluluğuna eriştim. Diller ikiyüzlü değildir. Dillerin karanlık duvarları yoktur. Kimi diller sonradan taşlaşmış, katılaşmış, sıcaklığını yitirmiştir. Arapça bile katılaşmış bir dildir. Kürtçede ben, o dağlarda, dilin erişilmez sıcaklığını, insan yüreğinin ışığım, apaydınlık sevgisini buldum."</p>

  <p class="calibre2">"Doğru." diye bağırdı Poyraz.</p>

  <p class="calibre2">"Doğru," dedi, Emir, ayağa kalktı, aşağıya Laliş koyağının ucuna, hurma bahçelerine yürüdüler.</p>

  <p class="calibre2">Emir uzun boylu, kartal burunlu, hüzünlü iri ceren gözlüydü. Ayağındaki kundura yepyeniydi, parlıyordu. Başındaki agel altın sırmaydı, güneşe gelince çakıp sönüyordu. Uzun sütbeyaz maşlahı kundurasının üstünü örtüyordu. Sağ kulağındaki altın halka onun bakır rengi, derin gamzeli yüzüne başka bir güzellik katıyordu. Simsiyah kıvırcık sakalı, bakır rengi yüzü, çok uzun boyuyla, biraz önce Laliş koyağından çıkmış gelmiş, görkemli bir Sümer kralı heykeline benziyordu. Az sonra da gene bir tunç heykele dönüşecekti.</p>

  <p class="calibre2">Durmadan Poyraza sorular soruyordu. Poyraz da hiçbir şeyi esirgemeden, onun her sorduğuna en küçük ayrıntısına kadar karşılık veriyordu.</p>

  <p class="calibre2">Emir ona:</p>

  <p class="calibre2">"Burada, benim yanımda kal. Ben çok büyük şehirler gördüm. Aşağı yukarı, bütün Avrupanın şehirlerinde yaşadım, böyle güzel, sıcak, insanca bir yaşamı hiçbir yerde bulamadım. Sonra her şeyi bıraktım çöle döndüm. Şimdi cerenleri evcilleştiriyorum. Şimdiden bir sürü cerenim var. Yakında sürü çok daha büyüyecek. Ben cerenleri evcilleştirmenin gizine erdim. Eski türkülere bakarsan Ninovalılar da cereni evcilleştirmişler, Sümer, Babil kralları hep ceren sütü içerlermiş. Ben de içiyorum. Benimle kal burada. Benim kabilem çok geniş. Taa buradan Akdeniz kıyılarına, Filistin çöllerine, Zeytin dağına kadar. Aşağı yukarı bütün Arabistana yayılmış bir kabile. Her yıl bütün aşiretleri dolaşmak zorundayım. Birlikte dolaşırız."</p>

  <p class="calibre2">Poyraz karşılık vermiyor. Emir durmadan kabilesini, kabile soyağacının Kral Sargona kadar çıktığını söylüyordu. Poyraz anlıyordu, kabile soy kütüğünün Emirin soy kütüğü olduğunu.</p>

  <p class="calibre2">Çadıra dönünce Emir işlemeli gül ağacı bir sandıktan ipek bir kumaş üstüne yazılmış bir soyağacı kütüğü çıkardı. Bir hayat ağacı, uzun, yeşil ipekli kumaşın üstüne yapılmış, ağacın her bir dalına bir ad yazılmıştı. En tepedeki dalda da Kral Sargonun adı vardı. Poyraz uzun uzun, soyağacını incelerken Emir susuyordu.</p>

  <p class="calibre2">"Seni Şeyh Adi bin Misafirin dergahına götüreyim. Çok ilginçtir. Laliş, sanıyorum ki kutsal bir koyaktır, belki de Sümerlilerden bu yana. Belki de ilk ateşin parladığı yerdir. İnsan Lalişe varınca, bu dünyadan her şeyiyle ayrılıyor, başka, büyülü bir dünyaya giriyor, burada doğmuş büyümüşcesine hemen oraya alışıveriyor, bir daha da oradan ayrılmak istemiyor. Buraya gelip de bir daha dışarıya hiç çıkmayan çok kişi biliyorum."</p>

  <p class="calibre2">Emir sözlerini aynı minval üzere sürdürdükçe Poyraz bir hoş oluyor, kıvranıyor, yerin dibine geçiyor, Emirin yüzüne bir daha, başını kaldırıp da bir türlü bakamıyor, ürpertiler geçiriyordu. Emir, bir tuhaf bir huyu vardı, gözlerini karşısındakinin gözlerine bir taktı mı, artık o kişi bir daha gözlerini onun gözlerinden alamıyor, büyülenmiş kişi, gözleri Emirin gözlerinde öylece kalakalıyordu. Ve Emir insanın yüreğinin içini okuyordu. Poyraz, daha ilk günden, yarası daha azgınken bunu anlamıştı. Göz göze gelecekler, Emir onun içini okuyuverecek de her şeyi anlayacak diye ödü kopuyordu.</p>

  <p class="calibre2">"Şeyh Adi bin Misafirin türbe kapısının sol yanında bir buçuk insan boyundan da uzun bir yılan tasviri var, üç büklüm. Sağ yandaki duvarda da birçok timsal var, büyülü. Buradaki her şey büyülü. Ağaç, kurt kuş, börtü böcek, yeryüzü, gökyüzü, her şey büyülü. Bu büyülü tuhaf biçimlerin hiçbirini kimse bilmiyor. Nedir, neyin büyüsüdür, bilen yok, soran da yok. Yılanınsa ne olduğunu bilmiyorlar ya bir şeyler uydurmuşlar. Bir de üç yüz yıl kadar önce de Fıratın dibinden tunç bir yılan heykeli çıkarmışlar, kızıl gözleri hep yanan. Yılan ve öteki duvardaki timsaller belki de Sümerlerden bile öncedir. İnsanlar insan olduklarından bu yana dört bir yanlarını timsallerle örmüşler.</p>

  <p class="calibre2">Yılan da her yerde kutsal. Tufanın en azgın günlerinde Nuhun gemisi delinmiş, su alıyor. Nerdeyse battı batacaklar. Yılan çıkmış ortaya, kuyruğunu geminin deliğine sokmuş. Lalişe sonra gideriz. Yılanı görürüz."</p>

  <p class="calibre2">"Sonra gideriz," dedi Poyraz, bir ölü sesle.</p>

  <p class="calibre2">"Kalacak mısın?"</p>

  <p class="calibre2">"Yıllardır anamı babamı görmedim."</p>

  <p class="calibre2">"Nerdeydin?"</p>

  <p class="calibre2">Poyraz gülümseyerek:</p>

  <p class="calibre2">"Savaştaydım," dedi. "On altı yaşımda okuldan aldılar bizi savaşa sürdüler."</p>

  <p class="calibre2">"Ananı babam gördükten sonra gelecek misin?"</p>

  <p class="calibre2">"Belki," dedi Poyraz onun yüzüne bakarak. Gözlerinin önünden Dicle suyunun üstünde çırılçıplak akan ölüler geçiyordu. Gözlerinin önünden üstü kan köpüklü Zap suyu akıyordu.</p>

  <p class="calibre2">Emir, Yezidilerden söz edince Poyrazın allak bullak olduğunun iyice farkına varmış, her şeyi anlamıştı, gözlerini gözlerinin içine dikti:</p>

  <p class="calibre2">"Üzülme," dedi, "biz insanoğluyuz, doğumdan ölüme kadar başımızdan geçmeyen kalmaz. Yalnız şunu bil ki kardeş, insanoğlu her gün anasından terütaze doğmuş gibi bir kez daha doğar, her gün doğan günle birlikte."</p>

  <p class="calibre2">"Doğar mı?" diye kendini tutamayarak sordu Poyraz.</p>

  <p class="calibre2">"Yeter ki her sabah günle birlikte doğmayı isteyelim," dedi Emir. "Bütün suçlardan, kötülüklerden, pisliklerden arınıp pirüpak oluruz. İnsan kendi kendini arındırdığında kendini bağışlar. İşte o zaman insan yeniden doğar, pirüpak olur."</p>

  <p class="calibre2">Poyraz Musa bir süre başı önünde düşündü kaldı. Laliş koyağının ucundan döndüler. Poyraz döndüklerinin farkında değildi, çadırların önüne gelince at kişnemeleri, deve sesleri onu kendine getirdi. Gökte kartallar dönüyordu. Çölde ilk olaraktan bu kadar kartal görüyordu. Bu kadar çok kartalın da ne demek olduğunu biliyordu. Fırat suyunun üstünde akıp giden çırılçıplak ölüler geldi gözlerinin Önüne. Bu akıp giden ölüler kıyıya vurmuşlardı. O yüzden de Sincar dağının kartalları çöle inmişti.</p>

  <p class="calibre2">Ve Poyraz düşünüyordu ve Poyraz kendi kendine düşünü yordu, sen, diyordu, Emirim sen Allahuekber dağının yamaçlarında dimdik, ayakta donmuş kalmış insan ormanını gördün mü? Sen Emirim, yüzlerce insanın, çoluk çocuğun, genç kızların, yaşlıların hançerlenerek, çırılçıplak soyulduktan sonra Fırata, Dicleye atıldıklarını gördün mü? Sen, yüzüne bakmaya kıyamayacağın, doyamayacağın kızların memelerinin kesilerek öldürüldüklerini gördün mü, kesilmiş kanlı memelerin kızgın kumlarda kanadıklarını?.. Yüzlerce kartalın memelerin üstüne çokuştuklarını?.. Kanlı memeler için o yırtıcı kartalların pençe pençeye, tüyleri savrularak biribirlerinin gözlerini oyduklarını?.. Toprağa taşa karışmış parçalanmış gövdelerin, kolların, bacakların, başların gökten yere yağdığını, askerlerin ölü asker kokularından öldüğünü, ormanların yandığını, yanarken dağın taşın, kurdun kuşun, börtü böceğin, yılanın kaplumbağanın çığrışarak kaçıştığını, yeryüzünün gökyüzünün uzun inlemelerle sarsıldığım, on gün on gece bir ormanın böyle yandığını, yangın yerinin günlerce tüttüğünü, sen bir savaşın ne olduğunu bilir misin Emirim?.. Ben köyüme gideceğim Emirim. Dünya dünya olalı, insan gözleri, böyle şeyler görmüş müdür Emirim...</p>

  <p class="calibre2">Poyraz Musa çok şey görmüştü. Birçoğunu anımsamak değil belleğinden silmek istiyor, ama kimi geceler bir anı geliyor, ne yaparsa yapsın o anıyı aklından çıkaramıyordu.</p>

  <p class="calibre2">Emirin söylediklerinden hiçbir şey anlamadığını sanıyordu ya birçoğunu da öğreniyor, önüne hiç bilmediği dünyalar açılıyordu.</p>

  <p class="calibre2">O akşam çok güzel bir yemek yediler. Emir mor bir şarap içti, kokusu çadırın içini dolduran. Kendisi içmedi. Sabaha kadar konuştular.</p>

  <p class="calibre2">Emir, yani Mezopotamya kralı onu alıkoymak için çok diller döktü. Ona en büyük gizini bile açtı. Yakında buralardan petrol çıkacaktı. O şimdi bir Emirdi, yarın bir imparator olacaktı. Çünkü bu çölün altı hep petroldü. Onunla birlikte...</p>

  <p class="calibre2">Emir baktı ki olmayacak:</p>

  <p class="calibre2">"Bana bak," dedi, "arkadaş, anladım, sen burada kalmayacaksın. Yalnız bil ki sen ölümle karşı karşıyasın. Sen buraya geldiğinden, bu eve sığındığından bu yana bekleniyorsun. O seni kovalayanlar pusudalar. Buradan çıkar çıkmaz seni öldürecek ler. Seni benim evimden alıp öldürmek için, geleneklerimizi bile çiğneyerek benim evime girenler, seni buradan çıkar çıkmaz, öldürmezler mi sanıyorsun?"</p>

  <p class="calibre2">"Öldürürler."</p>

  <p class="calibre2">"Eee, öyleyse? Seni görmediler mi, seni tanımazlar mı sanıyorsun. Seni o kabilede kim varsa herkes, fotoğrafını çekmişlercesine tanıyor."</p>

  <p class="calibre2">"Belki kurtulurum. Belki saklanacak bir yer..."</p>

  <p class="calibre2">"Sen burada bir yıl, beş yıl da kalsan seni sonunda öldürecekler. Seni almak için benim evime girenler... Senin her şeyini öğrenmişler. Köyünü kasabanı, akrabanı, babanı ananı, nerelerde savaştığını, her şeyini, her şeyini, doğduğundan bu yana her bir şeyini biliyorlar. Bu kabile Arabistanın en kan içici kabilesidir. Bütün Arabistanda, Anadoluda, İranda kolları vardır. Sen de amma insanlara çatmışsın be birader, seni korkutmak istemiyorum, ama sen nereye gidersen git, istersen yılanın deliğine gir, istersen kuş kanadının altına sığın seni gene bulacaklar, sen onların kardeşini öldürmüşsün. Mutlaka seni öldüreceklerdir. Şimdi bütün Arabistan olanı biteni, senin benim evime sığındığını, onların seni, yıllarca pusuda bekleyerek, bu evden çıkar çıkmaz öldüreceklerini biliyor."</p>

  <p class="calibre2">"Biz seninle dışarıya çıktık ya, Lalişin kapısına gittik ya."</p>

  <p class="calibre2">Emir güldü:</p>

  <p class="calibre2">"Yanında ben vardım. Ben vardım da... Senin yüzünü biz Lalişin kapısındayken yediden yetmişe ezber etmişlerdir. Bu çölde senin ölümünü herkes bekliyor. Yezidiler de senin burada olduğunu öğrenmişler. Yalnız onlar, ne yaparsan yap, insan öldürmezler. Şeyh Adinin türbesine girsen, özür dilemeye geldin sanırlar, sana saygıda kusur etmezler."</p>

  <p class="calibre2">"Çok tuhaf."</p>

  <p class="calibre2">"Çok tuhaf değil, çok insan."</p>

  <p class="calibre2">"Emir Sultan sen hiç adam öldürmedin mi?"</p>

  <p class="calibre2">"Öldürmek istemezdim."</p>

  <p class="calibre2">"Ben de..."</p>

  <p class="calibre2">Sabaha karşı daha gün ışımadan çöle çıktılar. Gökyüzü yıldızla döşeliydi. Durmadan da yıldızlar oradan oraya üst üste kayıyorlardı. Altlarındaki soylu Arap atları onları yumuşacık, bir beşikte gibi ığralayarak götürüyorlardı, incecik bir seher yeli esiyor, onları, altlarındaki atlan sevinçten uçuruyordu. Alacakaranlıkta bir ceren sürüsüyle karşılaştılar. Onları gören sürü inceden, belli belirsiz, Önlerinden süzüldü gitti. Uzaktan bir kuş sesi geldi. Poyraz Musa, böyle bir kuş sesini hiç duymamıştı. Sevinç dolu, insanın içini mutlulukla dolduran bir sesti bu.</p>

  <p class="calibre2">"Duydun mu?" diye sordu Emir.</p>

  <p class="calibre2">"Duydum," dedi Poyraz, "ne kuşu bu? Ben şimdiye kadar, hiçbir yerde böyle bir kuş sesi duymadım."</p>

  <p class="calibre2">"Ben de bu kuşu hiç görmedim. Kimse de görmemiştir. Yalnız, her sabah tam bu saatta öter. Ama, duyduğun gibi bir kez öter, sonra da susar. Eski Mezopotamya dinlerinin bir tanrısı olacak bu. O günlerden bu yana, bu, gün ışırken öten kuşu insanlar hep aramışlar, görmek için yapmadıkları kalmamış. Şimdiye kadar bu kuşu gören bir tek kişi yok. Onun için her kavim bu kuşu başka başka tasvir etmiş..." dedi Emir.</p>

  <p class="calibre2">Atlardan indiler, çadıra girdiler, yer sofrası serilmiş, kahvaltı hazırdı. Genç, güzel giyinmiş zenciler ellerindeki altın tepsilerde kahve fincanları, bekliyorlardı.</p>

  <p class="calibre2">Kahvaltı bittikten soma Emir bir halı hurç aldı yüklükten hurcu açtı, içinden büyüklü küçüklü bir sürü abanoz kutu çıkardı. Kutuların üstüne türlü tasvirler işlenmişti. Boğalar, cerenler, yılanlar, kaplanlar, hiçbir şeye benzemeyen birtakım biçimler. Hiçbir kuşa benzemeyen kuşlar. Poyraz her şeyi unutmuş kutulara dalmıştı. Öğleye kadar halıların üstünden Poyraz o kutuyu aldı, uzun uzun baktı, usulca yerine koydu, ötekisini aldı bu sefer de... Öğleye kadar, hayranlıkla, her kutuda gözleri biraz daha büyüyerek baktı. Büyülenmişti.</p>

  <p class="calibre2">Emir, onun her kutuyu eline aldığında yüzündeki şaşkınlığa, gözlerindeki hayranlığa, bir büyü düşünün içine girip çıkışma bakıyordu. Aaah diye içini çekti, keşki bu adam burada kalsaydı, diye düşündü. Onunla birlikte bu dünyayı yaşamak ne güzel olurdu.</p>

  <p class="calibre2">"Kutuları göstermek için bunları ortaya çıkarmadım. Onların içindekileri sana göstereceğim. Beni iyi dinle, bunların içindekileri sana bir bir göstereceğim. Bunların içindekilerin en genci beş bin yıllık. Yedi bin yıllıkları da var... Yaşı belli olmayanları da..."</p>

  <p class="calibre2">Uzandı, en uçtaki büyük kutuyu aldı. Üstünde birçok kanadı olan, gözleri de kuyruğunda bir kuş vardı. "Al şu kutuyu."</p>

  <p class="calibre2">Poyraz uzandı kutuyu aldı.</p>

  <p class="calibre2">"Aç!"</p>

  <p class="calibre2">Poyraz, kutsal bir şeye dokunurcasına, elleri yanacakmış gibi, ikircikli, kutuyu açtı. Uzun kıvırcık sakallı, sert bir kara taşa oyulmuş, inceden belli belirsiz bir gülme tutturmuş, kıvırcık sakallı, yüzü kırışık içinde, kalın kaşlı, gözleri fıldır fıldır, bir baş, hınzır, alaycı, mutlu, az sonra kutudan çıkıp yürüyüp gidecekmiş gibi sabırsız, gittikçe gülmesini arttırarak kutudan fırlayıp kaçamayacağını anlayınca da küsecek, yüzünü asıp, gözlerini kapatacakmış gibi bakıyordu.</p>

  <p class="calibre2">Kutular arkası arkasına açılıyordu. Çoğundan da kuş heykelleri çıkıyordu. Bu dünyada hiç görülmemiş, başlan salkım saçak püsküllü, tek gözlü, gözleri alnında, salt iki kanat, kanatlarında iri insan gözleri. Ejderha kafalı, altından, lapisten, kapkara, kıpkırmızı, yeşil, mavi taşlardan kuşlar.</p>

  <p class="calibre2">Emir, Poyraz kutulardan çıkan heykellere dalmış gitmişken çadırın kapısından bir gölge gibi bir kadın süzüldü içeriye. Emir hemen ayağa fırladı: "Bizim Hatun." Poyraz da ayağa kalktı. Kadın gülümseyerek elini uzattı, Poyraz eğilerek Hatunun elini sıktı. Kadın sarı saçlı, derin mavi gözlü, uzun boylu, ipekli apak giyitler içinde, başka bir dünyanın büyülü bir yaratığı gibi, şu kutulardan çıkan, ala şafakta bir kezcik öten kuşun, dünyadaki bütün kuşların Emiresi sanki.</p>

  <p class="calibre2">"Kuşun sesini bu sabah birlikte duyduk," dedi Emir.</p>

  <p class="calibre2">'Uğurdur," dedi Hatun. "Talihiniz var, o kuş dünya kurulduğundan bu yana her sabah gün doğarken öter ama sesini ancak binde bir kişi duyar."</p>

  <p class="calibre2">Hatun çok güzel bir İstanbul Türkçesiyle konuşuyordu. "Bizim Hatun bu Mezopotamya eserlerine benden daha meraklıdır. Şu anda şu çölde, şu dağlarda on on beş uzman kişi, hiç başka iş yapmadan bize heykeller topluyorlar."</p>

  <p class="calibre2">"Şaşırtıcı," dedi Emire, "Her bulunan yeni heykel ayrı bir dünyadan. Bana öyle geliyor ki Mezopotamyanın halkları binlerce yıl her gün yeni bir dünya kurmuşlar."</p>

  <p class="calibre2">Hepsi birden kutuların önüne diz üstü çöktüler. Açılan kutular elden ele dolaştı. Her kutu açılışında üçünün de birlikte gözleri faltaşı gibi açılıyordu. Hatun da her heykelin hangi taştan yapıldığını, hangi kavmin ve hangi zamanın yapıtı olduğunu duraksamadan onlara söylüyordu.</p>

  <p class="calibre2">Hatunun sesi de güzeldi. Poyraz kendinden geçmiş gözlerinin önünden akan renk renk taşlara, tunçlara, altınlara, biçimlere, kadının ince uzun parmakları karışmış, altın, mermer, tunç mühürlere bakıyor, kadınsa coşmuş anlattıkça anlatıyordu. Sanki eski çağlardan çıkmış gelmiş, Emirin önüne diz çökmüş güzel sesiyle destanlar anlatan bir eski zaman ozanıydı, uzun dumanlı sarı saçları, çok mavi derin gözleriyle.</p>

  <p class="calibre2">Poyraz, gözleri heykellerde, artık hiçbir şeyi görmüyor, gözlerinin önünde kadının yüzü, kulaklarında sesi.</p>

  <p class="calibre2">Öğle oldu, vakit ikindiyi geçti, gün battı batacak, kendilerinden geçmişler, kutulardan her çıkan heykelin büyüsüne, kadının sesine kaptırmışlar özlerini, atıyla, devesi, çadırı çölüyle bu dünyayı unutmuşlar...</p>

  <p class="calibre2">Hatun birden ayağa fırladı. Ötekiler de onunla birlikte kalktılar.</p>

  <p class="calibre2">"Acımızdan öldük, değil mi?" dedi dışarıya çıktı. Poyraz Musa, bu bir melike diye düşündü, kendini bu kadının düşüne kaptıran bir daha sonuna kadar onun esrikliği içinde döner dururdu. Emir de melikesinin esrikliği içindeydi.</p>

  <p class="calibre2">Ve cerenler çölü doldurmuşlardı, binlerce. Fırat kıyılarından Dicleye, oralardan Harran çölüne, Suriyeye, Çukurovaya, oralardan Dicleye, iki nehir boyunca Cudi dağından Basraya kadar dalga dalga gidip geliyorlardı. Çöl insanlarının bir bölüğü için ceren kutsal bir hayvandı. Emir Sultan düşünüyor ve soruyordu, ceren kutsal bir hayvandı da şu heykeller içinden niçin hiçbir ceren heykelciği, ceren kabartması çıkmamıştı? Ve çölün yıldızları... Sabah yıldızı doğarkenki gökyüzü... Yumuşak serin, buğulu, aydınlıktan da daha aydınlık, insanın bedenine kanıyla birlikte girip dolaşan bir aydınlık. İnsanı ışık gibi eden... Kırmızı ışık gibi akan cerenler.</p>

  <p class="calibre2">Poyraz Musa Emir Sultana hak veriyordu. Bu çöl hiçbir başka yere benzemiyordu. Buraya geldi geleli, daha da çok iyi oldu olalı bir büyülü düş dünyasının içine girmiş çıkmıştı. Şu Ölüm korkusu olmasa, şu çölde onu bekleyen Bedevilerin onu yüzde yüz bir gün öldüreceklerini bilmese burada ömrünün sonuna kadar kalır, o, sesi var da kendi yok kuşu, Emir onu aramaktan bıkmış da olsa, Emirle birlikte ölünceye kadar arardı. Her sabah uyanıp o kuşun sesini dinliyordu. Ses uzaklardan, taaa dünyanın öteki ucundan geliyordu. Onlarsa bu kuşu buralarda arıyorlardı.</p>

  <p class="calibre2">Bütün Mezopotamya, dağ taş, çöl, zigurat Emir Sultan için heykelcikler, tasvirler, yazılı tuğlalar arıyorlar, bulduklarını Emir Sultana getiriyorlar, bahşişlerini de alıyorlardı. Atalarından Emire çok altın, çok elmas, çok yakut, çok lapis, çok güç kalmıştı. Emir Sultan Osmanlıya çok bağlıydı ama buralarda asıl sultan oydu.</p>

  <p class="calibre2">Günlerce kutulardaki, hurçlardaki heykellere baktılar. İri gözlü kadınlar, gözlerini şaşkınlıkla açmış dünyaya bakanlar, aslanlar, kaplanlar, boğalar, kuşlar... Hepsi de gözlerini sonuna kadar açmışlar...</p>

  <p class="calibre2">"Bana destur Emir Sultanım."</p>

  <p class="calibre2">"Biliyorum kalmayacaksın. Biliyorum, benim yanımdan da hiç ayrılmak istemiyorsun. Biliyorum o kuşu buluncaya kadar benimle birlikte aramayı da kuruyorsun. Ben de senin gibi düşünüyorum, tıpkı senin gibi. Ama kalamayacaksın burada. Aşağıda çadır kurmuş Bedevilerin seni beklediklerini, eninde sonunda seni öldüreceklerini biliyorsun. Haklısın. Biliyorsun ki, ya Emir bir gün ölürse.... Diyorsun ki Emir yaşlı..."</p>

  <p class="calibre2">"Haşa, haşa, Emirim Sultanım, haşa. Çoluk çocuğum da, karı da olsa, senin yanında kalmak, seninle birlikte o kuşu ölünceye kadar aramak isterdim..."</p>

  <p class="calibre2">"O kuşu aramak, bulmak, görmek güzel olurdu. Şimdi beni kulağını aç da iyi dinle, senin adın ne?"</p>

  <p class="calibre2">"Geldiğimde söylemedim mi Sultanım, Abbas."</p>

  <p class="calibre2">"Öz adın bu mu, takma falan değil mi?"</p>

  <p class="calibre2">"Öz adım bu."</p>

  <p class="calibre2">"Bundan böyle yaşamak istiyorsan adını değiştireceksin.</p>

  <p class="calibre2">Nedenini sorarsan, bu Bedeviler seni öldürünceye kadar ardını bırakmayacaklar. Bu Bedevilerin kan gütmeleri korkunçtur. Daha şimdiden köyünün nerede olduğunu, daha önce de sana söyledim ya, adını, babanın adını, sizin Kafkasya d an gelip o köyü kurduğunuzu, her şeyinizi, her şeyinizi öğrenmişler. Nasıl mı öğrendim bunları, benim her kabilede adamlarım var. Çölde bir an vızlasa benim haberim olur. Bu gece gideceksin."</p>

  <p class="calibre2">Abbas, Emir Sultanın ellerine sarıldı. Onun gibi bir insan tanımakla mutlu olduğunu, şu çadırdan çıkar çıkmaz ölse bile gam yemeyeceğini söyledi. Bu sırada da Hatun içeriye girdi, Abbas o içeriye girer girmez ayağa kalktı, ellerine sarıldı öptü. Hatun, "Otur!" dedi. Abbas diz üstü çöktü.</p>

  <p class="calibre2">"Güle güle git Abbas. Bu ev senindir. Ne zaman istersen gel." Güldü, "Emir Sultanla birlikte o kuşu ararsınız. Geldiğin gün Kafkaslı olduğunu anlamış, Emire de söylemiştim. Ben de Çerkesim."</p>

  <p class="calibre2">Bunlar ne biçim insanlar, diye düşündü Abbas, insanın içinden geçen her şeyi biliyorlar. Aklından geçmeyenleri bile okuyorlar.</p>

  <p class="calibre2">"Buraya gelip de, bu kuşun sesini duyup da, bu sesin nasıl bir kuşun sesi olduğunu öğrenip de bu kuşu aramaya kalkmayan hiç kimseyi görmedik de biz."</p>

  <p class="calibre2">Üçü üç yerden güldüler.</p>

  <p class="calibre2">Soma Hatun getirdiği bohçalardan birini açtı, bu apak bir Arap giyitiydi. Yakası altın işlemeli bir fistandı. Fistanın üstünde bir kefiye, bir de agel vardı. Öteki bohçayı da açtı, onun içinden de bir lacivert giyit çıktı. Ak bir gömlek, bir de kravat vardı, giyitin üstünde. Hatun bir el çırptı, öteki çadırdan bir halı heybeyle uzun bir zenci girdi içeriye. Heybeyi getirdi Hatunun önüne koydu, çıktı. Hatun önündeki bohçaları toparladı, birini heybenin bir gözüne, öbürünü öteki gözüne koydu:</p>

  <p class="calibre2">"Buyur Abbas."</p>

  <p class="calibre2">"Sağ ol Hatunum."</p>

  <p class="calibre2">Mutluluğundan gözleri yaşarmıştı. Kendini tutmasa ağlayacaktı.</p>

  <p class="calibre2">Emir Sultan yerinden kalktı. O kalkar kalkmaz Abbas da ayaklandı. Yüzü andan ana bir acıya kesiyor, bir sevinç içinde kalıyordu. Onun yüzüne canı yürekten bakmayan bir kişi ondaki bu değişikliğin, allak bullaklığın farkına varamazdı.</p>

  <p class="calibre2">Emir Sultan öteki odadan elinde üç kadife keseyle döndü. Döşeğine oturdu, Önce yeşil kesenin büzgüsünü açtı, içindeki gövdesi lapis, baş, kanatları, kuyruğu altın kuşu çıkardı. Abbasın yüreği hop etti. Hatunun gözleri parladı. Kuş bir şahadet parmağı büyüklüğündeydi. Emir Sultan gülerek:</p>

  <p class="calibre2">"Bu o kuştur işte. Yumurtasından belki yedi bin yıl önce çıkmış, daha da her sabah örmektedir. Kuşu üstünden hiç ayırmayacaksın. Sana hiçbir kötülük yaklaşamayacaktır, iyilik tılsımıdır."</p>

  <p class="calibre2">Abbasın soluğu kesildi, dili tutuldu, ağzını açıp bir tek sözcük bile söylemedi.</p>

  <p class="calibre2">Emir, ikinci turuncu keseyi açtı onun içinden de gene bir parmak boyunda başı lapis, gövdesi, alfan bir yılan çıktı.</p>

  <p class="calibre2">"Bu da sağlık tılsımıdır."</p>

  <p class="calibre2">Üçüncü keseden gülen bir kız başı çıktı. Kocaman gözleri bütün dünyayı içine alacakmış gibi açılmıştı. Tunçtan yapılmıştı.</p>

  <p class="calibre2">Emir:</p>

  <p class="calibre2">"Bu da bir tanrıçadır," dedi, başka bir şey demedi.</p>

  <p class="calibre2">Elindekilerin üçüne de son bir hayranlıkla bakarak, okşayarak keselere koydu, büzgü iplerini çekti, Abbasa uzattı.</p>

  <p class="calibre2">Abbas ter içinde kalmıştı. Gene ağzından bir tek sözcük çıkmadı.</p>

  <p class="calibre2">Hatun el çırptı, uzun zenci elinde mavi, biraz daha büyük boş bir kese getirdi, öteki keseleri Abbasın elinden aldı, mavi keseye koydu, "bunu boynuna as ve de hiç çıkarma."</p>

  <p class="calibre2">Abbas, keseyi hemen boynuna astı.</p>

  <p class="calibre2">Öteki uzun zenci geldi:</p>

  <p class="calibre2">"Atlılar hazır," dedi. Üçü birden ayağa kalktılar.</p>

  <p class="calibre2">"Bunlar seni Urfaya kadar götürecekler, tabancanı, filintanı da al. Çölde silahsız iki adım atılmaz. Ben başka."</p>

  <p class="calibre2">Abbas emirin eline sarıldı öptü, arkasından Hatunun da... bir şeyler söyleyecek oldu, kekeledi, ne konuştuğu anlaşılmadı. Atına da zorla bindi, eli ayağı kesilmişti.</p>

  <p class="calibre2">Emir de Hatun da çok üzülmüştü. Ancak "güle güle," diyebildiler.</p>

  <p class="calibre2">Abbasla yanındaki adamlar atlarını karanlığa sürdüler.</p>

  <p class="calibre2">Emir Sultanla Hatun uzun bir süre çadırın önünde durdular, arkalarından karanlığa baktılar. Çadıra döndüklerinde daha konuşmamışlardı. Gece yarısına doğru Emir Sultan:</p>

  <p class="calibre2">"Hatun," dedi. "Bu giden adam gene gelecek, o kuşu arayacak."</p>

  <p class="calibre2">"Biliyorum," dedi Hatun. "Acaba ona verdiklerimizin değerinin ne olduğunu biliyor mu?"</p>

  <p class="calibre2">"Biliyor," dedi Emir, "onları ölünceye kadar boynundan çıkarmayacak. Aç, sefil kalsa da, ona dünyayı da verseler, onların bir tekine bile kimseyi dokundurtmayacak."</p>

  <p class="calibre2">Çölün en karanlık gecelerindendi ya üstlerinde yıldızlar karman çorman olmuşlar oradan oraya kayıyorlardı. Karşı dağların doruklarında küme küme yıldız, dağlar yıldız ışığına durmuş, belli belirsiz, gecenin karanlığına yapışıyorlardı. İnceden bir yel esiyor, ardından da hemen duruyordu. Yıldızlarsa gittikçe çoğalıyor, gökyüzünü, sağı solu, önü arkayı doldurmuş savruluyorlardı. Gece gittikçe aydınlanıyordu.</p>

  <p class="calibre2">Bir tepenin ardından, yıldızların içinden, bir suyun kıyısından geçtiler. Durgun suyun dibine yıldızlar çöktü.</p>

  <p class="calibre2">Kaynaşan yıldızların gökyüzündeki sarı, mavi parıltıları yarımdan geçtikleri tepenin kayalarına, kumlarına vurmuştu.</p>

  <p class="calibre2">Dört atlı gecenin içinde, tetikte, inanılmaz bir sessizlikte, atlarının ayak seslerini dinleyerek ilerliyorlardı. Ortalıkta ne bir kuş, ne bir böcek, ne de bir yılan sesi vardı. Sanki dünyadaki bütün sesler bu gecede, bu çölün ucunda bitmiş tükenmişti.</p>

  <p class="calibre2">Sanki atlıların da sözleri bitmişti, kimse ağzını açıp da bir tek sözcük etmiyordu.</p>

  <p class="calibre2">Yıldızların olmadığı bir karanlık kum koyağına düştüler. Atların ayakları dize kadar kuma gömülüyor, yıldızlar gittikçe azalıyor, gök uzaklaşıyor, karanlık koygunlaştıkça koygunlaşıyor, göz gözü görmez oluyordu.</p>

  <p class="calibre2">Koyaktan çıktıklarında gece yarıyı çoktan geçmişti. Uzaktan bir ses geldi, ne sesi olduğunu bir türlü anlayamadılar. Ses biraz daha yaklaştı, çoğaldı, anlaşılır gibi oldu.</p>

  <p class="calibre2">Baştaki atlı fısıltıyla:</p>

  <p class="calibre2">"Yetiştiler," dedi, atını doldurdu. Atlar çöl gecelerinde koşmaya alışıktılar, çok hızlı koşmaya başladılar. Yanlarından yönlerinden, cıv cıvvv kurşunlar akıyordu.</p>

  <p class="calibre2">Bir an yıldızların içine gömüldüler çıktılar. Atların ter kokusu da yüzlerine çarpan yelle birlikte gerilerde kalıyordu.</p>

  <p class="calibre2">Önlerinden, uzaklardan yüzlerce tüfeğin, topun patladığı bir savaş sesi geldi kulaklarına. Abbas, bunca yü savaşlara girmiş savaşlardan çıkmıştı, hiçbir savaşta, yüzlerce topun hep birden patladığı, yeri göğü sarstığı savaşlarda bile böylesine bir gürültü duymamıştı. Gece, yıldızlar, çöl, karanlığa yapışmış karşı karardık dağ hep biribirine girmişti.</p>

  <p class="calibre2">Baştaki atlı soğukkanlı:</p>

  <p class="calibre2">"Bir şey yok," dedi. "Geceleri çölde bir küçük çarpışma bile olsa dünya biribirine girer, işte böyle."</p>

  <p class="calibre2">Abbas, geriye dönmeyecek miyiz, az daha ilerlersek savaşın içine düşeceğiz, diyecekken vazgeçti. Az sonra da gürültü durdu.</p>

  <p class="calibre2">Abbas, gün ışımadan çok önce kulak kesilmiş kuşun ötmesini bekliyordu. Ortalık biraz daha, biraz daha ışıdıkça da umudu gittikçe azalıyor, üzüntüsü de artıyordu.</p>

  <p class="calibre2">Güneş çölün öteki ucundan ağır ağır çıktı, ne o kuşun ötmesi, ne başka bir kuşun sesi geldi.</p>

  <p class="calibre2">"Hani gün ışımadan önce bir kuş öterdi?"</p>

  <p class="calibre2">Baştaki atlı heyecanla sordu:</p>

  <p class="calibre2">"Sen o sesi duydun mu?"</p>

  <p class="calibre2">"Duydum," dedi Abbas.</p>

  <p class="calibre2">"O sesi herkes duyamaz," dedi adam, sustu. Abbas da üstelemedi.</p>

  <p class="calibre2">O gün akşama kadar, hiçbir yerde durmadan, heybelerinden çıkardıkları yiyeceklerden ağızlarına birer ikişer lokma peynir ekmek atarak, mataralarından birer yudum su içerek at sürdüler. Akşamüstü bir vahada atlardan indiler. Vaha hurma ağaçlarının, dikenli, kocaman al çiçekler açmış kaktüslerin içindeydi. Önce atlarını suladılar, soma yemeklerini yediler, kılavuzun, başta at süren uzun boylu sarışın, uzun yüzlü, mavi gözlü kişinin yüzü karmakarışıktı. Bu da Abbasın gözünden kaçmıyor, onu endişelendiriyordu.</p>

  <p class="calibre2">"İzimizdeler."</p>

  <p class="calibre2">"Kim onlar?"</p>

  <p class="calibre2">"Senin düşmanların."</p>

  <p class="calibre2">"Ne yapacağız?"</p>

  <p class="calibre2">"Düşünüyorum. Bir pusuya düşebiliriz. Eğer bir pusuya düşersek, hiçbirimiz pusudan sağ çıkamayız. Onlar bütün Arabistanın en savaşçı kabilesidir, sen canını iyi kurtarmışsın. Emire sığınmasan da başka bir kabileye düşseydin, kim olursa olsun, bütün gelenekleri görenekleri çiğner, çarpışarak seni onun elinden alır, günlerce işkence ederek, derini yüzerek, gözlerini oyarak, seni parça parça doğrayarak her parçanı bir akbabanın önüne atarak, seni öldürürlerdi. Ama arkadaş sen Emire şükret. O kabile o kadar canavar ki, Emirin evine kadar girip seni ondan isteyebildiler. Şimdiye kadar bu çöl Arabistanda Emire karşı yapılmış en büyük saygısızlık. Emir bunun üstünde durursa o kabilenin şeyhi Arabistanda duramaz. Korkuyorum, onlar bizi izlediler. Bir yerde kıstıracaklar. Sana gelince Abbas kardeş, bin yıl da geçse, sen dünyanın öteki ucuna da gitsen seni bulacak öldürecekler, çünkü sen şeyhin kardeşini öldürdün."</p>

  <p class="calibre2">"Onlar da benim bütün arkadaşlarımı öldürdüler."</p>

  <p class="calibre2">"O başka."</p>

  <p class="calibre2">"Beni nerede bulacaklar?"</p>

  <p class="calibre2">"Onlar seni dünyanın neresine gidersen git bulurlar. Dünyanın her yerinde kolları var. Senin köyünü, evini çoktan buldular. Onu da Emire bildirdiler. Keşki Emir Sultanın yanında kalsaydın. Seni çok sevdi. Hatun da seni çok sevmiş. Sen Çerkes misin?"</p>

  <p class="calibre2">"Çerkesim."</p>

  <p class="calibre2">"Emire de Çerkes."</p>

  <p class="calibre2">"Sen de Çerkessin," dedi Abbas.</p>

  <p class="calibre2">"Ben de Çerkesim."</p>

  <p class="calibre2">"Adın ne?"</p>

  <p class="calibre2">"Şamil."</p>

  <p class="calibre2">"Ne yapalım öyleyse Şamil?"</p>

  <p class="calibre2">"Seni başka bir yoldan, herkesin, her zaman gittiği yoldan götüreceğim. Onlar en kuytu yolda pusu kuracaklar, bütün saklananların geçtikleri yolda..."</p>

  <p class="calibre2">Akşam oldu, gün battı, çöl kokusundan başka kokular getirdi esen incecik yel. Atlara bindiler, atlarını karanlığın, kaynaşan, üst üste akan, savrulan yıldızların içine sürdüler. Mezopotamya çölünün gökleri geceleyin safi yıldıza keser, karanlığı da...</p>

  <p class="calibre2">Uzaklardan bir kuş sesi geldi. Çöl inler gibi etti. Abbasın içine bir korku geldi oturdu, boğazını sıktı. Yıldızlarla birlikte yanlarından yörelerinden karanlık da akıyordu.</p>

  <p class="calibre2">Şamil arkasına döndü:</p>

  <p class="calibre2">"Burayı çabuk geçmeli, gün doğmadan karşı dağı tutmalıyız."</p>

  <p class="calibre2">Gün doğmadan sabaha kadar atların başım çekmeden doludizgin gittiler. Alacakaranlıkta, dağın dibine gelince bir yaylım ateşine tutulup yüz geri ettiler. Uzun koyağı geçmişken geçidin tam ağzından dağa geri dönüp kayalıkların arkasında pusuya yattılar.</p>

  <p class="calibre2">Şamil:</p>

  <p class="calibre2">"Bu sefer onlar pusuya düşecekler," dedi.</p>

  <p class="calibre2">Öğleye kadar elleri tetikte beklediler. Ne gelen oldu, ne de giden.</p>

  <p class="calibre2">Şamil:</p>

  <p class="calibre2">"Tamam," dedi, "onlar değil, kurtulduk. Bu koyağın arkasına düşersek önümüzdeki gece yarısına doğru Urfayı tutarız."</p>

  <p class="calibre2">Koyağı çabuk aştılar. Dağın öbür yüzünde de bu koyağın tıpkısı bir koyağa vardılar. Koyak ateş gibi yanıyor, bir fisilti bile esmiyordu. Gökyüzünde çok kartal, çok kızıl şahin dönüyordu. Sarı damarlı keskin mor kayalıklara akbabalar çokuşmuş avlarını bekliyorlardı. Akbabalan görünce Abbasın içindeki korku daha da büyüdü. Bu Şamil bu kayalık koyakta beni öldürecek, diye düşündü, atının başını yavaş yavaş çekerek, en geride kaldı. Şamil bunun farkına vardı. Bu, sıcaktan cayır cayır yanan keskin, sarı damarlı kayalıklar, kayalıklara tünemiş bekleşen akbabalar, havada arka arkaya dönen, süzülen kartallar, kızıl şahinler, çın çın öten ıssızlık onun da yüreğine bir korku salmıştı."</p>

  <p class="calibre2">"Abbasi" diye bağırdı arkasına dönerek. "Nerede kaldın Abbas?" Atının başını çekti. Ötekiler de durup Abbası beklediler. Abbas yanına gelince atını sürdü.</p>

  <p class="calibre2">"Burası insanı korkutuyor." dedi.</p>

  <p class="calibre2">,"Korkutuyor."</p>

  <p class="calibre2">"Bak şu başını indirip kaldıran kertişlerin kaçışlarına. Burası korku geçidi."</p>

  <p class="calibre2">"Korkutuyor."</p>

  <p class="calibre2">"İnsan burada tek başına kalıyor. İnsana, bu koyağa düşünce dünya bomboş geliyor. Bu boşlukta..."</p>

  <p class="calibre2">"Korkutuyor."</p>

  <p class="calibre2">"Ben bunca savaş, ölüm, kırım, kan gördüm, hiçbir yerde bu koyaktaki kadar korkmadım. Şu havada dönen kuşlar da olmasa, şu başını almış da çok uzaklara çekmiş gitmiş, yeri bomboş kalmış gök, her biri bir canavara kesmiş ustura kayalar korkudan adamı öldürür."</p>

  <p class="calibre2">"Öldürür," dedi Abbas.</p>

  <p class="calibre2">İkindiüstü bir serinlik çıktı. Kayalıkların arasından çıkmış yemyeşil çalılar, uzun boyunlu san çiçekler, yumruk gibi dikenli çiçeklere durmuş mor kengerler koyağın dibinden geçenleri kendilerine getirdi, içlerindeki korku yavaş yavaş silindi gitti. Korkuyu içinden atan Abbasın içinde azıcık bir sevinç kıpırdadı geçti.</p>

  <p class="calibre2">Koyaktan bir düzlüğe indiler. Dağ burada birdenbire bitiveriyordu. Buna çok şaşırdılar. Şamil buradan çok geçmişti. Önlerinde alabildiğine açılan çöle o bile şaştı.</p>

  <p class="calibre2">"Niçin burada bize pusu kurmadılar, hiç anlamadım," diye herkesin yüzüne teker teker bakarak sordu Şamil. "Bunca yıl bu koyaktan geçerim bu kadar korktuğumu anımsamıyorum."</p>

  <p class="calibre2">"Ben de korktum," dedi Abbas.</p>

  <p class="calibre2">"Ben de," dedi kısa boylu küçücük atlı. Karartısı bir çocuk karartısı kadardı.</p>

  <p class="calibre2">"Yalan söyleme," diye çıkıştı Şamil, "sen hiçbir şeyden korkmazsın."</p>

  <p class="calibre2">"Burada korktum," dedi kısacık adam. "Bir koskocaman mor kelebek gördüm. Bir kızıl kartal kadar büyüktü. Kanatlarıyla boynumu biçecekti."</p>

  <p class="calibre2">"Haydi sen de palavracı."</p>

  <p class="calibre2">"Vallahi billahi kelebek öyle bir hışımla üstüme kurşun gibi geliyordu ki..."</p>

  <p class="calibre2">"Ben de çok korktum," dedi öteki atlı.</p>

  <p class="calibre2">Atlar düzlükte ağır ağır, kendiliklerinden ilerliyorlardı, dizginleri üstlerine atılmışcasına.</p>

  <p class="calibre2">"Bu savaşlar bizi perişan etti. Korku bizim iliklerimize işlemiş. Ya köküne kadar, ölürcesine korkuyoruz ya da hiçbir şeyi umursamıyoruz. Biz her şeyimizi, insanlığımızı yitirdik. Bu savaşlar neyimiz var, neyimiz yoksa hepsini aldı götürdü. Yüreğimiz çırılçıplak kaldı. Ölenlerimiz öldü, Ölmeyenlerimiz de paramparça, liyme liyme. Çok şükür ki daha korkuyoruz. Onu yitirmedik. Ya onu da yitirseydik, korkuyu da!.."</p>

  <p class="calibre2">Abbasın yüzü birdenbire değişmiş, buruşup küçülmüş acınacak bir hal almıştı.</p>

  <p class="calibre2">"Çok şükür," dedi Şamil.</p>

  <p class="calibre2">"Çok şükür," dedi kısacık adam. "Çok şükür korkumuzu daha yitirmedik."</p>

  <p class="calibre2">"Çok şükür," dedi öteki adam da. "Ya onu da yitirseydik!.."</p>

  <p class="calibre2">Korktuklarından dolayı, insanca bir duyguyu, hiç olmazsa korkuyu yitirmediklerinden dolayı sevinç içindeydiler.</p>

  <p class="calibre2">"Ben de Kafkas cephesindeydim. Nasıl sağ kaldım, nasıl aklımı yitirmedim, bilemiyorum. Bana öyle geliyor ki yüreğimi söküp aldılar götürdüler. Bomboş kaldım, şu koyakta korktum da ben de içimde daha bir şeylerin kaldığını öğrendim."</p>

  <p class="calibre2">Hep bir ağızdan türküler söylemeye başladılar. Söyledikleri, uzun, göklere kadar çıkan Çerkes ağıtlarıydı. Sonunda ağıtlar sevinç türkülerine dönüştü. Farkında olmadan geceye girdiler, atları doludizgin sürdüler o anda da. Atların yeliyle birlikte de yanlarından yörelerinden karanlıkla karman çorman olmuş kayan yıldızlar akıyorlardı.</p>

  <p class="calibre2">Urfada candarma komutanlığının önünde durduklarında gün işiyordu. Atlardan inip kucaklaştılar.</p>

  <p class="calibre2">Şamil, biraz uzağa çekildi:</p>

  <p class="calibre2">"Beni dinle Abbas," dedi, "Emir Sultan seni çok sevdi. Altındaki ata baksana senin atın değil." "Biliyorum," dedi Abbas.</p>

  <p class="calibre2">"Emirin en sevdiği atıdır. Böyle bir at bütün Arabistanda yoktur."</p>

  <p class="calibre2">"Biliyorum."</p>

  <p class="calibre2">"Seni o kadar sevdi ki Emir, onunla yakın akraba olduğunuzu sandık."</p>

  <p class="calibre2">"Sağ olsun Emir."</p>

  <p class="calibre2">"Ne zaman istersen gel! Emir sana bunu böyle söylememi istedi. O çok sıkışacak, ne zaman isterse, kapımız da, yüreğimiz de ona açık, dedi."</p>

  <p class="calibre2">"Hepiniz sağ olasınız."</p>

  <p class="calibre2">"Bizi habersiz bırakma. Nereye gidersen yaz. Emir öyle istedi. Mektubunun üstüne, Emir Selahaddin Sultan, Bağdat yazacaksın. Bizim elimize geçer, Emir böyle buyurdu."</p>

  <p class="calibre2">Atlarına bindiler:</p>

  <p class="calibre2">"Sağlıcakla kal!"</p>

  <p class="calibre2">Bir el geldi atı tuttu. Abbas, attaki heybeyi aldı, komutanlığa yürüdü. Kapıdaki nöbetçiler selama durdular. Bir küçük zabit arkadaşı, onu avluda görünce basamakları üçer üçer atlayarak aşağıya indi, kucaklaştılar.</p>

  <p class="calibre2">"Bizim yüzbaşı Ankarada mebus oldu. Mustafa Kemal Paşanın yanında, senin altın madalyanı da göndereli çok oldu. Onun yerine bir binbaşı geldi. Altın gibi yiğit bir kişi. O da seni bekliyor. Sen nerelerdeydin?"</p>

  <p class="calibre2">"Ben mi, sorma."</p>

  <p class="calibre2">"Biz seni ölmüş biliyorduk. Seninle gidenlerin hiçbirisi dönmedi de... Ama gene de seni bekliyorduk. Yüzbaşı, ona bir şey olmaz, diyordu."</p>

  <p class="calibre2">Abbas güldü:</p>

  <p class="calibre2">"Olmadı işte."</p>

  <p class="calibre2">Arkadaşı onun koluna girdi, merdiveni konuşarak çıktılar, binbaşının odasına girdiler. Binbaşının karşısında hazır ola geçtiler.</p>

  <p class="calibre2">"Binbaşım, arkadaş Abbas," dedi.</p>

  <p class="calibre2">Binbaşı gülümseyerek ağır ağır ayağa kalktı, Abbasın elini sıkıp onu kucakladı.</p>

  <p class="calibre2">"Hoş geldiniz," dedi. "Sizi uzun bir süredir, ben buraya geldim geleli bekliyorduk. Buyurunuz efendim, oturunuz."</p>

  <p class="calibre2">Yer gösterdi, Abbas gitti yandaki sandalyaya çöktü. Binbaşı küçük zabite de yer gösterip gitti yerine oturdu.</p>

  <p class="calibre2">"Siz bir kahramansınız. Sizi tebrik ederim. Altın madalyanız geleli bir hayli oldu. Gözümüz yollarda kaldı. Derken çok şükür geldiniz. Eşkıya takibine sizinle birlikte çıkan hiçbir arkadaşınız dönmedi. Biz sizi de..."</p>

  <p class="calibre2">"Eşkıyayla başa çıkmak Fransızla başa çıkmaktan daha zor." Bir pusuda bütün arkadaşlarımız düştü. Ben Emirin evine sığındım. Eşkıyalar beni Emirin evinden alamadılar."</p>

  <p class="calibre2">Binbaşı:</p>

  <p class="calibre2">"Ben Irak cephesinde çarpıştım. Bütün çölü bilirim." Abbas binbaşının yüzüne bir tuhaf baktı, binbaşı gözlerini kaçırdı.</p>

  <p class="calibre2">"Valiyle konuşayım da ondan gün alayım, size törenle madalyanızı vereyim, belki fırka kumandanı albay da gelir."</p>

  <p class="calibre2">"Sağ olun binbaşım, ben bu süre içinde burada kalabilir miyim?"</p>

  <p class="calibre2">Binbaşı bir süre gözlerini Abbasın gözlerinin içine dikti, düşündü. Neden sonradır ki birden kendine geldi, telaşla:</p>

  <p class="calibre2">"Tabii kalabilirsiniz mülazım." Soma aklına geldi, "Madalyanızla birlikte mülazımlık rütbeniz de geldi. Tabii kalabilirsiniz, siz daha askersiniz. Madalyanızla birlikte terhis tezkerenizi de alacaksınız."</p>

  <p class="calibre2">"Sağ olun kumandanım," diye ayağa kalktı teğmen Abbas, bir süre durdu. Küçük zabit de onunla birlikte ayağa kalkmıştı. Binbaşı küçük zabite, "Oğlum," dedi, "ben buraya geldiğimde kaldığım odayı mülazım beye göster, orada kalsın."</p>

  <p class="calibre2">"Baş üstüne kumandanım."</p>

  <p class="calibre2">Teğmen Abbas önde küçük zabit arkada aşağı indiler. Asker daha olduğu yerde atın başını tutmuş öylece bekliyordu. Abbas, atın terkisindeki eyerini çözdü omuzuna aldı. İçerdeyken heybeye, bir şey olur, diye içi gitmişti. Heybenin iki ağzı da örgülüydü ve örgülere kilit takılmıştı.</p>

  <p class="calibre2">Tören üç gün sonra Cuma sabahı gerçekleşti. Vali de, Albay da gelmişti. Albay da, Binbaşı da tören giyitlerini giymişlerdi. Bando da gelmişti. Tören marşlarla başladı. Abbasa teğmenlerden birinin eski tören giyitini giydirmişlerdi. Göndere bayrak çekildi. Bando arka arkaya beş marş çaldı. Arkasından Albay onun arkasından da Vali konuştu. Vali de Albay da milli kahraman olan, şimdi de Mustafa Kemal Paşaca bizzat mebusluğa atanan yüzbaşıyı göklere çıkardılar. Binbaşının söylevi çok firaklı, çok göz yaşartıcıydı. Savaşın getirdiği acıları, yıkımı, savaşın, ister savaşa girsin, ister girmesin insanı insanlıktan çıkardığını uzun uzun anlattı. Albay kendini tutamamış, ağlıyordu. Sonunda da öfkeden titreyerek, "Yeter Binbaşı," diye bağırdı. Binbaşı kirp, diye sustu. O susunca gözyaşlarını silen Albay ardında genç, savaş görmemiş, elinde bir tepsi tutan teğmenle gönderin dibine geldi. Yukarda al bayraklar dalgalanıyordu. Teğmen Abbas da göndere yürüdü, selama durdu. Albay onun Fransızlara karşı gösterdiği kahramanlıkları övdü, onu kutladı. Onun da kahraman yüzbaşı gibi Büyük Millet Meclisine onurla gireceğini de sözlerine eklemeden edemedi. "Yurt uğruna her kanını döken kahraman ödüllenmelidir." diye de sözünü bitirdi ve madalyayı teğmen Abbasın, yurt için çırpınan, kanını akıtmış çatal yüreğinin üstüne taktı. Madalyanın beratı ve terhis tezkeresi de tepsinin üstündeydi. Onları da teğmen Abbasa uzattı, öptükten sonra da, "bu gece benim onur konuğumsun mülazım," dedi.</p>

  <p class="calibre2">Tören biter bitmez Abbas, heybesindeki üç armağanı aldı, doğru saraç Şehmusa gitti. Saraç Şehmus bütün Mezopotamyanın buradan Bağdada, Basraya kadar en ünlü saracıydı.</p>

  <p class="calibre2">Abbas dükkana girince saraç başım işinden kaldırmadan sordu:</p>

  <p class="calibre2">"Ne istiyorsun?"</p>

  <p class="calibre2">"Benim işim çok küçük, çok da büyük bir iş. Bunu da bu dünyada senden başka yapacak bir usta daha yok."</p>

  <p class="calibre2">Saraç, başını kaldırdı:</p>

  <p class="calibre2">"Oooo Abbas, biz de seni Bedeviler öldürdü biliyorduk. Bütün Urfa günlerce Bedevilerin sizi nasıl pusuya düşürdüğü, öldürdüğüyle çalkandı. Demek sen kurtuldun?"</p>

  <p class="calibre2">"Kurtulduk Ustam."</p>

  <p class="calibre2">"Bedeviler senin sağ kurtulduğunu biliyorlar mı?"</p>

  <p class="calibre2">"Biliyorlar Ustam."</p>

  <p class="calibre2">Ustanın yüzü sapsarı kesildi, dudaklan titredi, "Nasıl geldin, o çölü aşıp da buraya kadar, nasıl onların elinden canını kurtardın?"</p>

  <p class="calibre2">Abbas olanı biteni olduğu gibi anlattı.</p>

  <p class="calibre2">"Bunlar oldu öyle mi," dedi Şehmus Usta. "Bunlar oldu ha! Yoksa seni bu çölde onların elinden Allah bile kurtaramazdı, sümme haşa! Bu çölde kurdun kuşun, aslanın kaplanın, yılanın ejderhanın, gazalın, insanın, bilcümle yaratığın bir tek Sultanı Emir Selahaddindir. Onun evine düşmeseydin yanmıştın. Seni getiren, Emirin adamları döndüler mi?"</p>

  <p class="calibre2">"Döndüler. Şehmus Ustam."</p>

  <p class="calibre2">"Şimdi sen çırılçıplak kaldın."</p>

  <p class="calibre2">"Öyle Şehmus Ustam."</p>

  <p class="calibre2">"Günlerin sayılı. Onlar seni, nereye gidersen git, bulurlar. Hiç bunun mümkünü çaresi yok. Ne yaptın da bulaştın onlara?"</p>

  <p class="calibre2">"Ne bileyim Ustam."</p>

  <p class="calibre2">"Ben sana söyleyeyim, bunlar bütün Arabistanın en yırtıcı kabilesidir. İyi ki Emirin evine sığınmışsın. Şimdi Mustafa Kemal Paşanın yanına da gitsen seni orada da bulur öldürürler. Paşanın sarayına da gitsen... Ne yaparsan yap, kurtulamazsın. Çini Maçine de gitsen seni bulurlar."</p>

  <p class="calibre2">"Nasıl bulurlar?"</p>

  <p class="calibre2">"Onun orasını bilemem ama bulurlar. Onlarda bir sihir, bir keramet var. Kurtuluş yok."</p>

  <p class="calibre2">Şehmus Usta üzülmüştü. Vah, vah, vaaah, diye ha bire başını sallıyordu. Vaah, vaaah, vah!</p>

  <p class="calibre2">Uzun bir süre sustular.</p>

  <p class="calibre2">"Oğlum Abbas, sen Emirin yanma dönsene. Bir tek orada kimse dokunamaz sana. Yoksa Emir seni yanında daha çok istemedi mi?"</p>

  <p class="calibre2">"İstedi. Kal, diye hem kendisi, hem de Hatunu yalvar yakar oldular."</p>

  <p class="calibre2">"Hemen dön. Şu işin neyse hemen bitireyim de hemen dön Abbas. Sana yazık olacak. Senin Fransızlarla çarpışman dillere destan oldu. Bak sana kahramanlık madalyası bile taktılar. Hemen dön Emirin yanına. Dağlardan git. Saklan. Şimdi burada, şu anda senin ardında keskin atıcı en az üç kişi var."</p>

  <p class="calibre2">"Var", dedi Abbas.</p>

  <p class="calibre2">"İşini söyle"</p>

  <p class="calibre2">"Bana bir muska yapacaksın." Eline bir kağıt aldı, masanın</p>

  <p class="calibre2">üstünde özene bezene büyük bir üçgen çizdi. "Bu muskayı bir ömür boynumda taşıyacağım. Boynuma asacağım kaytanı da bir ömür boyu...</p>

  <p class="calibre2">"Başka, başka bir ömür boyu?"</p>

  <p class="calibre2">"Başkası, şu altınları alacak kuyumcuya götüreceksin. Emirin damgasını biliyor musun?"</p>

  <p class="calibre2">"Biliyorum, bir acayip güneştir onların damgası. Beş bin yıldır onların damgasıdır bu güneş. Sen şimdi git karargaha oradan çıkma. Ben akşamüstü en sağlam deriden muskanı yapar, üstüne de Emir damgasını sağlam çakar sana getiririm. Çabuk askerlerin arasına yetiş. Şehirde de hiç gözükme. Onlar, ordunun içinde de öldürür, öldürdükten sonra da kaçmazlar, sen öldükten sonra da kendi başlarına bir kurşun sıkarlar. Haydi çabuk, canını askerlerin arasına at."</p>

  <p class="calibre2">Abbas bir solukta, ona buna çarparak, karargaha vardı, odaya girdi, kapıyı içerden kilitledi, teğmen giyitini çıkardı. Heybenin bir gözü giyecekle doluydu. İpekli bir bohçanın içinden lacivert bir giyit çıktı, giyindi. Üstüne kalıp gibi uydu giyiti, sanki çok usta bir terzi ölçüsünü özenerek bezenerek almış öyle yapmıştı. Bu soylu adama, bu Emire şaşmamak elde değil, diye düşündü Abbas. Çölün beş bin yıllık tanrılarının soyundan. Başka nasıl bir adam olacaktı ki...</p>

  <p class="calibre2">Kapıyı araladı, nöbetteki askere:</p>

  <p class="calibre2">"Bana hemen şimdi bir mülazım gönderiver," dedi.</p>

  <p class="calibre2">"Baş üstüne kumandanım."</p>

  <p class="calibre2">Az sonra kapı çaldı, bir arkadaşı girdi içeriye, kucaklaştılar.</p>

  <p class="calibre2">"Şimdi şu ayakkabıyı al," kundurasının tekini uzattı arkadaşına, "çizmeci Muhoya git bir körüklü çizme al getir." Eline bir altın tutuşturdu.</p>

  <p class="calibre2">Arkadaşı biraz sonra bir çift körüklü çizmeyle çıktı geldi Abbas çizmeyi giydi. "Sağ ol kardeş," dedi. "Ben yarın gidiyorum, sağlıcakla kalın."</p>

  <p class="calibre2">Arkadaşı teğmen ona bir ölüye bakar gibi baktı, kucaklaştılar.</p>

  <p class="calibre2">"Güle güle git arkadaşım."</p>

  <p class="calibre2">Abbas, herkes biliyor, diye düşündü. Bu şehirde tanıdık tanımadık, albay bile, vali bile bana ölüye bakar gibi bakıyorlar... Kendi kendine güldü. Bunca savaşa girdik çıktık ölmedik de...</p>

  <p class="calibre2">Akşamleyin gün battı batacak kapı çalındı. Abbas korkarak kapıya gitti:</p>

  <p class="calibre2">"Abbas oğlum benim, Şehmus Usta."</p>

  <p class="calibre2">Abbas sevindi.</p>

  <p class="calibre2">"Al!"</p>

  <p class="calibre2">Muskayı uzattı. Muska kalın, parlak bir deriden yapılmıştı. Üstünde de Kral Sargonun mühründeki altın güneş parlıyordu. Emir Selahaddin Sultan ne demişti, ben Arapların Emiriyim ama Arap değilim, demişti. Asurlular başka bir soydur.</p>

  <p class="calibre2">Şehmus Usta, bütün çabalarına karşın ondan para almadı. "Bu da benden sana bir armağan olsun," dedi çıktı gitti.</p>

  <p class="calibre2">Korku gittikçe onu sarıyordu. Bu geceki Albayın törenine nasıl gidecekti? Az önce çizmeyi getiren arkadaşını çağırdı, her şeyi anlattı. Arkadaşı zaten hemen hemen her şeyi biliyordu.</p>

  <p class="calibre2">"Yemek yiyeceğiniz yer, Kürt Beyi Milli İbrahim Paşanın konağıdır, oraya kimse yaklaşamaz ya ben gene de paşanın konağını belli etmeden kuşatırım."</p>

  <p class="calibre2">Konağa askerlerin ortasında gitti. İbrahim Paşa onu merdivenin başında karşıladı. İpekli yer sofrası serilmişti. Az sonra yemeğe başladılar.</p>

  <p class="calibre2">Yemek gece yanya doğru bitti. Hep savaşı, Türk askerinin kahramanlıklarını konuştular yemekte. Kürt İbrahim Paşa duruşu, oturuşu, konuşması, tavırlarıyla tıpkı Emir Selahaddin Sultandı. Ağırbaşlılıkları, bakışları, alçakgönüllülükleriyle hık demişler biribirlerinin burunlarından düşmüşlerdi.</p>

  <p class="calibre2">Onu İbrahim Paşanın konağına getiren arkadaşları avlunun dışında askerleriyle bekliyorlardı. Abbasi aralarına aldılar karargaha kadar götürdüler.</p>

  <p class="calibre2">Abbas, kapıda:</p>

  <p class="calibre2">"Tuğrul kardeş, askerler gitsinler de sen kal," dedi. Karyolanın üstüne oturdular.</p>

  <p class="calibre2">Şu uzun savaştan ne geçmişti ellerine. Binlerce, on binlerce asker ölmüştü. Şu Allahuekber dağında olanlar, çıplak ayaklan çıplak bedenleriyle iki-üç insan boyu karın içinde düşmanla boğuşmadan ayakta donanlar, dağın yamaçlarında bir ormanmışcasına üst üste donup kalanlar. Açlık, yokluk, tifüs, boşalmış köyler, kasabalar, baştan başa yıkılmış yakılmış bir ülke. Yüz binlerce askerden geriye kalan birkaç bin yaralanmış, sakatlanmış, yan deli, yan meczup...</p>

  <p class="calibre2">"Şimdi biz ne yüzle, nasıl döneceğiz evimize. Hiç olmazsa koynumuzda birkaç altınımız olsaydı. Oysa şu çöldeki Bedevilerde heybeler dolusu altın. Bir aşireti bassak yeter."</p>

  <p class="calibre2">Tuğrul Teğmenin bu işe aklı yattı.</p>

  <p class="calibre2">"Kaç kişi gerek?"</p>

  <p class="calibre2">"İyi nişancı on beş kişi yeter."</p>

  <p class="calibre2">Birkaç saat içinde on beş keskin nişana tamamdı. Sabaha kadar tartıştılar.</p>

  <p class="calibre2">"Araplar hepimizi öldürür."</p>

  <p class="calibre2">"Sen canını zor kurtardın Abbas."</p>

  <p class="calibre2">"Daha da kurtarmış değilsin."</p>

  <p class="calibre2">"Keseler dolusu altınla gitmek iyi, iyi ya... Ya sonu."</p>

  <p class="calibre2">"Sizin hepinizin Bedevilerden gözünüz korkmuş."</p>

  <p class="calibre2">"Asıl senin korkmuş. Git bakalım köyüne, gidebilirsen."</p>

  <p class="calibre2">"Gidebilirsen..."</p>

  <p class="calibre2">"Gidebilirsen..."</p>

  <p class="calibre2">"Gideceğim köyüme. Ne varmış ki?"</p>

  <p class="calibre2">Hepsi birden kirp, diye kestiler seslerini.</p>

  <p class="calibre2">"Gidebilirsen..."</p>

  <p class="calibre2">Bunda, bu gidebilirsende çok bir iş var, diye düşündü Abbas. Sanki kefenim boynumda.</p>

  <p class="calibre2">Ne var arkadaşlar bizim köyde, bir şey mi olmuş?"</p>

  <p class="calibre2">Sustular. En sonunda bir çavuş:</p>

  <p class="calibre2">"Biz ne bilelim senin köyünü," dedi.</p>

  <p class="calibre2">Gün ışırken, biribirlerinden kucaklaşarak ayrıldılar.</p>

  <p class="calibre2">Onlar gittikten sonra Abbas odasına çıktı, iyice açtığı gaz lambasının donuk ışığında güneş damgalı muskayı seyretti, sonra da koynundaki keselerden önce lapis gövdeli, altın kanatlı kuşu çıkardı, onu uzun uzun seyrettikten sonra Kral Sargonun mührü tanrıçayı çıkardı, ardından da üç büklüm olmuş, kırmızı dili dışarda hışılayan yılanı... Üçünü de muskanın içine güzelce yerleştirdi, muskanın ağzını öyle bir yapmıştı ki Şehmus Usta bir kez kapatınca kolay kolay açılmayacak biçimde. Halep ipeğinden örülmüş kırılmaz kaytanlı muskayı boynuna taktı Abbas. Muskayı boynuna takar takmaz da bir başka insan oluverdi Abbas. Bir kuş kadar hafifledi. Yüreği yundu arındı, ne korku kaldı, ne endişe, ne yılgı... Yüzündeki çektiği acıların kırışıkları da silindi gitti. Yüzünü tıraş ederken kendini askere alındığı günkü gibi pırıl pırıl, apaydınlık gördü. Sanki çektiği bütün acıları, yaptığı bütün kötülükleri muska yüreğinden sökmüş almış, uzaklara fırlatıp atmış gitmişti. Ömründe ancak birkaç kez böylesine sevince batmış çıkmıştı.</p>

  <p class="calibre2">Tıraş olduktan sonra, dışarıya çıktı, şehire indi, onu tanıyanların birçoğu onunla karşılaşmamak için yollarını değiştirdiler. Bir kısmı, yanlarına yönlerine korkuyla bakıp, hoş geldin, dedikten sonra hemen ondan uzaklaştılar. Bir kısmı da çok şaşırıp, adam safi yürek, dediler. Şehmus Usta onu dükkanına çağırdı. Abbas, sağ ol ustam, dedi ahçı dükkanına girdi. Kahvaltıdan sonra Anzelhaya gitti, balıklara, ahçıdan aldığı, ekmek kırıntılarını attı. Öğleye doğru Halil İbrahim Peygamberin makamını ziyaret etti. Kapısında ikindiye kadar oturdu. Ardından bitişikteki camiye girdi. Mimberin önüne diz çöktü oturdu. Millet akşam namazına gelmeye başlarken o camiden çıkıp kebapçıya girdi. Kebapçı onu tanıdı. Bir acılı Urfa söyledi. Rakı istemedi. Bir tabak dolusu yeşil biber, maydanoz, kırmızı turp geldi.</p>

  <p class="calibre2">Abbas uzun bir süredir kebap yememişti, yedi, içti, doydu.</p>

  <p class="calibre2">Karargaha vardığında karanlık çoktan kavuşmuştu. Yattığı odaya girdi, giyitlerini çarçabuk değiştirdi. Merdivenleri ikişer ikişer atlayarak aşağıya indi. Avlunun ortasında, dünkü asker atının başını tutmuş onu bekliyordu. Askere bir altın verdi. Asker, elindeki altına şaşkın şaşkın baktı kaldı.</p>

  <p class="calibre2">Şehrin ana caddesini boydan boya geçti. Şehri çıkınca yüreğini bir korku aldı, ürperdi. Bu yöreleri çok iyi bilirdi, Antep yoluna çıktı. Antepte birkaç gün kaldı. Burada onu korkutan bir şeyler vardı. İzlendiğini anlayıp izini şaşırttı. Gece yarısı şehrin dışındaki Şehre Küstü mahallesinden Maraş yoluna çıktı. Her karşıdan, her arkadan gelenden kuşkulanıyordu.</p>

  <p class="calibre2">Maraşta hiç duramadı. Köşedeki ahçıda karnını doyurup, karşıdaki dükkandan yörük peyniri, zeytin, helva ekmek aldı, ana yola çıkmadı, atını Ahırdağının eteğindeki köylere sürdü. Bir gece yörük çadırlarında kaldı. Onlardan da kuşkulandı. Suriyede Rahva ovası, Mezopotamyada Harran, Urfa, Cizre, Nusaybin yöreleri, Dicle, Fırat kıyılan yörüklerin kışlaklarıydı ve bu yörükler ne kadar Bedevileri sevmeseler de iç içeydiler. Abbas bu göçebelerin ilişkilerini çok iyi öğrenmişti. Yoksa çöl Bedevisinin bir kolu İstanbulda, Adanada, Urfada, Ankarada, İzmirde, bir kolu Halepte, Şamda, Bağdatta, Basrada nasıl olurdu.</p>

  <p class="calibre2">Meryemçil belinden sonra orman içi köylere vurdu. Orman içi Türkmenleri konukseverdiler, onu el üstünde tuttular. Yemediler yedirdiler, içmediler içirdiler.</p>

  <p class="calibre2">Son kaldığı Türkmen köyü, köyüne iki buçuk saat uzaktaydı. Çocukluğunda babasıyla birlikte bu köye birkaç kez düğünlere gelmişlerdi. Köylüler onu tanımadılar, o da kim olduğunu söylemedi. Köyde bir hafta kaldı, onlara geceleri bıkmadan usanmadan savaş anıları anlattı. Köylüler ulu bir destancıyı dinler gibi onu dinliyor, köyden gitmesini hiç istemiyorlardı.</p>

  <p class="calibre2">Köyünü birkaç kez köylülere soracak oldu, köylüler ona dişe dokunur bir şey söyleyemediler. Ya söylemek istemiyorlar ya da köy üstüne hiçbir şey bilmiyorlardı. Bilmiyebilirlerdi. Bu Türkmen köylüleriyle buraya, Binboğalara yerleşmiş Çerkes köylülerinin hiçbir ilişkisi yoktu hemen hemen.</p>

  <p class="calibre2">Birkaç kez gün ışırken atına bindi yan yoldan geriye döndü. Köyüne bu köyden bir kişiyi de gönderemiyordu, içinde bir korku vardı ki yüze çıkaramıyor, korkusundan alabildiğine korkuyordu.</p>

  <p class="calibre2">Sonunda köylüyle helallaştı, atına bindi, doludizgin köyüne sürdü. Köye girmeden tere köpüğe batmış atının başını köyün kapısında çekti. Bir süre bekledi, köyden çıt çıkmıyordu. Birkaç kez atını köyün içine sürdü, her sürüşünde geriye döndü. Bir türlü köyün içine giremiyordu. Köyün yöresini dolanmaya başladı. Köyden bir kuş sesi bile gelmiyordu. Bütün evlerin kapılan açıktı, çatı altlarında ne serçeler uçuşuyorlardı, ne de sığırcıklar.</p>

  <p class="calibre2">Edemedi, canını dişine taktı köye girdi, evlerine sürdü, atından atladı doğru açık kapıdan içeriye daldı. Ev bomboştu. Ocaktaki küller, yarı yanmış odunlar burada bir zamanlar insanların yaşadığına tanıklık ediyordu. Kendi evlerinden çıktı yan eve girdi. Orada da küller, yarıya kadar yanmış odunlar. Kısa bir zamanda köyün bütün evlerine delirmiş bir hızla girdi, çıktı. Küller, yarı yanmış odunlar. Bir canlı yoktu. Bir kertenkele, sinek, böcek bile. Atına atladı. Atlar atlamaz da kulağının dibinden vızıldayarak keskin bir kurşun geldi geçti. Kendisini yere attı, pınarın yanındaki kayalığa çekildi. Atı arkadaki mağaraya sakladı. Adamlar köyün içine daldılar. Ak libaslıydılar. Tahta evleri ateşe verdiler. Abbas, onlar evleri ateşe verirlerken bir kaçını devirdi. Çarpışma gece yarıya kadar sürdü. Abbasın elindeki Alman filintası çok etkiliydi. Susamıştı, pınardan doyasıya bir su içti, atını mağaradan dışarıya çekti bindi, biner binmez de doldurdu. Evleri yakmaya uğraşanlar arkasından onu bir yaylım ateşine tuttular ya boşuna.</p>

  <p class="calibre2">Daha gün doğmadan kasabayı tuttu. Bir süre alanın orta yerindeki ulu çınarın altındaki pınarın başında bekledi. Atını suladı. Kendi de çam oluktan bir su içtikten soma babasının dostu Davut Ağanın evine atının başını çekerek yollandı. Daha konağa yaklaşmadan Avşar Beyi Davut Alinin sevinç içindeki sesini duydu:</p>

  <p class="calibre2">"Hatun, Hatun çık dışarı, çık dışarı da bak, kim geliyor, Abbas, Abbas, bizim Abbas."</p>

  <p class="calibre2">Karı koca merdivenlerden indiler, Abbasi kucakladılar, Abbas heybesini atın terkisinden aldı yukarıya çıktılar.</p>

  <p class="calibre2">"Biz de seni bekliyorduk, hem de dört gözle," diye konuştu Davut Ali. "Sen köye uğradın mı?"</p>

  <p class="calibre2">"Uğradım" dedi Abbas.</p>

  <p class="calibre2">"Ben olanı biteni duyunca yanıma dört kişi aldım düştüm yola. Vardım köye ne görem, köy bomboş, siniler sinek yok. Yakınlardaki köylere gittim, sen de gittin mi?"</p>

  <p class="calibre2">"Gitmedim."</p>

  <p class="calibre2">"Köylülere sordum, ne oldu köye? Kimse dişe dokunur bir şey söylemedi. Başımı vurmadığım yer kalmadı. Bir gün bakmışlar ki köyde hiçbir canlı kalmamış. Hiç kimse köydekilerin ne olduğunu, nereye, ne zaman gittiklerini bilmiyor. Evlerdeki bütün öteberiler, kilimler, döşekler, sandalyalar, masalar, kap kacak, el dokunulmamış, olduğu gibi duruyor."</p>

  <p class="calibre2">"Ben de gördüm."</p>

  <p class="calibre2">"Göç ettiler desek, öteberilerini alır öyle giderlerdi. Kaçırdılar desek, kedileri, köpekleri, atları eşekleri, öteki hayvanları kalırdı köyde. Ben bu işe akıl sır erdiremedim. Hepsini öldürdüler desek, bütün köylere haber saldım, dereleri, koyakları, mağaraları, ormanları aradılar, bir tekinin ölüsünü bile bulamadılar. Sen ne diyorsun?"</p>

  <p class="calibre2">"Bu işe aklım ermedi."</p>

  <p class="calibre2">Bu sorun üstüne uzun uzun konuştular, bir sonuca varamadılar.</p>

  <p class="calibre2">Davut Ali:</p>

  <p class="calibre2">"Bu Çerkeslere akıl sır ermez Abbas oğlum," dedi, üzülmüş. "Nereye gider bir kocaman köy böyle sessiz sadasız? Hepsini hapisaneye attılar, diye düşündüm. Yörede hapisane koymadım arattırdım. Sonra da aklıma düştü, bunlar Kafkaslardan geldiklerinde, Uzunyaylaya köy kurduklarında böyle birkaç köy birden ortadan silinmiş, yitmiş gitmiş, imleri timleri belirsiz olmuştu."</p>

  <p class="calibre2">Davut Ali Beyin beş oğlu vardı, beşi de Sarıkamışa gitmişti. Ortada hiç kimse gözükmediğine göre hiçbiri dönmemişti.</p>

  <p class="calibre2">Yemek geldi yediler, kahvelerini içtiler. Uzun bir süre yumuldular, konuşmadılar.</p>

  <p class="calibre2">Abbasın çocuklarından söz etmesini bekliyor, soru dolu gözlerle ona bakıyordu.</p>

  <p class="calibre2">"Allahuekber dağlarında sen de var miydin?"</p>

  <p class="calibre2">"Vardım," dedi Abbas içini çekerek.</p>

  <p class="calibre2">"Hepsini bit yemiş, doksan bini kişiyi."</p>

  <p class="calibre2">"Çoğu da dondu."</p>

  <p class="calibre2">"Yalınayak başı kabakmışlar."</p>

  <p class="calibre2">"Öyleydik."</p>

  <p class="calibre2">"Bizim, buralardan, Toroslardan gidenlerden hiçbiri gelmedi, ilk gelen sensin."</p>

  <p class="calibre2">Abbas gene yaşlı adamın gözlerinin içine soru dolu baktı.</p>

  <p class="calibre2">"Bizimkilerden hiçbiri dönmedi. Beşi de..."</p>

  <p class="calibre2">O gece hiç uyumadan konuştular. Abbas Sarıkamış, Allahuekber bozgunlarını, bozgundan geriye kalan askerleri, asker kaçaklarını, donmuş insan ormanını, Yezidi kırımını, Ermenileri, Ermenilerle savaşları, Ermeni kırımım anlattı. Davut Ali Bey sonunda gözyaşlarını tutamadı. Abbas konuyu başka yöne, Bedevilere çevirdi. Emir Selahaddin Sultanı, onun dostluğunu, sesi duyulup da kendisi gözükmeyen kuşu anlattı. Davut Ali Bey kendine geldi, gülümsedi. "Kim bilir bu kuş ne biçim bir kuştur," dedi.</p>

  <p class="calibre2">"Ben de merak ettim, sesini duyunca. Öyle bir sesi var ki insanın yüreğine işliyor, kanına karışıyor. Onun sesini bir kere duyunca, her şafak vakti bir kere daha, bir kere daha dinlemek istiyorsun, kuşun sesini duyunca mutluluklar, sevinçlerle doluyorsun, ölümü unutuyor, ölümsüzlüğün, cennetin kapısına varıp dayanıyorsun. Emir Selahaddinin dediğine göre, şimdiye kadar binlerce kişi ömürlerini bu kuşu aramakla geçirmiş, hiçbiri de kuşu bulamamış. Sesi var, kendi yok bir kuş. İnsanlar yedi bin yıldır bu kuşun tasvirini, heykellerini yapıyorlarmış. Emir bana çok tasvir, çok kuş heykeli gösterdi, hiçbiri de ötekine benzemiyordu."</p>

  <p class="calibre2">Davut Ali Bey düşüncelere dalmıştı, başım kaldırdı:</p>

  <p class="calibre2">"Eskiden bizim buralarda da böyle insanın içini ısıtan bir kuş öterdi, onu da kimse göremezdi. Çocuklarımızın hepsi, on beş yaşındakiler bile savaşa sürülünce, hiçbiri de geri dönmeyince o kuş sesini kesti."</p>

  <p class="calibre2">Davut Ali Bey içini derinden çekti. Gene gözleri yaş içinde kalmıştı. "Savaş icat eden görmesin cennet," dedi.</p>

  <p class="calibre2">Kuşluk vaktine doğru konak kadın erkek, genç yaşlı insanlarla dolmuştu. Gelen sevinç içinde Abbası kucaklıyor, öpüyordu. Hiç olmazsa savaştan bir kişi de olsa bir can dönmüştü. Bir umut kapısı açılmıştı Abbasla. Kalabalığın sevinci doruğa çıktı.</p>

  <p class="calibre2">Davut Ali Bey, kalabalığın sevincine baktı baktı da:</p>

  <p class="calibre2">"Oğlum Abbas, sağ olasın, var olasın, geldin de insanların içine bir umut ışığı yaktın."</p>

  <p class="calibre2">Sonra ölülerin giderken bıraktıkları giyitler ortaya atıldı. Kadınlar halka olup ağıda başladılar. Hem ağlıyor, hem söylüyorlardı.</p>

  <p class="calibre2">"Dünya dünya oldu olalı kocaları dönmeyen gelinler, oğulları dönmeyen analar, kardeşleri dönmeyen kızlar gibi savaşı kimse böyle lanetlemedi. Senin dönmen onları cennete götürdü getirdi. Bu kadarı da onların yaşamasına yeter. Bu, yalnız umut ışığı da değil, bu, benim anlamadığım başka bir şey olacak."</p>

  <p class="calibre2">Konak, böylesine üç gün doldu doldu boşaldı. Üçüncü günün sabahı, daha tanyerleri ışımadan Abbas Davut Ali Beyden izin istedi. O da:</p>

  <p class="calibre2">"Nereye gidiyorsan güle güle git ya bizi unutma yavrum. Şu yitip giden Çerkes köyünden bir haber alırsan bize bir haber ulaştır," diye ondan dilekte bulundu.</p>

  <p class="calibre2">"Baş üstüne. Senden bir isteğim var."</p>

  <p class="calibre2">"Söyle yavrum, Abbasım."</p>

  <p class="calibre2">"Şu benim atım çok soylu bir attır. Bütün Arabistanda bu atın soyundan çok az at var. Bana Emirin teberiğidir. Bu at sende kalsın. Soylu bir kısrak bulursan ona çek de tayını al. Soyu tükenmesin bu atın."</p>

  <p class="calibre2">"Şimdi senin yanma iki adam vereceğim, altına da başka bir at, senin atın burada kalacak. Atına ölünceye kadar da gözüm gibi bakacak, soyunu kurutmayacağım."</p>

  <p class="calibre2">Kahvaltıya oturdular. Dışarıya çıktıklarında iki atlı onu, eyerli boş bir atla bekliyordu.</p>

  <p class="calibre2">Abbas ahıra gitti, atının başını kucakladı, gözlerinden öptü, geriye döndü, onu bekleyen ata atladı, sürdü. Hatun, onun arkasından bir kova su döktü.</p>

  <p class="calibre2">Poyraz Musa yatağından zorlukla doğruldu. Hep mutlu gülüyordu. Ellerini döşeğe bastırdı, ayağa kalktı sallandı, düşecekken Vasili yetişti koluna girdi, birlikte yüznumaraya kadar gittiler, o işini görürken Vasili onu tuttu.</p>

  <p class="calibre2">Ayağa Vasilinin yardımıyla kalkınca, onun yüzüne bakamadan:</p>

  <p class="calibre2">"Kusuruma kalma Vasili," dedi, "senin bana yaptıklarını anam, babam bile yapmadı."</p>

  <p class="calibre2">Vasili kıpkırmızı kesildi, sesi titreyerek:</p>

  <p class="calibre2">"O nasıl sözdür ağzından çıkan. Ben sana ne yaptım ki?"</p>

  <p class="calibre2">"Sen kardeşlerimden bile ileridesin benim için."</p>

  <p class="calibre2">"Suuus," diye kızgınlıkla konuştu Vasili. "Bir daha böyle konuşma."</p>

  <p class="calibre2">Yatağına yatırdı.</p>

  <p class="calibre2">"Hep böyle kalmam, değil mi Vasili?"</p>

  <p class="calibre2">"Kalmazsın Poyrazimu. Yalanda iyileşeceksin. Çok su yutmuşsun, dalgalar seni çok derinlere çekmiş. Seni deniz diplerine vurmuş ama altta çok kalmamışsın, dibe almış dışarıya atmış, dışarıya atmış hemencecik de dibe çekmiş. Deniz her zaman böyle olmaz Poyrazimu. Senin talihin varmış, çabuk iyileşeceksin. Deniz çoğu zaman insanı dibine çekerse, dışarıya ancak ölüsünü atar."</p>

  <p class="calibre2">"Ben bu kadar beladan soma iyileşsem ne olur ki... Sarıkamıştan, Allahuekberden, çöllerden, kırımlardan, kanlardan sonra..."</p>

  <p class="calibre2">Gözleri büyümüş, yüzü birden sarı yeşile kesmişti.</p>

  <p class="calibre2">Vasili onun yorganın üstündeki elini tuttu, sıcacık gözleri dolarak sıktı. Bu anda da Poyrazın gözleri yaşardı. O da onun elini sıktı.</p>

  <p class="calibre2">"Ben de Çanakkaleyi gördüm Poyrazimu. Ben de... Ben de... Ben de... Bütün savaşlarda düşmanla çarpıştıktan sonra... Amele Taburuna verdiler beni. Dumlupınar ovasından saatlarca uzaklara kokmuş, çürümüş, sırtımda parça parça ölüleri dağın dibindeki dereye taşıdım. O kadar yara aldım ölmedim de ölülerin kokusu ciğerlerimi söküyor, beni öldürüyordu. Birkaç gün daha ölü taşısaydım, mümkünü yok ölürdüm. Çok arkadaşımız, üstlerinde ölü, diz üstü çökmüşler, öyle ölmüşlerdi. Çanakkalede yan yana çarpıştığımız bizim bölükten Vanlı Ahmet Çavuş beni gördü de koştu geldi. Üstümdeki ölüyü aldı attı, beni binbaşıya götürdü. Benim hakkımda çok şey söyledi de binbaşı bıraktı, 'Kusura kalma oğlum Vasili.' dedi, 'Çanakkaleden geriye kalanlara böyle işkenceler, Ölümler reva değildir.' Sarıkamış bozgunundan sonra ben de nasıl eski Vasili olurum kardeşimu? Bizi sakatladılar kardaşimu, bizi yaraladılar, yüreğimizi söküp yerinden kopardılar aldılar. Biz nasıl eski..."</p>

  <p class="calibre2">"Suuus Vasili," dedi Poyraz. "İnsan isterse her sabah gün atımıyla birlikte yeniden doğabilir, kirlerinden, acılarından, yaralarından arınabilirmiş."</p>

  <p class="calibre2">"Öyle mi?" diye sordu Vasili kuşkuyla ona bakarak.</p>

  <p class="calibre2">"Öyle," dedi Poyraz. "Ben şimdiden arındım bile, seni, Lenayı gördükten sonra. Bu dünya hep karanlık, hep kan, hep savaş değilmiş. Sizler de varmışsınız bu dünyada."</p>

  <p class="calibre2">"Öyle mi?" dedi Vasili, kuşkulu.</p>

  <p class="calibre2">"Öyle," dedi Poyraz. "Kaç geceyi gördük sabah olmamış."</p>

  <p class="calibre2">"Kaç insanı gördük yaralanmamış."</p>

  <p class="calibre2">"Sus Vasili, sus! Sonra bol bol konuşuruz."</p>

  <p class="calibre2">Gözlerini kapattı. Yüzü rahattı, az sonra derin bir uykuya daldı.</p>
</body>
</html>
