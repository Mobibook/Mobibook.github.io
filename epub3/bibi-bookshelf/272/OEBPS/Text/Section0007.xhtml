<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre1"><br /></h1>

  <h1 class="calibre1"><br /></h1>

  <h1 class="calibre1"><br /></h1>

  <h1 class="calibre1">7</h1>

  <div>
    <br />
  </div>

  <div>
    <br />
  </div>

  <div>
    <br />
  </div>

  <p class="calibre2">"Çok düşündüm, Kafkasyaya göçmüşler, Kafkasyadaki köylerine gitmişlerdir, diye çok düşündüm. Ne Bedeviler, ne bir şey. Sen mezarlığa gittin mi?"</p>

  <p class="calibre2">"Gittim. Gittim de işte orada kurşun yağmuruna tuttular beni."</p>

  <p class="calibre2">"Taze mezar var mıydı?"</p>

  <p class="calibre2">"Yoktu."</p>

  <p class="calibre2">"Bir ay, beş ay sonra bile taze mezar belli olur."</p>

  <p class="calibre2">"Öyle olur."</p>

  <p class="calibre2">"Evlerin kapılan ardına kadar açık mıydı?"</p>

  <p class="calibre2">"Söyledik ya, açıktı."</p>

  <p class="calibre2">"Köyde bir kedi, bir köpek gördün mü?"</p>

  <p class="calibre2">"Görmedim."</p>

  <p class="calibre2">"Evlerin içindekiler olduğu gibi duruyordu, öyle mi?"</p>

  <p class="calibre2">"Duruyordu."</p>

  <p class="calibre2">"Köy Kafkasyaya göçmüştür."</p>

  <p class="calibre2">"Bütün köy, hep birden mi?"</p>

  <p class="calibre2">"Hep birden."</p>

  <p class="calibre2">"O yanlardaki öteki Çerkes köyleri yerlerinde duruyorlar mıydı?"</p>

  <p class="calibre2">"Bilemem."</p>

  <p class="calibre2">"Onlar da göçmüşler mi, hep birden?</p>

  <p class="calibre2">"Bilmiyorum, bilemem."</p>

  <p class="calibre2">"Bilemezsin."</p>

  <p class="calibre2">"Benim bu işe aklım ermedi."</p>

  <p class="calibre2">"Benim erdi. Benim bir dedem vardı, adı da Vasili. Atoynatanoğlu derlerdi ona."</p>

  <p class="calibre2">Atoynatanoğlu Vasili, nasıl düştüyse bir gün adaya düşüvermiş. Geldiğinin ilk ayında köyün en zengin adamının güzel kızıyla evlenmiş. Parası varmış, çok da güzel iki katlı, bol odalı bir ev yaptırmış. Yakışıklı bir adammış. Büyük mavi gözleriyle dünyaya sevgiyle bakarmış. Burma kırmızı bıyıkları, geniş alnı, kartal burnu, geniş omuzları, uzun bacaklarıyla heybetli bir adammış. Evlendikten bir ay sonra Vasili ortadan yok olmuş. Ada halkı bu yitişe şaşırmamış, geldiği gibi gitti, demişler. Arkasından da bir sürü dedikodu çıkarmışlar. Karısını, karısının babasını suçlamışlar. Dün geldi nenin nesidir, diye sorulmadan böyle bir adama varılır mı, kız verilir mi, demişler. Adalarının en güzel kızının böylesine bırakılmasını kendilerine yedirememişler. Bu ada, ada oldu olalı başlarına böyle bir hal gelmemiş. Kız da gebe kalmış. Daha çocuk doğmadan Vasiliyi unutmuş adını bile anmaz olmuşlar. Sanki adaya Vasili adında biri ne gelmiş, ne de gitmiş.</p>

  <p class="calibre2">Bir gün öğleye doğru uzaklardan büyük bir tekne gözükmüş, adalılar iskeleye koşuşmuşlar. Adaya ne zaman böyle bir tekne uğrasa iskele çoluk çocuk, kadın erkek, kedi köpek dolarmış.</p>

  <p class="calibre2">Tekne iskeleye burundan yanaşmış. Düz burun tahtasını iskelenin üstüne yatırmışlar. Tekne açılınca çok güzel, uzun bacaklı, eyeri, dizginleri gümüş savatlı, yerinde duramayan, eşinen bir kır atın üstünde Vasiliyi görmüşler. Vasilinin yüzü, burma bıyıklarıyla yaramaz bir çocuğun yüzüymüş. Yüzünde hınzırca gülümsemeye benzer bir şeyler varmış. Atın üstünde dimdik duruyormuş. Çok güzel, lacivert giyitleri, ayaklarındaki körüklü parlak çizmeleri, sağ yanına yatırdığı mor püsküllü fesi ona çok yakışmış. Kalabalığa bakmadan atını üzengilemiş tekneden çıkmış, doğru evine sürmüş. İskeledekilerden çıt çıkmamış, arkasından bakakalmışlar. Evin avlusunda atını durdurduğunda karnı burnunda karısı onu karşılamış, atının başını tutmuş. O da atından atlamış, atlar atlamaz da karısına sarılıp öpmüş. Heybeyi terkiden karısıyla birlikte almış, içeriye girmişler. Az sonra adalılar evin avlusunu doldurmuşlar, herkes sevinç içindeymiş. Gelen, görkemli kır atın yöresinde dönerek inceden inceye, at cambazıymışlar gibi, atı inceliyorlarmış. Adada şimdiye kadar hiçbir at görmemişlermiş. Vasili kalabalığı görünce dışarıya çıkmış. Ona hep bir ağızdan, "Hoş geldin Vasili," demişler. Vasili de sevinçli bir sesle onlara karşılık vermiş. Hoşbeş etmişler, "Atın çok güzel Vasili," demişler, oradan ayrılmışlar.</p>

  <p class="calibre2">Vasili ikinci sabah erkenden atına binmiş, kıyı kıyı giderek adayı dolanmış. İkinci gün tepelere çıkmış. Üçüncü gün Zeytinli Koyağa girmiş, beşinci gün... Adada gitmedik yer bırakmamış... Bundan sonra da her gün atına binip bir, birkaç kez adayı dolaşmış, yalnız, bilenler onun bir tek gün ata binmediğini söylerler, o da oğlunun doğduğu gün.</p>

  <p class="calibre2">Atı öldüğü gün ağlamış, yas tutmuş günlerce. Ardından da gene yitip gitmiş. Uzun bir süre sonra da gene görkemli kır bir atın üstünde geri dönmüş.</p>

  <p class="calibre2">Düğünlerde, bayramlarda at üstünde türlü cambazlıklar yapar, doludizgin attan atlar, atlamasıyla ata binmesi bir olur, atı gene son hızla giderken, karnının altından girer, öbür yandan atın üstüne çıkar, sırtında dimdik durur, bu hiç at görmemiş adada herkesin yüreğini ağzına getirilmiş. Altındaki atla akla hayale gelmez çok başka hünerler de yaparmış. Adada kaldığı sürece çok at almış Vasili, çok da güzel atları olmuş her zaman.</p>

  <p class="calibre2">Oğlu büyümüş, karısı kocamış, oğlu balıkçı olmuş. Vasili bunu hiç yutamamış. Doğan torununun adını Vasili koymuşlar.</p>

  <p class="calibre2">Çok yaşlanmış Vasili, beli bükülmüş, gözleri bozulmuş, gene de atına biniyormuş her gün.</p>

  <p class="calibre2">Bir gün Vasili gene ortadan yitmiş. Birkaç gün sonra da büyük bir tekneyle geri dönmüş. Tekne iskeleye yanaşmış. Köylü çoluk çocuk yediden yetmişe iskeleye doluşmuş. Atının sırtında yüzü adaya dönük, kıpırdamadan öyle dimdik duruyormuş. Ne beli bükük, ne de omuzları düşükmüş. İnce uzun yeşil bir dal gibi. Uzun bir süre hiç ses çıkarmadan, iskeledekilerle bakışmışlar. Neden sonra tekne iskeleden ayrılmış, Vasili de atının başını hemen adaya geri çevirmiş, arkada kalanlara bir el sallamış, hemencecik de elini geri indirmiş. O gözden yitinceye</p>

  <p class="calibre2">kadar kalabalık da teknenin üstünde, atının sırtında kıpırdamadan duran Vasiliye hiç ses çıkarmadan, gözden yitinceye kadar bakmış.</p>

  <p class="calibre2">"Ondan sonra da babama Atoynatanoğlu, demişler. İşte ben böylece Atoynatanoğlu olmuşum. Soruyorum sana, Atoynatan Vasili niçin geldi bu adaya, ya sonra, beli bükülmüş, bu adadan niçin nereye gitti? Gitti de bir daha dönmedi?"</p>

  <p class="calibre2">"Ne bileyim ben."</p>

  <p class="calibre2">"Niçin gitti bu adadan?"</p>

  <p class="calibre2">"Sen söyle niçin?"</p>

  <p class="calibre2">"Niçin gitti onu bilemem ya, herkes bilir, bütün bir ada halkı bilir, o gece gündüz memleketi üstüne Rumca, Türkçe türküler söyler, memleketinin hasretinden ölür geberirmiş."</p>

  <p class="calibre2">"Nereliydi?"</p>

  <p class="calibre2">"Hiç kimseye söylememiş, büyük anama da, babama da... Yalnız, babam, anladığıma göre derdi, o Orta Anadolunun uçsuz bucaksız bozkırlık bir yerindendi. Söylediği türkülerden, gökleri hep çok uzağa çekilmiş gitmiş, yıldızları, güneşi göğün yedi kat üstünde olan sonsuz, uçsuz bucaksız dümdüz bir yerden olduğu anlaşılıyordu, derdi. Anam da, neden, nereden geldiğini bilmiyordu. O da uzak gökleri, uçsuz bucaksız ağaçsız bozkırlık bir yerden olduğunu türkülerinden çıkardığını söylüyordu. Sonunda gitmiş işte. Niçin gitmiş sence?"</p>

  <p class="calibre2">"Ne bileyim ben."</p>

  <p class="calibre2">"Senin Çerkesler yurtlarından niçin çıkmışlar?"</p>

  <p class="calibre2">"Savaştan dolayı. Yenilmişler, kaçmışlar."</p>

  <p class="calibre2">"Şimdi niçin?"</p>

  <p class="calibre2">"Şimdi savaş bitti mi sanıyorsun oralarda, savaş bitti de onun için mi gittiler, diyorsun?"</p>

  <p class="calibre2">"Bilemem. Onlar bilir."</p>

  <p class="calibre2">"Ya beni köyde kurşun yağmuruna tutanlar?"</p>

  <p class="calibre2">"Bilemem."</p>

  <p class="calibre2">"Ya Emir Selahaddine benim köyümü bulduklarını söyledikleri, ya kuşun kanadının altına saklansam da, yılanın deliğine girsem de beni bulacakları?.."</p>

  <p class="calibre2">"Bilemem," dedi öfkeyle Vasili. "Bu adada seni kim bulabilir. Bu Allahın bile unuttuğu ada kimin aklına gelir. Şu kasabada, kıyı köylerde insanların çoğu böyle bir adanın olup olmadığını bile bilmezler, bilenler de nerede, hangi yanda olduğunu, birkaç balıkçının dışında, arasalar bulamazlar."</p>

  <p class="calibre2">"Tamam," dedi Poyraz Musa kızgın. "Öyle olsun. Biz şimdi işimize bakalım. Ben çok domates, biber, kabak, patlıcan, türlü türlü çiçek tohumu aldım, eksek mi? Vakit geç mi?"</p>

  <p class="calibre2">"Tam zamanı," dedi Vasili.</p>

  <p class="calibre2">Hemen işe koyuldular. Poyraz Musa geldiğinden bu yana koyağın ağzındaki sellerin getirip yığdığı milli toprağa göz koymuştu.</p>

  <p class="calibre2">Poyraz, birtakım çuvallar da almıştı. İki telis çuval seçtiler, koyağın dibine gittiler çuvalları toprakla doldurup bahçeye taşıdılar, akşama kadar bahçeye büyücek bir öbek milli toprak yığdılar. Poyraz, "Çok yorulduk Vasili," dedi, "bu böyle olmayacak, yarın sabah erkenden kasabaya gitmeliyiz. Nasıl olsa benzinimiz çok."</p>

  <p class="calibre2">"Çok," dedi Vasili sevinerek. "Birlikte gideceğiz, öyle mi?"</p>

  <p class="calibre2">"Birlikte gideceğiz," dedi Poyraz. "Yarın ben laciverdimi çekip İstiklal Madalyamı takacağım. Tılsımlı muskam da boynumda. Sana o resimli evi alacağız. Bir de yatak, koltuklar, aynalar, bir eve ne gerekse hepsini.. Sana bir de güzel bir giyit alacağız. Bana da bir şeyler... Bu adada bir insana çok şey gerekiyor. Bir el arabası da alacağız. Çapalar, kürekler, testere, balta, orak, çok şey, çok şey. Kap kaçak. Ne gerekse hepsini."</p>

  <p class="calibre2">"Ne gerekse hepsini," dedi gülerek Vasili. "Bende o kadar para yok ki..."</p>

  <p class="calibre2">"Bende var," dedi. Poyraz ona biraz küskün bakarak. "Söyledim sana, bende var!"</p>

  <p class="calibre2">"Var," dedi Vasili, "kızma arkadaş."</p>

  <p class="calibre2">"Kızmadım," dedi Poyraz, "sen de amma alıngan olmuşsun arkadaş. Bu gece bizde kalır mısın?"</p>

  <p class="calibre2">"Olur," dedi Vasili, "olur ama resimli evden başka bir de o deniz kıyısındaki değirmeni istiyorum."</p>

  <p class="calibre2">"Olur. Bahçeyi de büyüteceğiz."</p>

  <p class="calibre2">Vasili gitti evinden yatağını sırtladı getirdi.</p>

  <p class="calibre2">"Evden mis gibi bir yemek kokusu geliyor, Lena ne pişiriyor, kim bilir."</p>

  <p class="calibre2">"Kim bilir," dedi Musa.</p>

  <p class="calibre2">"Kokusu..." Burnunu havaya dikti, burun delikleri bir atın burun delikleri gibi açılarak havayı kokladı. "Kim bilir."</p>

  <p class="calibre2">Yemeklerini gülüşerek eğlenerek yediler.</p>

  <p class="calibre2">Sabahleyin, daha gün ışımadan uyandılar, çeşmenin başında tıraş oldular, kahvaltılarını yaptılar, "Yaşasın ermiş Tanasi," diyerek güldüler, içerden bir teneke benzin alıp kayığın deposunu doldurdular. Kayık denize açılırken Lena arkalarından bir tas su döktü iskelenin tahtalarının üstüne.</p>

  <p class="calibre2">Kasabaya vardıklarında vakit öğleyi geçiyordu. Kahvenin bahçesinde oturan Kadri Kaptan onları daha iskeleye yanaşmadan gördü, tanıdı. Kayıklarını karşıladı. Şaşkınlıkla, "Ooo Vasili," dedi, "sen burada mıydın, söylüyorlardı da inanmıyordum."</p>

  <p class="calibre2">Vasili:</p>

  <p class="calibre2">"Sus Kadrimu, kaptanamu, sus!" dedi.</p>

  <p class="calibre2">Poyraz:</p>

  <p class="calibre2">"Merhaba Kaptan," dedi Kadrinin elini sıktı. "Vasiliyi ben göndermedim. O hep burada kalacak. Yarın bizi sen götüreceksin adaya."</p>

  <p class="calibre2">"Baş üstüne," dedi Kadri sevinerek.</p>

  <p class="calibre2">İskeleden, hiç konuşmayarak, kese bir yoldan Kadri Kaptan onları nüfus memurluğuna kadar götürdü, "Yarın sizi iskelede bekliyorum. Ne zaman gelirseniz oradayım," dedi ayrıldı.</p>

  <p class="calibre2">Üzeyir Han onları coşkuyla karşıladı. İkisini de kucakladı, koltuğa eliyle oturttu, uzun uzun adayı sordu. "Size bir kişi daha gelecek," muştusunu verdi. "Ama ne adam," dedi. "Üzülmeyin adanız yakında ağzına kadar dolacak," diye eklemeyi de unutmadı.</p>

  <p class="calibre2">"İsterlerse gelmesinler Hanımız, biz bize yeteriz."</p>

  <p class="calibre2">Kahvelerini içtiler. Han bir coşku içindeydi, gözlerini de madalyadan, kocaman, güneş damgalı muskadan alamıyordu, ilk görüyor gibi.</p>

  <p class="calibre2">"Sen Vasili için mi geldin?"</p>

  <p class="calibre2">"Onun için Hanımız. Ona bir ev, biraz öteberi, kap kacak almak için, bir de..."</p>

  <p class="calibre2">"Anladım," dedi Üzeyir Han.</p>

  <p class="calibre2">"Tezkeresi var mı bunun?"</p>

  <p class="calibre2">"Var," dedi Poyraz.</p>

  <p class="calibre2">Vasili çıkardı tezkereyi Üzeyir Hana uzattı.</p>

  <p class="calibre2">"Ohhooo," dedi Üzeyir Han, "sen bir kahramanmışsın." Durdu bekledi. "Dur, sen nereli olabilirsin?" Düşündü. "Buldum," diye sevindi, "sen İstanbullusun."</p>

  <p class="calibre2">"Dedem oralı."</p>

  <p class="calibre2">"Kim derlerdi dedene?"</p>

  <p class="calibre2">"Atoynatanoğlu."</p>

  <p class="calibre2">"Atoynatanoğlu Vasili, nüfus kağıdın hemen hazır olacak. Önce mal müdürüne, soma tapucuya, sonra da kaymakama gideceğiz."</p>

  <p class="calibre2">"Baş üstüne Hanımız."</p>

  <p class="calibre2">Nüfus kağıdını katip az bir sürede hazırladı. Vasilinin eline verdi: "Hayırlı olsun."</p>

  <p class="calibre2">"Haydi çıkalım."</p>

  <p class="calibre2">Mal Müdürü Bey de onları saygıyla, coşkuyla karşıladı. Resimli evi, değirmeni hemencecik onlara para almadan vermek istedi. Vasili şaşırdı, telaşlandı. Bu hal Poyrazın gözünden kaçmadı. "Benim için değil Atoynatanoğlu Vasili için" dedi. "Kesinlikle, zorla, şerle bu parayı alacaksınız bizden."</p>

  <p class="calibre2">Masanın üstüne üç altın koydu.</p>

  <p class="calibre2">"Yahu Poyraz Bey kardeşim, herkese bilabedel veriyorum, hiçbir kimse o adaya, üstüne bir kese altın da versen, hiç kimse, çoluk çocuğuyla aç da kalsa gitmiyor. Bilmem nedendir."</p>

  <p class="calibre2">"Olsun," diye gürledi Poyraz, ayağa kalktı oturdu. Göğsündeki madalyası bir o yana, bir bu yana sallanıyordu. "Olsun, bu parayı alacak, değirmeni ve evi bize satacaksınız."</p>

  <p class="calibre2">Tartışma uzun sürdü. İstiklal Madalyası, hakkı yenmiş milli kahraman Abdülvahap Beyi, Üzeyir Hanın da yardımıyla yendi, üç altını Poyraz masanın üstünden alıp kahramanın cebine koydu.</p>

  <p class="calibre2">Satış muamelesi de çabuk yapıldı. Üzeyir Han, oradan ayrılırken:</p>

  <p class="calibre2">"Bu akşam bizdesiniz mirim, size öyle mezeler, öyle mezeler, öyle içkiler, mirim, horoz sesi duymamış..." "Desene yaşadık."</p>

  <p class="calibre2">"Yaşadık," dedi Üzeyir Han.. "Kaymakamı da çağıracağım."</p>

  <p class="calibre2">"Desene mirim, felekten iyi bir gece çalacağız."</p>

  <p class="calibre2">Tapucuya gitmeden, Üzeyir Han evine uğradı, Hanıma sıkı bir tembihatta bulundu. Hanım, "sen hiç kaygılanma Hanımız, her şey dediğinden de güzel olacak," diye onun kaygılarını yatıştırdı.</p>

  <p class="calibre2">Tapucu onları görülmemiş bir coşkuyla karşıladı. Onları oturttu, kahveleri söyledi. Sevincinden ne yapacağını bilemiyor, odanın içinde dönüp duruyordu. Vasilinin gözleri faltaşı gibi açılmış olanı biteni seyreyliyordu.</p>

  <p class="calibre2">Tapu da hemen hazırlandı. Kaymakamlık yakındı. Abdülvahap çoktan kaymakama uçmuş, ona muştuyu vermişti. Ağır başlı kaymakam onları kapıda karşıladı, birkaç kere de Poyrazı tepeden tırnağa süzdü.</p>

  <p class="calibre2">Poyrazı çok merak ediyordu:</p>

  <p class="calibre2">"Nerelerde savaştınız Poyraz Bey?"</p>

  <p class="calibre2">Poyraz utangaç:</p>

  <p class="calibre2">"Sarıkamış, Allahuekber, Ağrıdağı, Van, Bağdada kadar gittik."</p>

  <p class="calibre2">"İstiklal madalyası?"</p>

  <p class="calibre2">"Urfada Fransızlara karşı."</p>

  <p class="calibre2">"Maşallah efendim, maşallah."</p>

  <p class="calibre2">"Teşekkür ederim."</p>

  <p class="calibre2">Kaymakam da Çanakkalede savaşmıştı. Çanakkale anıları anlatmaya başladı. Aradan epeyi bir zaman geçti, kaymakam coşmuş, kendinden geçmiş anlattıkça anlatıyordu.</p>

  <p class="calibre2">Üzeyir Han, bir ara sözünü kesti:</p>

  <p class="calibre2">"Üstadım efendim," dedi, "çok güzel konuşuyorsunuz. Sözünüzü balla kestim. Bu akşam bizim eve şeref vereceksiniz."</p>

  <p class="calibre2">"Demek öyle Üzeyir Hanımız, demek... Demek, bu akşam yemeklerle beraber parmağımızı da yiyeceğiz. Bir de içkiler, bir de içkiler..."</p>

  <p class="calibre2">"Bir de içkiler, bir de Kafkas yemekleri, İstanbul mezeleri... Bir de kaymakamımız. Bir de Çanakkale anıları..."</p>

  <p class="calibre2">"Bir de bir müjdem var Poyraz efendi oğluma... Öyle bir müjde ki..." Durdu bekledi, sözü demledi, gülerek. "Biliyormusunuz kim geliyor, kimseciklerin beğenmediği o Karıncalı Adaya, kim, Doktor binbaşı Halil Nuri Bey. O adanın üstüne Devlet Kuşu kondu. Halil Nuri Bey, o, Çanakkale kahramanı, o evliya Karıncalı Adaya yerleşmeye geliyor."</p>

  <p class="calibre2">Poyraz Musa, çekingen, utangaç:</p>

  <p class="calibre2">"Karınca Adası."</p>

  <p class="calibre2">"Evet evet, affedersiniz, Karınca Adası."</p>

  <p class="calibre2">O akşam yemek güzel geçti. Coşmuş kaymakam anlattıkça anlatıyor, gemiler batıyor, gemiler çıkıyor, deniz, toprak, karanlıklar bir uçtan bir uca tutuşmuş yanıyor, Çanakkale boğazı yalım akıyordu. Yalımların üstüne yanan geceden sararmış paramparça ölüler düşüyor, ışılaşan bir kan yağmuru yağıyordu. Geceyi, denizi top, mitralyoz, insan sesleri doldurmuş, yer yerinden oynamış, dünyanın gözleri korkudan pörtlemiş, soluk alamıyordu.</p>

  <p class="calibre2">Kaymakamın konuşması sabaha kadar sürdü. Kimse onun sözünü kesmek istemiyor, o da kendini korkunç savaşın seline kaptırmış, yarandaki yöresindekileri, dünyayı unutmuş veryansın ediyordu. Gözleri, kulakları, kolları, saçları, soluk alışları, bütün bedeniyle anlatıyordu.</p>

  <p class="calibre2">Günün ışıkları pencereden içeri girer, oradakilerin yüzlerine vururken, gözleri kamaşan kaymakam bir an sendeledi, durdu, gözlerini kırpıştırarak, yanındakilerin kimler olduğunu düşünüp çıkaramayarak teker teker yüzlerine baktı, sonra birden dün geceyi anımsadı, gözleri İstiklal Madalyasının üstünde durdu, ayılır gibi oldu, kendine geldi, hemencecik de sustu. Susar susmaz da gene başladı:</p>

  <p class="calibre2">"Yangından hepimiz göğünüp çıktık. Yangından hepimiz yanmış, kavrulmuş, yüreklerimiz paramparça olmuş çıktık. Biz yaralandık, biz insanlığımızı yitirdik, derdi Doktor Halil Nuri Bey. Bizim insanlığımız gitti, külümüz kaldı. Artık biz eski sağlıklı insanlık değiliz. Bizim çocuklarımız da artık o eski insan olamayacak. Torunlarımız da... Üstlerine kıyamete kadar kan yağacak, yaralanmış, yarı deli, biribirlerini yiyerek, bütün acıma, insanca duygularını yitirmiş, şu dünyada içlerindeki ışığını boşaltmış, öyle dolaşacaklar, biribirlerinin gözlerini oyarak..."</p>

  <p class="calibre2">Kaymakam Bey kalktı, uzun boylu, sert, kırışık içinde kalmış uzun, sarı yüzlü bir adamdı, apteshaneye gitti, uzun uzun işedi geldi, "ben üşüdüm," dedi, oracığa uzanıverdi, kendinden geçti.</p>

  <p class="calibre2">Ev sahibi Hatun çoktan kahvaltıyı hazırlamıştı, kaymakamın dışında orada bulunanlar sofraya oturdular.</p>

  <p class="calibre2">Poyrazla Vasili herkesten Önce, izin isteyerek çarşıya çıktılar. Çarşıda, hemen hemen uğramadık dükkan bırakmadılar. Vasili, dört beş deste uzun sırık aldı bir keresteciden. Bu sırıklar ne işe yarayacak, diye içinden geçiren Poyraz, sormadı.</p>

  <p class="calibre2">Vasili:</p>

  <p class="calibre2">"Bunlarla zeytin çırpacağız," dedi.</p>

  <p class="calibre2">"Ne çırpacağız, ne?"</p>

  <p class="calibre2">"Zeytin."</p>

  <p class="calibre2">Vasili zeytin çırpmanın ne biçim bir iş olduğunu Poyraza uzun uzun anlattı.</p>

  <p class="calibre2">Öğleye kadar o kadar çok öteberi almışlardı ki, dört beş kişi ancak iki saatta tekneye taşıyabildiler.</p>

  <p class="calibre2">Tekneden iner inmez, Poyrazın ilk işi Vasilinin elini tutup zeytinliğe gitmek oldu.</p>

  <p class="calibre2">"Bunlar zeytin."</p>

  <p class="calibre2">"Gördüm."</p>

  <p class="calibre2">"O kara kara zeytinleri bunlar verir." "Önce yeşil."</p>

  <p class="calibre2">"Sonra kara," diye güldü Vasili.</p>

  <p class="calibre2">Vasili zeytinin nasıl toplanacağını, yağının nasıl çıkarılacağını en ince ayrıntılarına kadar, bıktırıncaya usandırıncaya kadar, uzun uzun anlattı.</p>

  <p class="calibre2">Arkalarını dönünce, kendilerini izleyen Lenayı gördüler.</p>

  <p class="calibre2">"Dönün, haydi çocuklar," diye güldü Lena. "Bütün kasabanın dükkanlarını buraya taşımışsınız. Neredeyse Kadri Kaptanın teknesi batacak. Bunları gece yarısına kadar indiremezsiniz."</p>

  <p class="calibre2">"Biz de yarın indiririz," dedi Poyraz. "Kadri Kaptanın yatacağı yerimiz de var Ana."</p>

  <p class="calibre2">"Acınızdan öldünüz, haydi çabuk," diye yalancıktan kızdı Lena. "Çabuk."</p>

  <p class="calibre2">"Çabuk," dedi Poyraz, koşar adım eve doğru yürüdü. İskelede Kadri Kaptan tekneden bir şeyler indiriyordu.</p>

  <p class="calibre2">"Tamam Kaptan, acımızdan öldük, kim bilir Lena Ana ne güzel şeyler yapmıştır. Tekneyi yarın boşaltırız."</p>

  <p class="calibre2">"Evden mis gibi kokular geliyor," dedi Kadri Kaptan eve kadar çabuk çabuk yürüdü, merdivenlere gelince durdu ötekileri bekledi. Yukarı kata çıktılar. Tabaklar, peçeteler, ekmekler, bardaklar, kaşıklar masaya konmuştu.</p>

  <p class="calibre2">Lena tüten çorba tenceresini mutfaktan aldı masaya koydu. Poyraz Musa kepçeyi kaptı, önce Lenanın, sonra ötekilerin, sonra da kendinin tabağını doldurdu. Nar ekşili, nohutlu, hamur işi beşparmak çorbası nane kokuyordu.</p>

  <p class="calibre2">"Bu ne çorbası, ben bu çorbayı hiç görmedim Lena Ana," diye sordu Kaptan.</p>

  <p class="calibre2">"Bu çorbayı bizim Anadoluda yaparlar, adına da beşparmak, derler. Neden beşparmak derler, çünkü, o kadar lezzetlidir ki beş parmağını birlikte yersin."</p>

  <p class="calibre2">Çorbanın ardından gene nar ekşili patlıcan dolması geldi.</p>

  <p class="calibre2">"Ana patlıcanı nerden buldun?"</p>

  <p class="calibre2">Ana mutlulukla güldü:</p>

  <p class="calibre2">"Ermiş Tanasi sağ olsun, patlıcanların içini oymuş, iplere de dizmiş kurutmuş, salkım salkım da kilerinin duvarına asmış."</p>

  <p class="calibre2">Vasilinin boğazına lokmalar dizildi:</p>

  <p class="calibre2">"Vay ermiş Tanasi vay," dedi, "şimdi o yaban ellerde kim bilir ne yapıyordur. Hep burada ölmek isterdi. Başka yerde ölse de buraya, adasına gömülmek isterdi. Vay Tanasi vay. Bak başına neler geldi, neler gördü gözlerin. Yaşarsan, kim bilir, daha neler göreceksin."</p>

  <p class="calibre2">Erkenden tekneyi boşaltmaya başladılar. Üç tane genç güçlü kişi daha öğle olmadan tekneyi boşaltıp Vasilinin öteberilerini yeni, resimli evine taşımaya başladılar. Üç erkek koltukları, yatağı, kanepeyi, sandalyaları, aynaları, halıları, kilimleri, küçük büyük öteberileri, kap kacakları taşıyorlar, Lena da her şeyi uzun uzun düşünerek, ölçüp biçerek yerine koyduruyor, her seferinde de erkeklere:</p>

  <p class="calibre2">"Oldu mu?" diye soruyordu.</p>

  <p class="calibre2">Onlar da, saygıyla:</p>

  <p class="calibre2">"Sağ ol Ana," diyorlardı. "Sen yerleştirirsin de güzel olmaz mı?"</p>

  <p class="calibre2">Evi yerleştirince salon, pencereler, ocaklık, karşıdaki görkemli resim değişti, güzelleşti. Ev ışıklandı, canlandı. Dışarıya bir türlü çıkmak istemiyorlar, turuncu kedi arkalarında o oda senin, bu merdiven benim dolaşıp duruyorlardı. Bir ara kedi miyavlayınca kendilerine geldiler.</p>

  <p class="calibre2">Lena:</p>

  <p class="calibre2">"Bu acıktı," dedi, "yoksa hiç miyavlamaz."</p>

  <p class="calibre2">"Yiyeceği bir şey var mı?"</p>

  <p class="calibre2">"Var," dedi Lena, "Ermiş Tanasinin zeytinleri. Zeytinlere bayılıyor. Bir sahan içine beş on tane zeytin koyuyorum. Önce sahandan bir zeytin alıyor, onunla uzun uzun oynuyor, yorulunca da oturup bir güzelce yiyor, sonra da sahanın yanına geçip çöküyor, zeytinlerin çekirdeklerini sahanın içine düzgünce diziyor."</p>

  <p class="calibre2">"Hiç böyle bir kedi görmedim," dedi Poyraz. "Vasilinin kedisi, öyle değil mi?"</p>

  <p class="calibre2">"Ben şurada kamışların içinde beklerken bu kedi yanıma geldi, bir daha da benden ayrılmadı, ondan, benden başka canlı kalmamıştı ki adada. Bir de kuşlar..."</p>

  <p class="calibre2">"Öteki kedilere, köpeklere ne oldu?"</p>

  <p class="calibre2">"Herkes kedisini köpeğini götürdü," dedi Lena. Yüzü buruştu, gözleri doldu, "Sonra..." dedi sustu.</p>

  <p class="calibre2">"Sonra?" sordu Poyraz.</p>

  <p class="calibre2">"Sonra," dedi Vasili.</p>

  <p class="calibre2">Lena başını eğmiş bir türlü karşılık veremiyordu onlara.</p>

  <p class="calibre2">"Sonra?"</p>

  <p class="calibre2">"Sonra?"</p>

  <p class="calibre2">"Sonra?"</p>

  <p class="calibre2">Sonralar uzadı gitti. Lenanın çenesi kilitlenmişcesine bir türlü açılmıyordu.</p>

  <p class="calibre2">"Sonra?"</p>

  <p class="calibre2">"Sonra?"</p>

  <p class="calibre2">Lena başını hışımla kaldırdı, yaş içinde kalmış gözlerini onların gözlerine dikti teker teker onlara baktı.</p>

  <p class="calibre2">"Limanda teknelere almadılar kedileri köpekleri. Aç susuz, kimsiz kimsesiz öylece sokaklarda kaldılar, işte öldüler."</p>

  <p class="calibre2">Kedi gitmiş kanepenin üstüne yatmıştı. Lena kediyi hışımla kaptığı gibi merdivenlere koştu.</p>

  <p class="calibre2">"Bunda başka bir iş olmalı." dedi Poyraz. "Kediler köpekler sokakta kaldı, diye bir insan bu kadar öfkelenemez."</p>

  <p class="calibre2">"Biliyorum," dedi Vasili, "Lena benim kediyi gördüğünde kendini tutamadı."</p>

  <p class="calibre2">"Ne söyledi?"</p>

  <p class="calibre2">"Yunan tekneleri denize açıldıktan epey sonra bir kedi miyavlamış. Gemiciler bunu duymuşlar, bütün tekneyi aramışlar, buldukları kedi köpekleri denizin ortasına atmışlar. Sürgünlerle gemiciler arasında büyük bir kavga çıkmış. Kedi köpek kavgasında yaralananlar, kaşı gözü patlayanlar, kolu, bacağı kırılanlar olmuş, öteki teknelerde de kedi köpek başkaldırıları olmuş. Pireye çıkınca, adalıların hepsini hapse atmışlar, Türk tohumu, diye de işkencelerden geçirmişler."</p>

  <p class="calibre2">"Aaah, savaş," diye içini çekti Poyraz. "Aaah, savaş, seni icat eden görmesin cennet. Aaaah, savaş. Şu yeryüzünde canlı koymadı kırdı geçirdi. Gökteki kuşu, yerdeki börtü böceği, sudaki balığı..."</p>

  <p class="calibre2">"Çanakkalede denize her top güllesi düştüğünde suyun üstü silme, ak karınları yukarda balık ölüleriyle doluyormuş. Söylediklerine göre Çanakkale boğazında hiç balık kalmamış. Deniz kurumuş."</p>

  <p class="calibre2">Elini Vasilinin omuzuna koydu, gözlerini onun gözlerinin içine, dostça dikti baktı, gözbebeklerinde sevgi kıvılcımları uçuşarak:</p>

  <p class="calibre2">"Bu kedinin adı ne?" dedi. "Çok güzel bir kedi."</p>

  <p class="calibre2">"Çok güzel bir kedi," diye sevindi Vasili. "Bunca yalnızlıkta bana can yoldaşı oldu. Benden hiç ayrılmadı. Adım da bilmiyorum. Adı, kedi işte."</p>

  <p class="calibre2">"Hiç kedi olur mu böyle bir kedinin adı," diye Vasiliye çıkıştı Poyraz.</p>

  <p class="calibre2">Onlar böyle konuşurlarken kedi Lenanın elinden kurtulmuş gelmiş, baştan sona evi dolaşarak yeni gelen eşyalanrı birem birem koklamaya başlamıştı. Vasili eğildi onu kucağına aldı. Kucağa alışkın kedi yumuştu kaldı.</p>

  <p class="calibre2">"Ne koyalım adını öyleyse?"</p>

  <p class="calibre2">Poyraz onun kucağındaki yumuşmuş, tüyleri ışıltılı turuncu kediyi uzandı aldı. İçinden ığıl ığıl boşanan, Lenayı, Vasiliyi, ortalığı sarmalayan bir sevgiyle kediyi okşadı. Birdenbire de, kendiliğinden:</p>

  <p class="calibre2">"Bunun adı Abbas olsun," dedi, hemencecik de pişman oldu, yüzü kıpkırmızı kesilerek, ağzımdan nasıl kaçırdım, diye düşünerek, "yok, yok, yok, olmaz," diye gülümsemeye çalıştı, "kediye insan adı da konur mu canım. Benim bir asker arkadaşım vardı da..." Sonra Vasiliye yalan söylemekten utandı, vazgeçti.</p>

  <p class="calibre2">Vasili diretti:</p>

  <p class="calibre2">"Bu kedinin adı Abbastır. Herhal eskiden de, bana gelmeden de adı Abbastı," diye diretti.</p>

  <p class="calibre2">Ok yaydan çıkmıştı, Poyraz:</p>

  <p class="calibre2">"Öyleyse kedinin adı Abbas olsun," diye boynunu büktü. Bunu söylerken içinden bir sevinç dalgası kabardı geçti. "Haydi arkadaş Abbasla birlikte aşağı inelim de öteki aldıklarımızı da yerleştirelim. Kadri Kaptan nerede?"</p>

  <p class="calibre2">"Zeytinli koyaktan yukarı çıkarken gördüm."</p>

  <p class="calibre2">Aşağı inip getirdiklerinin bir bölümünü Vasilinin, geriye kalanını da Poyrazın evine koydular. Onlara, Zeytinli koyaktan dönen Kadri Kaptan da yardım etti.</p>

  <p class="calibre2">İşi bitirdikten sonra Kadri Kaptan:</p>

  <p class="calibre2">"Poyraz Ağa efendi," dedi sustu.</p>

  <p class="calibre2">"Ne söyleyeceksen söyle Kaptan."</p>

  <p class="calibre2">"Diyeceğim odur ki..." Kaptan gene sözünü bitiremedi.</p>

  <p class="calibre2">"Yahu Kaptan, ne söyleyeceksen söyle be arkadaş."</p>

  <p class="calibre2">"Yani, yani, yani..."</p>

  <p class="calibre2">Uzun bir süre bir suskunluk oldu. Herkes başını eğmiş yere bakıyordu.</p>

  <p class="calibre2">Sonunda gene Kaptan konuştu:</p>

  <p class="calibre2">"Anam gelmez ki," dedi çabuk çabuk. "Anam bir gelse bu adaya. Ben de buradan bir ev alsam, portakal bahçesini de satsam. Ama satamam ki, bahçeyi satarsam anam ölür. Adaya gel desem, bu ıssız adaya gelmez ki... Ne yapacağımı bilemiyorum, sizden de ayrılmak istemiyorum."</p>

  <p class="calibre2">Sözlerini bıçak gibi kesti, dudaklarını suç işlemiş bir çocuğun dudakları gibi sündürdü, başını da, utangaç önüne eğdi, yumuldu, derin düşüncelere daldı. Poyraz Musa sevecen:</p>

  <p class="calibre2">"Bak Kaptanım, kardeşim, senin başımız üstünde yerin var. Portakal bahçesini satmanın da hiçbir gereği yok."</p>

  <p class="calibre2">"Nereden para bulacağım da buradan bir ev alacağım. Bir de askerlik var başımda. Bir de..." Kızarıyor bozarıyor, yutkunup duruyor, bir de...nin bir türlü sonunu getiremiyordu.</p>

  <p class="calibre2">"Bir de Kaptan?"</p>

  <p class="calibre2">Kaptan:</p>

  <p class="calibre2">"Bir de..." dedi gene sustu.</p>

  <p class="calibre2">Poyraz Musa onun sırtını okşarken:</p>

  <p class="calibre2">"Kaptanım," derken ta yürekten gelen sevinç dolu bir gülümsemeyle gülümseyerek, "evet kaptanım, bir de seni bekleyen birisi var."</p>

  <p class="calibre2">Bütün sıkıntılarını üstünden atmış Kaptan bağırırcasına:</p>

  <p class="calibre2">"Var," dedi.</p>

  <p class="calibre2">"Öyleyse beni dinle Kaptan. Sözüme bir iyice kulak ver." Elini iç cebine attı, oradan kesesini çıkardı büzgüsünü açtı, içinden bir altın aldı, Kadri Kaptana uzattı, Kaptan, altının farkına varınca uzanmış elini geri çekti. Poyraz Musa buyururcasına:</p>

  <p class="calibre2">"Al şunu," dedi. Sesi keskindi. Kaptanın eli kendiliğinden altına uzandı.</p>

  <p class="calibre2">"Ha şöyle. Yarın öbür gün kasabaya indiğinde doğru mal müdürüne gideceksin. Benim selamımı söyleyeceksin, böyle, böyle, böyle diyeceksin. Elindeki altını ona uzatacaksın, o altını almak istemeyecek, parayı masasının üstüne koyacak, o ne derse desin ağzını açmayacak, yere bakacaksın. O sövecek sayacak, sen susacaksın. O, köpürecek, sen gene susacaksın. Üstüne yürüse gene yerinden kıpırdamayacaksm. Bir kaya parçası gibi duracaksın. Sonunda, o azıcık durulunca sen yavaşça konuşacaksın, 'ben bilmiyor muyum sanki, diyeceksin, 'sen hakkı yenmiş bir kahramansın. Kahramanlara bu bir tekcik altın az ama, ben ne yapayım, bu kadar. Evimi satayım da...' o zaman sözünü kesecek, 'sus,' diye bağıracak, ardından da yumuşayıp işini görecek. Ondan sonra da tapucuya gider..."</p>

  <p class="calibre2">Elindeki üç mecidiyeyi kaptana uzattı, "bunları da tapucuya vereceksin."</p>

  <p class="calibre2">Tapucuyu da uzun uzun anlattıktan sonra:</p>

  <p class="calibre2">"Haydi aşağıya inelim. Beğendiğin bir ev var mı?"</p>

  <p class="calibre2">"Yok. Yok ya size komşu olmak isterim, olur mu?"</p>

  <p class="calibre2">"Haydi şu evlere bir bakalım."</p>

  <p class="calibre2">Kaptan, Vasilinin evinin yanındaki evi seçti. Ev iki katlıydı. Patlıcan moruna boyanmıştı. Önündeki ve arkasındaki büyücek bahçesinde türlü türlü çiçekler açmış, ortalık, arıları, kelebekleri, çiçekleriyle bir ışıltıda, bir cenk cümbüşündeydi.</p>

  <p class="calibre2">"Bu kimin evi?"</p>

  <p class="calibre2">"Keti Sotirinin evi."</p>

  <p class="calibre2">"Haydi çıkıp dolaşalım Keti Sotirinin evini. O da Vasilinin evi kadar güzeldir. Yalnız ocaklığın üstüne yapılmış uzun, pembe beyaz çiçekli bir badem dalından başka resim yoktur."</p>

  <p class="calibre2">Vasili:</p>

  <p class="calibre2">"Benim evden de güzeldir güzel Ketinin evi."</p>

  <p class="calibre2">"Keti Sotirinin evini istiyorum, diyeceksin mal müdürüne."</p>

  <p class="calibre2">Kadri Kaptan Keti Sotiriyi çok iyi tanıyordu. Kızıl saçlı, büyük mavi duru gözlü, ince çeneli, kalın dudaklı, uzun boylu, diri memeleri ta uzaktan belli olan bir kadındı. Belki de bu yörenin en güzel kadınıydı. Kocası Balkan Savaşında öldürülmüş bir ihtiyat zabitiydi. Elia Sotiri İstanbulda, Atinada, Pariste okumuştu. Zengin bir aileden geliyordu. Bir evi kıyıdaki büyük şehirdeydi. Bir evi de işte bu evdi. Elia Sotirinin iki erkek çocuğu kalmış, Keti de şehirdeki evini, hanım, dükkanlarını satmış, altına çevirmişti. İki çocuğuna babalarının sağlığındakinden daha iyi bakıyor, daha iyi yediriyor içiriyor, daha güzel giyindiriyordu.</p>

  <p class="calibre2">Keti, Ketinin çocukları Kadri Kaptanın gözlerinin önüne gelmişler, yere çakılmışcasına orada durmuşlar, boş gözlerle evlerine bakıyorlardı.</p>

  <p class="calibre2">"Kaptan, iyi ki sen aldın güzel Ketinin evini. Ya kadir kıymet bilmez biri alsaydı."</p>

  <p class="calibre2">Poyraz Musa bir kaptanın, bir Vasilinin yüzüne baktı, ikisi de üzgündü.</p>

  <p class="calibre2">"Çok mu güzeldi Keti Sotiri?"</p>

  <p class="calibre2">İkisi iki yerden:</p>

  <p class="calibre2">"Çok, çok," dediler üzüntüyle.</p>

  <p class="calibre2">Ve Vasili, Elia Sotirinin Balkan Savaşında küçücük birliğiyle bir Rus taburuna karşı koyarak, üç gün üç gece çarpıştığını, birliğinden bir tek kişinin kurtulmadığını uzun uzun anlattı.</p>

  <p class="calibre2">Önce çok sevindi Kadri Kaptan, sonra üzüldü. Yüzü bir aydınlanıyor, bir kapanıyordu. Bu da Poyrazın gözlerinden kaçmıyordu.</p>

  <p class="calibre2">"Kadri Kaptan bu ada yakında dolacak. Bu evlerin her biri bir kişinin olacak. O kişilerin kim olduklarını, hırlı mı, hırsız mı, kanlı mı, zalim mi, kim olduklarını ne bileceğiz. Bırak da iyi adamların evinde iyi adamlar otursunlar. Sen güzel Ketinin evine gözün gibi bakarsın."</p>

  <p class="calibre2">"Bakarım," diye sevinerek konuştu içine kapanmış, yumulmuş Kaptan. "Anam ne diyecek bu işe, güzel Ketinin evini aldığıma, bilmem ki..."</p>

  <p class="calibre2">"Ne diyecek," diye güldü Poyraz. "Böyle güzel bir ev İstanbulda bile yok. Anan güzel Ketiyi tanır mıydı?"</p>

  <p class="calibre2">"Tanımaz olur mu hiç. Keti kasabaya indiğinde, bütün kasabalı kadın erkek, çocuk genç onu görmek için çarşıya dökülürdü. O kadar güzeldi Keti, bir huri kadar."</p>

  <p class="calibre2">"İyi ya..."</p>

  <p class="calibre2">"İyi ya, anam istemezse..."</p>

  <p class="calibre2">"Neden istemesin?"</p>

  <p class="calibre2">"O çok ters bir kadındır."</p>

  <p class="calibre2">"Tapuyu almadan ona söyleme!"</p>

  <p class="calibre2">"Söylemem. Bu iyi işte."</p>

  <p class="calibre2">Kadri Kaptana birden bir şeyler oldu. Kıpır kıpırdı, yerinde duramıyordu. Gözü de, iskelede sallanan teknesindeydi. Bir Poyraza bir Vasiliye bakıyordu.</p>

  <p class="calibre2">"Ne pireleniyorsun Kaptan?"</p>

  <p class="calibre2">"Ben gideyim artık Poyraz Reis."</p>

  <p class="calibre2">Öteden gülerek gelen Lena:</p>

  <p class="calibre2">"Ne oldu sana böyle Kadrimu, oğlimu? Hayırlı olsun. Güzel insanların evleri iyi insanlara yakışır. Anan da gelecek mi adaya?"</p>

  <p class="calibre2">"Bilmem ki Lena Ana. O, hiç belli olur mu ki?"</p>

  <p class="calibre2">"Olur, belli olur. O buraya gelecek. O çok akıllıdır. O, bu adayı sever."</p>

  <p class="calibre2">"Ya portakal bahçesi?"</p>

  <p class="calibre2">"Buraya da portakal ağacı dikersin."</p>

  <p class="calibre2">"Dikerim," dedi Kadri Kaptan ayağa kalktı, koşarcasına iskeleye vardı, teknesine atlamasıyla, motoru çalıştırması bir oldu.</p>

  <p class="calibre2">Poyraz arkasından:</p>

  <p class="calibre2">"Bana bir haber salmayı unutma. Ya da sen gel," diye bağırdı.</p>

  <p class="calibre2">Kaptan, biraz açılınca gazı sonuna kadar verdi, pırıl pırıl motor öylesine yolluydu ki denizi yarıyordu. Çok, çok, çok çabuk ulaşmak istiyordu kasabaya. Hemen Mal Müdürüne gitmek, huzuruna çıkmak, altım masanın üstüne koymak, o ne derse desin aldırmamak, sen bir hakkı yenmiş ulu bir kahramansın demek, Poyraz Musa Reis selam etti diyerek işi pekiştirmek.. Sonra tapucuya... Elini derin şalvar cebine attı, dipteki paralara dokundu, üst üste saydı. Tapuyu alır almaz Vasilinin kedisi gibi bir de kedisi olacaktı. Anası sütsüz yapamazdı, üç de keçi... Kaba Adadaki Hızırın mavi keçileri kim bilir ne çok süt verirlerdi. Ama onlara dokunulmazdı ki. O keçilerden birini bir avcı vurmuş. Daha kurşun keçiye değmeden avcı çont oluvermiş, kaskatı, kayanın sivrisinden denize yuvarlanmış, taş gibi de dibe çökmüş. Ben vurmayacağım ki keçileri, diye düşündü, ben sütünü sağacağım yalnız. Anam da yoğurt yapacak, yayık yayıp yağ alacak, sütünü içecek. Keçiler yavrulayacak Deniz mavisi bir sürü keçi dolaşacak adada... Anam sevinecek. Keçileri zeytinli koyakta kıl eğirerek güdecek. Mavi lallardan da işlemeli çullar dokuyacak ki, her biri üç altın eder... Sonra da, sonra da... Bunu düşünmekten bile utanıyordu. Sonra da, sonra da... Keti Sotiri gibi güzel bir kızla evlenecek. Belki Rumlar geri dönerler, o da bir Rum kızıyla evlenir. Anası bir Rum kızıyla evlendi, diye kızar mı ki? Kızmaz kızmaz, o Rumları çok sever... Ya sözlüsü? Utandı.</p>

  <p class="calibre2">Kasabaya ne kadar zamanda vardı, farkında bile olmadı. Karanlık kavuşurken evdeydi. Anası onu sevinçle karşıladı, kucakladı, öptü, "Anlat," dedi. "Senin geleceğini biliyordum, mantı yaptım." Bir sofrayı seriyor, bir, "Bugün senin aklında bir şeyler var, anlat anlat," diyordu.</p>

  <p class="calibre2">Kadri Kaptan bir yandan yemeğini yerken, bir yandan olanı biteni anasına anlatıyordu. Anası da, "İyi olmuş, iyi olmuş, Atoynatanoğlu iyi oğlandır, iyi oğlandır," diyordu. "Bu Poyraz Reis de ne adammış ha! Kim bilir kimdir, kim bilir nerelerden gelmiştir?"</p>

  <p class="calibre2">"Büyük bir soydan olacak. Göğsünde altın madalyası, boynunda da altın muskası var. Nah, bu kadar muska, altın."</p>

  <p class="calibre2">Kaptan anasına olup biten her şeyi, bir tekini kaçırmadan anlatıyordu da kendi aldığı güzel evi, eve alacağı ala, mor, kahverengi, turuncu keçileri bir türlü söyleyemiyor, içi içini yiyordu. Ya kedi!</p>

  <p class="calibre2">O gece sabaha kadar uyuyamadı. İçi alıp alıp verdi. Sabah erkenden, daha gün doğmadan yataktan çıktı, çabucak tıraş oldu, sofraya oturmasıyla, ağzına birkaç lokma atıp kalkması bir oldu, az sonra da kendisini mal müdürlüğünün önünde buldu. Avlu duvarının üstüne oturdu. Teknedeki dünkü düşlerden daha yoğun düş üstüne düş kurmaya başladı. Bu tekneyi kendisine hediye eden ustasına gidecek. Yakında zengin olacaktı ya, usta diyecek, bana Allah çok verdi. Her şey senin yüzünden oldu. Duydum ki sen burada çok sıkılmışsın. Seni almaya geldim. Sen hiç korkma. Bizim adanın Reisi Poyraz Reis, altın madalyası da var. Mustafa Kemal Paşa vermiş. Paşanın çok has adamı. Bir de boynunda nah bu kadar altın muskası var, onu da bir ermiş vermiş ona Arabistanda, Urfada. O da bana, söyle Ustana gelsin, dedi. Senin Ustanın öyle bir adamın başımız üstünde yeri var. Öyle bir adamın yaban ellerde ne işi var. Söyle ona, dedi, evi, o gelene kadar, yüz yıl da geçse, ev çürüse de, yıkılsa da boş kalacak.</p>

  <p class="calibre2">"Ne o Kadri Kaptan, oraya ne oturmuş kalmışsın, bu duvarın üstüne, ne malihülyalara dalmışsın."</p>

  <p class="calibre2">Başını kaldırınca karşısında balıkçı arkadaşı Kara Hasanı gördü.</p>

  <p class="calibre2">"Bir işin mi var burada?" "Var."</p>

  <p class="calibre2">"Kılıç zamanı geldi de geçiyor. İstersen bu yıl senin teknende çalışırım. Bıktım o reislerden. Sen beni bilirsin."</p>

  <p class="calibre2">"Bilirim Hasan Usta."</p>

  <p class="calibre2">"Zıpkıncılığı biz icat ettik."</p>

  <p class="calibre2">"Bilirim Ustam."</p>

  <p class="calibre2">"Öyleyse?"</p>

  <p class="calibre2">"Hele dur, işim var."</p>

  <p class="calibre2">"Ne kadar?"</p>

  <p class="calibre2">"Bilemem. Sen git bir kez daha öteki tekneye, sonra ben seni bulurum."</p>

  <p class="calibre2">"Sende iş yok oğlum. Bu güzel tekneyi işsiz güçsüz, bomboş, denizde çürüt bakalım."</p>

  <p class="calibre2">"Seni yalanda bulurum."</p>

  <p class="calibre2">"Ben de seni beklerim."</p>

  <p class="calibre2">Gün üç kavak boyu yükselmiş, daireler açılmıştı. İvedilikle</p>

  <p class="calibre2">Abdülvahap Beyin karşısına çıktı, mal müdürü onu sandığından iyi karşıladı, masanın üstüne koyduğu altını ses çıkarmadan aldı. Onunla biraz hoşbeş ettikten sonra bir de kahve söyledi. İşini çabuk görüp onu tapuya yolladı. Poyraz Musanın, Abdülvahap Beyin selamını alan, öküz gözü üç gümüş mecidiyeyi de avucunda bulan tapucu da onu bekletmedi. Tapucunun yanından çıkan kaptan doğru kahveye gitti, kahvede kimsecikler yoktu, ocakçıya selam verdi. Ocakçı kaptanı bunca yıldır tanıyordu, onu hiç böyle sevinç içinde görmemişti. Kapıdan bir sevinç yeli gibi iskeleye aktı, teknesine bindi motoru çalıştırdı gazı verdi dümeni denizin ortasına kırdı, bir süre gittikten sonra sağa döndü, ardından sola, öne, arkaya... Nereye gideceğini, ne yapacağını bilmiyordu. Gazı kesti, teknenin küpeştesine oturdu, kalktı kalktı oturdu. İskeleye geldi yanaştı, tekneyi eski yerine bağladı, kahveye girdi, kahvede daha kimsecikler yoktu, dışarıya çıktı. Ocakçı arkasından, "ne o Kadri Kaptan, ne oluyor," diye bağırdı. O duymadı. Kasabaya döndü yönünü, çarşıya indi, berber dükkanının önünden birkaç kez geçti, her geçişinde de aynada hayal meyal kendisini gördü. Berber dükkanının önünde volta vurmaya başladı. Burnuna sabun, limon çiçeği kolonyası kokusu geliyordu. Bulanık, buğulu dükkanın içine girdi. Aynayı, kendini, berberi, arkasından aynaya yansımış çarşıyı, gelip geçenleri bir sis bulutu arkasından görüyordu.</p>

  <p class="calibre2">Ne zaman tıraş oldu, ne zaman dışarıya çıktı, ne zaman avlu kapılarının önüne geldi, bilemiyordu. Tapusu elindeydi. Bu hiç anlamadığı kargacık burgacık çizgilere bakıyordu. Avlu kapısını açmıştı ya içeriye giremiyordu. Daha limon çiçeklerinin, buğulu sabun köpüklerinin kokusu burnundaydı. Kapıdan da ayrılamıyordu. "Güzel Keti Sotinin evini aldım ana!" Anası kıyameti koparacak, yüzüne tükürecek, onu aşağılayacak, belki de, çok kızdığında yaptığı gibi, başını alıp karşı dağdaki köyüne gidecek, bütün kasaba yoluna dökülse, elini ayağın öpseler yolundan dönmeyecekti Ancak birkaç yıl sonradır ki öfkesi dinecek, ondan sonra geri gelecek, Kadri Kaptanın boynuna ağlayarak sarılacaktı.</p>

  <p class="calibre2">"Ne durdun kaldın orada oğlum, Kaptanım, o elinde tuttuğun kağıt da ne?"</p>

  <p class="calibre2">Birden kendine geldi, suçüstü yakalanmıştı. Ne yapacağını elindeki kağıdı nereye saklayacağını bilemedi. O cebine koyuyor, ordan çıkarıyor, öteki cebine koyuyor, oradan oraya elleri mekik dokuyordu. Anası oğlunun böylesine şaşkın halinden korkmuştu.</p>

  <p class="calibre2">"Ne oldu sana böyle oğlum, Kaptanım, o saklamaya çalıştığın elindeki kağıt ne?"</p>

  <p class="calibre2">"Tapu Ana, tapu," dedi Kadri Kaptan can havliyle, bir kurtuluş umuduyla.</p>

  <p class="calibre2">"Ne tapusu oğlum, Kaptanım?"</p>

  <p class="calibre2">Anasının sesi sıcacık, sevgi dolu, sevecendi. Her zaman böyle olmazdı. Onun bu hali Kaptanı iyice kendine getirdi.</p>

  <p class="calibre2">"Ev tapusu Ana?"</p>

  <p class="calibre2">"Ne evi yavrum?"</p>

  <p class="calibre2">Kaptan, hem sevinçli, hem de endişeliydi.</p>

  <p class="calibre2">"Karınca Adasından bir ev aldım Ana."</p>

  <p class="calibre2">"Nasıl bir ev yavrum?"</p>

  <p class="calibre2">Anası iyice meraklanmış, gülümsemeye başlamıştı. Ana önde, Kaptan arkada eve yürüdüler, sedire karşılıklı oturdular.</p>

  <p class="calibre2">"Patlıcan rengi bir ev, iki katlı. Çatısı kırmızı kiremit. Alt katta bir ocaklık var yeşil mermerden, üst katta bir ocaklık, var mavi damarlı mermerden. Ocaklığın üstünde de bir resim, çiçek açmış bir badem dalı... Dalın yöresinde de türlü türlü küçücük, binbir renkte kuşlar uçuşuyor, kanatları pır pır... Ev denize bakıyor, iskeleye yakın. Hem önde, hem de arkada, şu bizim portakal bahçesinin belki de beş misli birer bahçe. Evin önündeki bahçede de üç tane koskocaman nar ağacı var."</p>

  <p class="calibre2">"Narları pembe mi?"</p>

  <p class="calibre2">"Bilemem."</p>

  <p class="calibre2">"Yoksa nar vermiyorlar mı, narlar çok mu yaşlı?"</p>

  <p class="calibre2">"Yok ana yok. Yaşlı değil. Daha nar zamanı değil de ondan.</p>

  <p class="calibre2">Sonbahara... Bu kocaman ağaçların narı hiç pembe olmaz mı?"</p>

  <p class="calibre2">"Nasıl aldın, yerlilere parasız vermiyorlarmış da."</p>

  <p class="calibre2">"Poyraz Reis alıverdi bana."</p>

  <p class="calibre2">"O kadar çok mu parası var onun?"</p>

  <p class="calibre2">"Çok, çok... Altın madalyası var. O kadar çok harp etmiş ki, Mustafa Kemal Paşa vermiş ona. Bir de boynunda koskocaman bir altın muskası var. Onu da Mustafa Kemal Paşa vermiş. Çok da para vermiş!"</p>

  <p class="calibre2">"Neden aldı bu evi sana?"</p>

  <p class="calibre2">"Komşu olalım, diye. Beni çok seviyor da..."</p>

  <p class="calibre2">Ana ayağa kalktı, oğlunun karşısına geçti, gözlerini ona dikti, bir süre tepeden tırnağa süzdü kaptanım, oğlunu hayranlıkla.</p>

  <p class="calibre2">"Kim sevmez ki, benim oğlumu," diye övündü.</p>

  <p class="calibre2">"O Karınca Adası çok yeşil. Çok ot, çok ağaç, çok bağ, çok şeftali, çok badem, çok zeytin ağacı da var orada. Sana beş tane kırmızı, üç tane de mavi keçi alacağım. Kaba Adaya gidip sana Hızırın keçilerinden üçünü de yakalayacağım. Üçü dişi, biri teke."</p>

  <p class="calibre2">"İstemem," diye sapsarı kesilerek bağırdı ana.</p>

  <p class="calibre2">"Kesmeyeceğiz ki onları ana."</p>

  <p class="calibre2">"İstemeeeem. O keçilere dokunulmaz."</p>

  <p class="calibre2">"O keçilerin sütünü içenler yüz yıl yaşarlarmış."</p>

  <p class="calibre2">"İstemem."</p>

  <p class="calibre2">"Öyle olsun ana. Kırmızı keçiler sana yeter."</p>

  <p class="calibre2">"Üç de kara keçi. Kara keçilerin sütleri şifalıdır."</p>

  <p class="calibre2">"Şifalıdır."</p>

  <p class="calibre2">Ana ayağa fırladı. O yumuşacık, adı gibi, Melek kadın ortada dimdik durdu. Heyecandan soluğu taşmış, göğsü inip inip kalkıyor, büyük memeleri hopluyordu.</p>

  <p class="calibre2">"Haydi kalk, evi hemen toplayalım."</p>

  <p class="calibre2">"Nereye ana?"</p>

  <p class="calibre2">"Evimiz Karınca Adasında değil mi?''</p>

  <p class="calibre2">"Orada."</p>

  <p class="calibre2">"Önünde de üç koskocaman pembe narlar veren üç ağaç yok mu?"</p>

  <p class="calibre2">''Var."</p>

  <p class="calibre2">"Öyleyse ne duruyorsun? Yarın sabah erkenden yola çıkmalı, evimize tez, tez, tez ulaşmalıyız. Haydi kalk, durmanın zamanı mı?"</p>

  <p class="calibre2">"Ana bak..."</p>

  <p class="calibre2">"Haydi kalk, diyorum sana, kalk!"</p>

  <p class="calibre2">"Ana bak, sana ne diyeceğim."</p>

  <p class="calibre2">"Diyeceğin senin olsun. Haydi kalk, yarın sabah gün ışımadan evimizde olmalıyız. Kalk, kalk... Kalk oğlum, kalk kara gözlüm, kalk yiğidim kalk! Durmanın sırası değil."</p>

  <p class="calibre2">"Ana bak, sana ne diyeceğim."</p>

  <p class="calibre2">"De bakalım, ne diyeceksen."</p>

  <p class="calibre2">"Ana biliyor musun, bu ev kimin?"</p>

  <p class="calibre2">"Bana ne, kimin olursa olsun, sen satın almadın mı, Mustafa Kemal Paşanın madalyalısı, altın muskalısı sana bu evi vermedi mi?"</p>

  <p class="calibre2">"Verdi."</p>

  <p class="calibre2">"Öyleyse daha ne söyleyeceksin?" "Bu ev Keti Sotiririnin evi."</p>

  <p class="calibre2">Ana bir an durdu, başını önüne eğdi, düşündü. Biraz sonra başını kaldırdığında Kaptan anasının yüzünün allak bullak olduğunu gördü. Yüz hemencecik de değişti.</p>

  <p class="calibre2">"Güzel Ketinin evi öyle mi?"</p>

  <p class="calibre2">Bunu sorarken yüzü açıldı, gözlerinin içi güldü. Her yanından mutluluklar fışkırdı gibi geldi kaptana.</p>

  <p class="calibre2">"Güzel Ketinin evi."</p>

  <p class="calibre2">"İyi ya, çok güzel ya. Güzel Ketinin evinde oturacağım ya.</p>

  <p class="calibre2">Ne var bunda?"</p>

  <p class="calibre2">Kaptan kıvrandı, bir şeyler söyleyecek oldu vazgeçti. Anası sevinç, bir mutluluk yeli gibi esiyordu.</p>

  <p class="calibre2">"Hani düşündüm ki..."</p>

  <p class="calibre2">"Ne düşündün bakalım."</p>

  <p class="calibre2">Şimdi mutluluk yeli durmuş, yerinde keskin, dimdik bir kaya kalmıştı.</p>

  <p class="calibre2">"Hani düşündüm ki bir uğursuzluk olmasın."</p>

  <p class="calibre2">"Neden uğursuzluk olacakmış?"</p>

  <p class="calibre2">"Onları sürdüler ya, bin yıllık topraklarından kopardılar ya..."</p>

  <p class="calibre2">"Bize ne bundan..."</p>

  <p class="calibre2">"Hani güzel Ketinin kocası da dini bir uğruna şehit düştü</p>

  <p class="calibre2">ya...</p>

  <p class="calibre2">"Şehit mi düştü?"</p>

  <p class="calibre2">"Şehit düştü. İstanbulu Ruslar alıyordu ya, Ruslar gelmiş İstanbulun kapılarına dayanmıştı ya... İstanbula girmeden yolun üstünde kırk gözlü bir köprü vardı ya, işte mülazım Elia Efendi, bölüğünü aldı köprünün üstüne pusuya yattı, mitralyozunun başında pusuya yattı. Düşman ölümün üstünden geçmeden, bu köprüden, İstanbuldan yana geçemez, dedi. Üç gün üç gece, köprünün üstünde bir adım gerilemeden düşmanla çarpıştı. Düşman kıyamet kalabalıktı, köprüyü tutanların hepsi öldürüldü. Düşman da ancak ondan sonra, onların ölülerini çiğneyerek İstanbuldan yana geçebildi. Daha o köprünün üstünden sabahlara kadar ışıklar gidip geliyor, dolaşıp duruyormuş. Şimdi Elia Efendi, güzel Ketinin kocası, ermiş bir şehit değil mi?"</p>

  <p class="calibre2">"Değil."</p>

  <p class="calibre2">"Neden değil imiş?"</p>

  <p class="calibre2">"İşte ondan değil."</p>

  <p class="calibre2">"Şehit düşmese Elia Efendi o köprünün, hem de kırk gözlü, uzun köprünün üstüne sabaha kadar ışık yağar mı?"</p>

  <p class="calibre2">"Yağar."</p>

  <p class="calibre2">"Bir şehidin evinde oturmak uğursuzluk getirmez mi?"</p>

  <p class="calibre2">"Getirmez."</p>

  <p class="calibre2">"Dini bir uğruna..."</p>

  <p class="calibre2">"Hah, dini bir uğrunaymış! Tuzlayım da kokma sen Kadri Kaptan. Benim güzel oğlum, Kaptanım, o şehitmiş! Müslüman olmayan şehit olabilir mi?"</p>

  <p class="calibre2">"Olur ana, olur. İşte Elia Efendi. O şehit olmadı da, o, köprünün üstünde sabaha kadar dolaşan ışıklar ne?"</p>

  <p class="calibre2">"Kim gördü, kim söyledi sana?"</p>

  <p class="calibre2">"Herkes biliyor. Şehit, diye kilisede dua okudular, mumlar yaktılar onun için."</p>

  <p class="calibre2">"Suuuus," diye bağırdı Melek Hanım, "suuuus, dinsiz imansız adam. Onlar kilisede kedilerine bile mum yakıyorlar."</p>

  <p class="calibre2">"Kızma, öfkelenme ana, hani dedim ki..."</p>

  <p class="calibre2">"Tövbe et, tövbe et, dinden imandan çıktın, tövbe et!"</p>

  <p class="calibre2">'Tövbe ana tövbe. Hani diyordum ki... Bu evi satarız, pahalandığında çok paraya. O parayla da ben..."</p>

  <p class="calibre2">"Balık tut, balık tut, kılıç balığı... Daha çok para kazanırsın. Ben de adada otururum, iki katlı evde, has bahçenin ortasında. Bu kümes gibi evden de kurtulurum. Bahçede de al çiçekli üç tane nar ağacı, hepsi de yan yana çiçeğe durmuşlar. Denizin ortasında kıpkırmızı, yaaaa!"</p>

  <p class="calibre2">"Ana ya portakal bahçemiz... Her bir ağacı kendi elimle dikmedim mi, her birisini bebeler gibi ninni söyleyerek büyütmedim mi?"</p>

  <p class="calibre2">"Adadaki evimizin bahçesine de dikersin. Bu bahçeyi de, bu kümesi de satarsın."</p>

  <p class="calibre2">"Kimse almaz ki burasını. Millette para yok ki..."</p>

  <p class="calibre2">"Sen de milletin parası olduğunda satarsın."</p>

  <p class="calibre2">"Ana, sen orada deli olursun. Kim yok, kimsecik yok, dört bir yan deniz, avuç içi kadar bir ada. Hapisane gibi."</p>

  <p class="calibre2">"Hahhah," diye güldü Melek Hanım, "Hahhahhaaa, sanki burası hapisane değil."</p>

  <p class="calibre2">Ayağa kalktı, küçücük kadın öfkeden kocaman olmuş, ak saçları kabarmıştı.</p>

  <p class="calibre2">"Ulan, ben yarın sabah erkenden adaya gidiyorum. İstersen gel, istersen gelme. Ben tek başıma otururum güzel evceğizimde, pembe, mayhoş narlarımı da o altın muskalı adama satarım. Yarın sabah erkenden... Sen ister gel, ister gelme." "Ana,yapma etme ana.</p>

  <p class="calibre2">"Seni köpek, inatçı köpek. Baban da böyleydi. Senin gibi inatçıydı. Dedim ki ona Mustafa, kulun kurbanın olayım askere gitme, orada seni öldürürler. Şu karşı dağa git. Bizimkiler oraya Kazdağı, Rumlar İda derler. Benim babamın köyü de oradadır. Sana iyi bakarlar. Seni orada ballan kaymaklan beslerler. Savaş bittikten sonra da, kim kime, dum duma. Ondan sonra askerliğini yapar evine dönersin. Üç gün üç gece, kırk gün kırk gece yalvardım da beni dinlemedi, başını aldı da gitti. Gencecik, fidan gibiydi. Sen on beş yaşında ya vardın, ya yoktun. Aklında mı gidişi?"</p>

  <p class="calibre2">"Şimdiki gibi gözlerimin önünde. Ne yapsın ana, gitmese asarlardı onu."</p>

  <p class="calibre2">"Bak, bak, şu kasaba, şu köyler hep asker kaçaklarıyla dolu, astılar mı hiçbirini. Hepsi de zengin oldu."</p>

  <p class="calibre2">"Babam da şehit oldu. Mezarında ışık yanıyor."</p>

  <p class="calibre2">"Hahhah, hahha... Mezarında ışık mı yanıyor?"</p>

  <p class="calibre2">"Işık yanıyor ya."</p>

  <p class="calibre2">"Vay oğlum vay, akılsız oğlum vay, babanın mezan yok ki..."</p>

  <p class="calibre2">"Yok, biliyorum ana, yok."</p>

  <p class="calibre2">Kaptan da Öfkelenmiş, sesini yükseltmişti. Melek, oğlunun böylesine çıkışmasını, sesini bu kadar yükseltişini ilk olaraktan duyuyordu. Şaşırdı, ne yapacağını, ne söyleyeceğini bilemedi. Şu çocuğa ne olmuştu böyle? Şaşkınlığını üstünden tez attı. Keskin, sert, ağır ağır konuştu:</p>

  <p class="calibre2">"Duydun mu, hiç duydun mu İsmail Çavuşu?"</p>

  <p class="calibre2">"Duydum. Hem de kaç kere."</p>

  <p class="calibre2">"Bir daha duy yavrum."</p>

  <p class="calibre2">"Bir daha da, bir daha da, duyarım."</p>

  <p class="calibre2">"Yaaa, benim güzel oğlum, yakışıklı oğlum, akıllı oğlum, inatçı oğlum. İsmail Çavuş ne dedi, babanın yanındaymış."</p>

  <p class="calibre2">"Biliyorum."</p>

  <p class="calibre2">"Aşağıda denizi, baştan sona ateş almış, deniz yanıyormuş, gemiler yanıyormuş, topraklar yanıyormuş. Yanan denizden de üstlerine top gülleleri yağıyormuş."</p>

  <p class="calibre2">"Biliyorum."</p>

  <p class="calibre2">"Bilmez ol. Baban İsmail Çavuşun elli adım ötesinde siperin içindeymiş. Bir top güllesi gelmiş babangilin siperine düşmüş. Düşer düşmez de göğe bir yalım ırmağı fışkırmış. İsmail Çavuş varmış bakmış ki, güllenin açtığı koskocaman çukurda hiçbir şey yok topraktan başka. Ne azıcık bir parça et, ne bir kıymık kemik... O yöreyi hep aramış, hiçbir parça bulamamış."</p>

  <p class="calibre2">"Biliyorum ana."</p>

  <p class="calibre2">"Bilmez ol. Baban toz olmuş. Sen, hiç tozdan şehit duydun mu?"</p>

  <p class="calibre2">"Duymadım ana."</p>

  <p class="calibre2">"İşte baban beni dinleseydi böyle olmazdı. Mezarı, kemiği bile yok. Hava gibi bir şey olmuş baban, İsmail Çavuş böyle demedi mi?"</p>

  <p class="calibre2">"Dedi ana."</p>

  <p class="calibre2">"Kulaklarınla duydun ya."</p>

  <p class="calibre2">"Duydum ana."</p>

  <p class="calibre2">"İsmail Çavuş ne diyordu?"</p>

  <p class="calibre2">"Diyordu ki ana, keşki askerden kaçsaydım da, bacaklarımı orada bırakıp, toprakta böyle sürünmeseydim. Ben ayaklar altında ellerimle yürür, sürünürken, onlar bana tepeden bir solucana bakar gibi bakarken keşki ben de toz olsaydım da bu günleri görmeseydim. Aaah, babam bu kadar inatçı olmasaydı."</p>

  <p class="calibre2">Kadri Kaptan gülerek ayağa kalktı, anasına sarıldı, saçlarından öptü.</p>

  <p class="calibre2">"Babam gibi inatçı olmayacağım ana. Şimdi evi topla. Ben çarşıya gidiyorum, bir iki şey alacağım. Hemen dönerim."</p>

  <p class="calibre2">"Anan sana kurban olsun, hayran olsun Kaptanım. Allah senin tuttuğunu altın etsin. Baban gün görmedi, Allah sana kötü gün göstermesin şahinim. Bütün denizlerin balıkları senin ağına, senin oltana, senin zıpkınına gelsin inşallah! Ben de hemen gider, komşularla helallaşır, gelir evi toplarım."</p>

  <p class="calibre2">Kaptan dışarıya fırladı. Bu evin tapusunu aldığında o kadar, o kadar sevinmiş, bütün bedeni sevince kesmişti. Öyleyse anasını görür görmez adaya gitmekten neden caymıştı? Anasına, o yalnız adada bir ömür geçirecek anasına mı acımıştı? Anasına kızmış mıydı, anasını mı denemişti, bilemiyordu. Bu işin üstünde daha çok durmak istemedi. Korktuğu başına gelmemişti ya. Anası ondan önce, ondan daha istekli adaya koşuyordu ya. Ona oğlaklı, sütlü üç kızıl keçiyi, iki oğlaklı ala keçiyi, bir de tekeyi, bugünden tezi yok alacaktı ya. Nerdeyse çarşının ortasında parmak şakırdatıp göbek atacaktı. Alışverişini yapıp eve hemencecik döndü. Anası da komşularla helallaşıp eve dönmüş, hemen hemen evi toplamış, denkleri bağlıyordu. Ter içinde kalmıştı.</p>

  <p class="calibre2">"Geldin mi yavrum," dedi.</p>

  <p class="calibre2">"Geldim ana. Sen otur şuraya, denkleri ben bağlarım."</p>

  <p class="calibre2">Anasının elinden ipi aldı, kilime sarılmış yatakları bağladı duvarın dibine koydu, kap kacağı bir çuvala doldurdu, hasırları topladı. Duvardaki resimleri indirdi. Mavi, yeşil, kırmızı boyalı resimdeki gemiden yalımlar fışkırıyor, burnundan, yarı yarıya denize gömülmüş öteki vapur da batıyordu, :Öteki resimler de hep savaş resimleriydi. Dalgalanan ay yıldızlı büyük bayrağın altında general Trikopis Mustafa Kemal Paşaya kılıcını teslim ediyordu. Öteki, çarşaf kadar geniş resimde de iki asker süngülerini köküne kadar biribirlerine sokmuşlar, ayakta öyle dimdik kalakalmışlar, gülümsüyorlardı.</p>

  <p class="calibre2">Bahçedeki el arabasını kapıya getirdi. Yedek su küpünü, testileri dışarıya taşıdı. Ortalıkta hiçbir şey kalmayınca vardı anasının yanzına oturdu, anasına sarıldı.</p>

  <p class="calibre2">"İyi ki adaya gitmek için inat ettin güzel anam, göreceksin, evimiz ne güzel bir ev."</p>

  <p class="calibre2">"Güzel Ketinin."</p>

  <p class="calibre2">"Ketinin evi," diye övündü Kadri Kaptan.</p>

  <p class="calibre2">Gözleri, bir şey kalmış mı, diye evin içini tararken farkına vardı:</p>

  <p class="calibre2">"Ana, her şeyi topladık, biz nerede yatacağız bu gece," diye yakındı.</p>

  <p class="calibre2">Ana bozmadı:</p>

  <p class="calibre2">"Hasırların üstünde," dedi. "Bir geceden ne olur ki... Yanlarımız çürümez ya."</p>

  <p class="calibre2">"Çürümez," dedi Kadri Kaptan.</p>

  <p class="calibre2">Gün ışımadan, daha deniz beyazken yola koyuldular. Onları, Kadri Kaptanın bütün çocukluk, balıkçı, Melek Hanımın da mahalle arkadaşları, bu sabahın köründe uğurlamaya gelmişlerdi.</p>

  <p class="calibre2">Sabah açıldı, gün doğdu. Deniz dümdüzdü. En küçücük bir dalga, bir kırışık yoktu suyun yüzünde. Melek Hanımın içi alıp alıp veriyor, bir an o kimsiz kimsesiz, ıssız adaya, o cehennemin dibine gittiği için üzülüyor, hemencecik de arkasından içini bir sevinç dolduruyordu.</p>

  <p class="calibre2">Tekne adaya yaklaşırken Melek Hanım ayağa kalktı, elini gözlerine siper etti, önündeki, denizden kapkara yükselen adaya baktı. Ada deyince küçücük bir şey sanmıştı. Meğer kocamanmış, bir dağ gibi bir şeymiş. Yaklaştıkça önündeki dağ daha da yükseliyor, genişliyordu. Alandaki ulu ağacın arkasındaki sıra sıra evlerin camı, pencereleri, renkleri yavaş yavaş ortaya çıkıyordu.</p>

  <p class="calibre2">Melek Hanım, elleri belinde önünde yükselen bu yemyeşil dağa hayranlıkla bakıyor, adaya yaklaştıkça da şaşkınlıktan şaşkınlığa uğruyordu.</p>

  <p class="calibre2">"Neresi orası?"</p>

  <p class="calibre2">Sağ elini uzatmış iskeleyi gösteriyordu Melek Hanım.</p>

  <p class="calibre2">"Adanın iskelesi."</p>

  <p class="calibre2">Melek Hanım sevincinden uçuyor, "Ne güzel, ne güzel, ne güzel bir yere getirdin bizi, o, küçücük evde nerdeyse boğulacaktım. Allah tuttuğunu altın etsin."</p>

  <p class="calibre2">Teknenin başına doğru sallanarak, tökezleyerek yürüdü. "Ana düşeceksin," diye Kadri koşup onu yakalamasa denize düşecekti. "Ana ne yapıyorsun sen?"</p>

  <p class="calibre2">"Ne olmuş yani, niçin düşüyormuşum, oğlum. Ne güzel, ne güzel bir yer."</p>

  <p class="calibre2">"Ben sana demedim mi?"</p>

  <p class="calibre2">"Allah seni bu dünyada da, öteki dünyada da bahtiyar kılsın."</p>

  <p class="calibre2">Melek Hanım sallanarak, koşarcana Kadri Kaptana giderken, denize düşmekten onu gene hemen yetişen Kaptan kurtardı.</p>

  <p class="calibre2">"Ana ne yaptın, ana ne yapıyorsun?"</p>

  <p class="calibre2">"Ne olmuş, bir şey yapmadım. Ayağım kayıyordu." Sevinçten soluk soluğa, dolup taşarak, "Bak arkadaşların bizi karşılamaya gelmişler."</p>

  <p class="calibre2">Kaptanın ellerinden kayarak aşağıya süzüldü, bu sefer de ağlıyordu.</p>

  <p class="calibre2">"Ana ne oldu?"</p>

  <p class="calibre2">Kaptan eğildi, onu yerden kaldırdı.</p>

  <p class="calibre2">Melek hanım bir ağlıyor, sonra gözyaşlarını silerek, bir gülüyor, bir ağlıyordu.</p>

  <p class="calibre2">"Anam etme. Ana, seni söyle görünce arkadaşlarım kim bilir ne sanacaklar. Belki de seni zorlan getiriyorum sanacaklar?"</p>

  <p class="calibre2">"Ne sanarlarsa sansınlar," dedi Melek Hanım, hemencecik de kendine geldi, gözlerinin yaşını sildi. Tekne iskeleye yanaşırken yüzünün kırışıklıkları iyice açılmış, yüzü pespembe bir sevinç çiçeğine dönmüştü.</p>
</body>
</html>
