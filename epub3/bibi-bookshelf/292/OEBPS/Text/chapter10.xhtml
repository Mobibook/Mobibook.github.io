<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir de Baktım Yoksun</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="s-margin html5_section">
    <h1 class="alt-baslik">1</h1>

    <p>Bir hafta sonra ilk kez çıktım sokağa. Bugün. Kahvaltıdan sonra. Apartmanın merdivenlerinden inerken, tuhaf düşünceler eşlik etti ürkek adımlarıma. Ayaklarım birbirine dolanır, adımlarım yolu hesaplayamaz, kısa kalır, kollarım bozuk saat sarkacı gibi salınır herhalde, diyordum. Yolumu kaybederim sonra. Minibüs şoförüne para uzatırken sesim titrer, bozukluk isterse elim ayağıma dolaşır, ineceğim durağı söylemeye utandığımdan yanlış yerde inerim. Bir kez daha kaybederim yolumu. Gelen geçen acıyan gözlerle bakar, şehrin temposuna yenik düşmüş bedenime; öylesine yaban davranırım.</p>

    <p>Hiçbiri olmadı. Tuhaf düşüncelerim apartman kapısından geçemedi, şehrin bildiğim köşelerine yaptığım yolculukta rahat bıraktılar beni. İnsan bir haftada şehirdeki varlığını unutmuyormuş.</p>

    <p>Kertenkelenin en şaşılan özelliği, kopan kuyruğunu onarma becerisi değil midir?</p>

    <p>Bir tek güneş ışığına alışmam zaman aldı. Gözlerim kamaştı. Olur o kadar dedim, olur o kadar.</p>

    <p>Önce Karaköy’e indim. Yeni kahvaltı etmiş olmama, öğlen yemeğine zaman olmasına, tokluğuma rağmen bir tabak dolusu tavuklu pilav yedim. Bol karabiberli. Üstüne soğuk su içtim. Dişetlerim kamaştı. Karabiber acısının genzime yayılması hoşuma gitti.</p>

    <p>Şişhane’ye yürüdüm oradan. Dükkânlara girdim rasgele. Avizeciler. Işıl ışıl. Nasıl yardımcı olabiliriz, diye yanıma yaklaşan dükkâncıları, sadece bakıyorum diye yanıtladım. Yalan değildi. Sadece baktım. Kuytulardaki dükkânların iç karartıcılığını yok etmek için güneşten bile parlak durmaya özen gösteren avizelere baktım. İçim kıpır kıpır oldu. Ayaklı lambalar vardı. Başucu lambaları. Çocuk odaları için çizgi film kahramanlarıyla bezeli cicili bicili lambalar. Tavana gömülen lambalar. Çalışma masası için lambalar. Hepsini beğendim. Bir iki dükkânda amaçsız görüntümden utandım, fiyat sordum. Söyledikleri her fiyatın sonunda, peşin alacaksanız bir şeyler yaparız, diyen satıcıları uslu bir ifadeyle dinledim. Hiçbir şey almadım.</p>

    <p>Belediyenin yanındaki merdivenlerden çıkarken sağ baldırımda dayanılmaz bir acı hissettim. Gerilme. Duvarın üstüne oturdum. Ayak bileğimi sağa sola çevirdim, bacağımı boşluğa uzatıp salladım. Karşıdaki dükkândan gelen sese kulak kabarttım. Bilmediğim bir şarkı. Melodiden de, sözlerden de, şarkıcının cinsiyetini ayırt edemediğim sesinden de nefret ettim. Kimseye ayıp olmasın diye anlamsız böğürtü sona erene kadar oturduğum yerden kalkmadım.</p>

    <p>Yüksekkaldırım’daki müzik aleti satıcılarının vitrinlerine bakarken zihnimin kaldıramayacağı kadar çok hayal kurdum. Gitarların renklerinde kendimi kaybettim. Utların gövdelerindeki işlemelere hayran kaldım. Nefesli çalgıların parlak pirinç yüzeyinde uzayan, daralan yansımama kaçamak bakışlar attım. Kendimi trompet çalarken düşledim. Deniz kenarındayım. Kumsal bomboş. Beyaz gömlek, paçaları öylesine kıvrılmış beyaz pantolon. Ayaklarım çıplak. Elimde trompetim var. Benim trompetim. Dalga seslerine karşı, denize karşı, akşamın hafif meltemine karşı bir caz melodisi üflüyorum.</p>

    <p>Hiçbir alet çalamadığım, sesimin çok kötü olduğu, en sevdiğim şarkıya tempo tutarken bile zorlandığım anlaşılmadan uzaklaştım.</p>

    <p>Bir haftadır evden dışarı çıkmamıştım. Bugün neden çıktığımı da bilmiyordum. İşin güzel tarafı, bir haftam daha vardı. Evde geçireceğim yedi koca gün.</p>

    <p>Tünel’den Galatasaray’a doğru yürürken kavalla zurna arası bir şeyden anlaşılmaz sesler çıkaran adama para verdim, ellerinde dosyalarla yaklaşıp beni derneklerine üye olmaya davet eden iki çevreci kıza eski üyelerden biri olduğumu söyledim, kararlı bir ifade takınmaya çalışan ama az ileride durup coplarını sallayarak varlıklarını hissettiren polislerden korktuğunu gizleyemeyen keçisakallı oğlandan bir tane <em>Devrim</em> gazetesi aldım.</p>

    <p>Kitapçı vitrinleri. Bir süredir çevrilmesini beklediğim bir kitap. Sevinçten ağlayacak gibi oldum. İçeri girdim. En üstteki cilt önüne gelenin elinde evrilip çevrildiği için bir alttakini aldım. Kapağındaki bandrol etiketinin eğri yapıştırıldığını görünce ondan da vazgeçtim. Bir alttaki. Kasadaki kız kitabı torbaya hoyratça attı, içim acıdı.</p>

    <p>Lisenin duvarına yaslanıp sigara tüttürdüm. Coplarını sallayan polislerden biriyle göz göze geldik. Belli ki sakal tıraşını sabah olmuştu ama daha gün yarılanmadan kıl kökleri kendilerini belli etmeye karar vermişti. Yüzünün üst yarısı, kararmaya başlayan alt yarıyla tezat oluşturacak derecede beyazdı. Kaşları varla yok arası. Bu iki renklilik gülme isteği yarattı, yanak kaslarım gevşedi. Copuna baktım, gülmedim. Korktuğum belli olmasın diye hızlı adımlarla Balıkpazarı’na yollandım.</p>

    <p>Öğlen yemeği. Yarım ekmek arası kokoreç. İyice pişmiş. Çıtır çıtır. Bol acılı. Bir de ayran. Yan masada duran kavanoza takıldı gözüm; süs biberi turşusu. Canım çekti. Rengi iyice atmış bordo önlüklü garson görmeden kavanozu almak istedim. Kalkmaya yeltendiğim anda garsonun çakır bakışlarına yakalandım. Kalkmadım. Başımı önüme eğip yemeye devam ettim. Az sonra garson yuvarlak metal bir tabağa yaydığı on tane süs biberi turşusunu önüme koydu, müesseseden abi, dedi. Müessese beni anladığı için mutlu oldum, ağzım doluydu, teşekkür edemedim. Süs biberlerini afiyetle mideye indirdim. Acının alevli rüzgârı yemek borumu kapladı. Dişetlerim kamaştı. Doydum.</p>

    <p>Aylardır, belki de yıllardır kokoreç yememiştim. Bir haftadır da evden dışarı çıkmamıştım. Kürdanla dişlerimi temizlerken, en kısa zamanda bir kere daha kokoreç yemek için kendime söz verdim.</p>

    <p>Ben verdiğim sözleri mutlaka tutarım.</p>
  </div>

  <div class="html5_section">
    <h1 class="alt-baslik">2</h1>

    <p>O gece rüyamda kendimi sokaklarda gördüm.</p>

    <p>Güneşli bir gün. Daha doğrusu... işin garibi... kafamı kaldırıp göğe baktığımda bütün sıcaklığı, sarılığı, parlaklığıyla güneşi görüyorum. Ama sokaklarda anlaşılmaz bir karanlık var. Üstü ak, altı kara bir gün.</p>

    <p>Kalabalığın içinden geçip gidiyorum. Arasından değil, içinden. Görmüyorlar beni. Oysa ben her birinin yüzünü seçebiliyorum. Beni görmediklerini nereden biliyorum? Bilmiyorum, sadece bir his bu.</p>

    <p>Bir yol ağzında duruyorum. Tanıdığım bir yere benziyor. Neresi olabileceğini düşünüyorum. Arkamda Ağa Camii mi var yoksa; emin değilim. Kafamı çevirip bakamıyorum; rüyamda bile olsa yabancı bir yerle karşılaşmanın korkusu bu. Hem artık güneş de yok. Beni olduğum yere mıhlayan korku kadar karanlık. Uyku kadar karanlık.</p>

    <p>Bir kadın yanaşıyor. Kısa, siyah eteğinden görünen çorapsız bacaklarının inceliğine ters düşecek kadar kalın ayak bilekleri var. Burnu açık topuklu ayakkabılarının derileri sıyrılmış; boyasız. Su yeşili bluzunun, bilerek açık bırakıldığı belli olan yakasından göğüs çizgisini görüyorum. Bir ter damlası boynundan göğüslerine yol alıyor. Yüzüne bakamıyorum. Yabancı bir yüzle karşılaşmanın korkusu bu. Elini uzatıyor. Tutuyorum. Avuç içleri terli. İçim bir hoş oluyor. İğreniyor muyum? Arzuluyor muyum? Duygularımı adlandıramadan beni sürüklediği yöne doğru yürümeye başlıyorum.</p>

    <p>Birkaç adımda varıyoruz gideceğimiz yere. Yukarıdan aşağı dizilmiş neon ışıklı harflerle adını haykıran bir otel: Milano Otel. Neonların hırıltısını duyduğum an bir rüyada olduğumu unutuyorum. Gerçek bu. Karanlık kadar gerçek.</p>

    <p>Resepsiyondaki adam önündeki altılı ganyan bültenini kenara itip bir defter çıkarıyor bankonun üstüne. Kimliklerimizi istiyor. Yan gözle kadının kimliğine bakıyorum, kim olduğunu öğrenmek için. Göremiyorum. Adamın çopur yüzünü iyice korkunçlaştıran gözaltı torbalarından uzak durmaya çalışarak kimliğimi uzatıyorum. Ehliyet. Bir bana, bir fotoğrafıma bakıyor. Arkasını çeviriyor küçük belgenin; nüfus kayıtlarım artık onun kısa süreli hafızasına kaydolmuş durumda. Adamın bir balık olmasını istiyorum.</p>

    <p>Odanın kapısını açan çocuk ezberlediği bir monoloğu sunuyor kulak tırmalayan sesiyle; burası banyo, pencere buradan açılıyor, oda servisi için şu tuşa basın... Bekliyor sonra; kadının çantasından çıkardığı parayı vermesi bir ömür sürse bile bozmayacağı bir heykel duruşuyla. Parayı az bulduğunu belli eder bir yüzle çekiyor kapıyı sonra. Yalnız kaldık artık. Odanın ortasındayım. Kadının teriyle ıslanmış ellerimi nereye koyacağımı bilmez bir halde.</p>

    <p>Bir korna sesi duyuyorum aniden. Evin önündeki yokuşu zorla tırmanan bir kamyon, aniden önüne fırlayan bir kediyi korkutmak için çalıyor belki. Yokuş mu? Evin önündeki yokuş mu? Evde miyim? Gerçekten bir rüya mı görüyorum? Su yeşili bluzunu çoktan atmış, eteğini çıkarmakla meşgul bu kadın, gri beyaz çarşaflarına uzandığım bu yatak, tavanından plastik su boruları geçen bu otel odası gerçek değil mi?</p>

    <p>Odayı koklamaya çalışıyorum, rüyada olduğumu kendime kanıtlamak için. Rüyalar kokmaz, biliyorum.</p>

    <p>Kafasını bacaklarımın arasına gömüyor kadın. Ekşi bir ıslaklık. Gözlerimi kapatıyorum. Kamyonun tıknefes gürültüsü giderek uzaklaşıyor.</p>

    <p>İhanet gürültüyü sevmiyor.</p>

    <p>Gözlerimi açtığımda karşı duvardaki resimle buluşuyor bakışlarım. Boyası dökülmüş ahşap bir çerçevenin içine yerleştirilmiş, belki bir takvim yaprağından, belki de bir dergiden koparılmış bir resim. Leylak rengi duvarlarında tablolar asılı bir oda; sağ köşede hantal bir yatak, solda iki tahta sandalye, bir sehpa... Pencereden sarı yeşil bir ışık süzülüyor. Duvardaki çiviye asılı havluya takılıyor gözüm; o havluyu tablodan çekip çıkarmak, derim soyulana kadar temizlenmek istiyorum... Ressamın adı dilimin ucunda; kimdi, kimdi, kimdi? Kadın üstümde inip kalktıkça, resim bir yok oluyor, bir görünüyor, bir yok oluyor, bir görünüyor... Başım dönüyor.</p>

    <p>Bir sergiye gitmiştik. Büyük, beyaz bir salon. Boyumdan büyük tablolar. Atlar vardı birinde; kızıl bir zeminde koşan dört at. İkisi siyah, biri kır, biri beyaz. Biraz uzağında durup biraz da gözümü kısınca ufuk çizgisinde bekleyen bir fil görmüştüm. Ufuktaki fil. “Fil değil o,” demişti karım, “sana öyle geliyor.” İnat etmemiştim. Geçiştirilen an’lar. Oysa fildi o; atların ufuk çizgisine kadar koşup düşmelerine engel olan nöbetçi. Filler suyu bulur. Filler unutmaz. Filler zıplayamaz... zıplayamaz.</p>

    <p>Ölgün erkekliğimin yapış yapış, vıcık vıcık temasını hissediyorum kasığımda. Tenim tenime değiyor. Ürperiyorum. Gözlerimi araladığımda kadını görüyorum. Su yeşili bluzunu giymiş, eteğini bacaklarına geçirmeden önce sigara yakıyor. Duman kaplıyor odayı. Oda, ayna, plastik borular, tablodaki oda sis tabakasının ardında yok oluyor.</p>

    <p>Çocukken öğretmişler; sisten sonra kar yağar diye. Şimdi çıplak bedenime mi düşecek o soğuk kar taneleri? Üşüyorum.</p>

    <p>Kadının ellerinde pantolonumu görüyorum önce, sonra cüzdanımı. Diğerlerininki kadar çirkin elleri. Diğerleri... diğerleri... Cilası dökülmüş tırnakları, avını yakalamış bir kartalın pençeleri gibi dolaşıyor paralarımın üstünde. Gerçekten bir rüya mı bu?</p>

    <p>Sokaklarda anlaşılmaz bir karanlık. Her yanı zift bir gece. Kalabalığın içinden geçip gidiyorum. Arasından değil, içinden. Görmüyorlar beni. Aslında beni görüp görmediklerini bilmiyorum, sadece bir his bu.</p>

    <p>Tek bildiğim ihanetin çiçeksiz bir bitki olduğu; güneş ışığı fazlaca düşünce üstüne, yeşil yaprakları sararıyor, göze batmaya başlıyor.</p>
  </div>

  <div class="html5_section">
    <h1 class="alt-baslik">3</h1>

    <p>Okan’la Melike yemeğe gelmişlerdi. Önceden ayarlanmış bir davet. İki mutlu çiftin yiyerek, içerek, gülerek, eğlenerek geçirecekleri bir gece. Ev sahibi olmak. Ağırlamak. Güler yüzle kapıyı açmak: Çıkarmayın ayakkabılarınızı, şu beze iyice siliverin, yeter.</p>

    <p>Kalabalığın içinde yürüyorum, gelenin geçenin ayakkabılarına bakarak.</p>

    <p>“Tam ağzına layık bir şarap bu oğlum,” demişti Okan, “geçen ay Şirince’den aldım. Abicim, Fransa falan hikâye, adamlar şarap işini bitirmiş. Bir vişne şarabı yapıyorlar, kafayı yersin. Öğlenden başlıyordum içmeye, öyle bir oksijen var ki, bana mısın demiyor. Önümüzdeki yaz mutlaka beraber gidelim, gerçi küçükhanımlar eğlence isterler ama siktir et, kocaları için biraz sıkılmaya razı olsunlar. Sabah akşam içeceğiz patron!”</p>

    <p>Okan bende kimlik bunalımı yaratıyor: Oğlu muyum, abisi mi, patronu mu?</p>

    <p>“O kadar rahatladım ki kursa başlayınca,” demişti Melike, “insanın yaratıcılığını beslemesini bir kenara bırak, sırf orada tanıştığın yeni insanlar yeter. Oturmayı, kalkmayı bilen, iki çift laf edebileceğin insanlar. Bazen kurs çıkışında bir şeyler yemeye gidiyoruz, vallahi zamanın nasıl geçtiğini anlamıyorum. Ay bırakın da gideyim, yoksa herif beni boşayacak, diyorum. Baharda bir de sergi açacağız, şimdiden yazın ajandalarınıza, açılışta beni yalnız bırakmak yok, ona göre!”</p>

    <p>Melike kurs diyor, ajanda diyor: Gülüyor, gülüyor, gülüyor!</p>

    <p>Okan müzik setinin başına geçiyor, oynak bir şeyler bulamamaktan şikâyetçi, radyo kanalları arasında dolaşıyor, önce bir cızırtı, ardından bilmediğim bir şarkı... Melodiden de, sözlerden de, şarkıcının cinsiyetini ayırt edemediğim sesinden de nefret ediyorum. Karılarımız şarkıya eşlik ederek sofrayı toplamaya başlıyorlar. Kimseye ayıp olmasın diye anlamsız böğürtüye katlanıyorum.</p>

    <p>Herkes orta şekerli içiyor. Herkesin ruhu ortada. Uçlara gidemiyor kimse.</p>

    <p>Kızlar, karılarımız, bizimkiler, başımızın tatlı belaları... mutfakta gülüşüyorlar. Okan, öğretmenin sınıftan çıkmasını fırsat bilen ilkokul öğrencisi yaramazlığıyla yaklaşıyor. “Önümüzdeki hafta yine Rusya’dayım oğlum,” diyor, “bir punduna getir, izin falan al, yap bir numara da benimle gel.” Sol elinin parmak uçlarını birleştiriyor, dudaklarına götürüp abartılı bir öpücük konduruyor, yüzüğünün ışıltısı gözümü alıyor; koca bir “mucuk” sesi: “Her birinin bacağı Eyfel Kulesi gibi, ten desen mermer, gözlerin mavisini Bodrum’un en güzel koyunda göremezsin, yok böyle bir güzellik. Birkaç tanesinin cep telefonunu aldım, otele iner inmez doğrudan arıyorum. Ben duş yapana kadar, bunlar lobiye gelmiş oluyor. Bekledim, beklettin mavrası da yok. İlaç gibi yavrular. Yemek, içki, dans, sonra da sabaha kadar ha babam de babam... Sudan ucuz ulan, yol paranı da ben karşılayacağım, yeter ki sen ‘He!’ de...”</p>

    <p>Yılışık yüz ifadesi bir anda yok oluyor, kahveler geliyor. Önde karım, elinde tepsi. Arkada Melike, Okan’ın meleği: “İnsanlardan söz ederken ‘tane’ denilmez,” diyorum, Okan boş boş bakıyor suratıma. Karım geceyi mahvetme olasılığıma kızgın, tiksintiyle bakıyor, Melike bakmıyor bile. Gülüyorlar. Okan kahvesini alırken, keyifli bir türkü tutturuyor: “Tane tane benleri var yüzünde, yüzünde... Can alıcı bakışları gözünde...”</p>

    <p>Herkes orta şekerli içiyor. Sarı fincanların tabaklarında şeffaf pembelikleriyle huzur veren güllü lokumlar.</p>

    <p>Kapının ağzında gece boyunca saklanmış yeni bir sohbet konusu açılıyor. Dinlemiyorum. Elimde Melike’ nin ceketi, yıllardır onarım görmeyi bekleyen, içi boşaltılmış tarihî bir bina gibi dikiliyorum. Melike kollarını uzatıp ceketinin içine su gibi süzülürken “Ay, keşke kalkmasaydınız, bakın daha konuşacak ne çok şeyimiz var” lara, “En kısa zamanda bize bekliyoruz, makarna-şarap gecesi yapıp film izleriz”ler karışıyor. Sesler birbirine karışıyor, sarılmalar, öpüşmeler birbirine karışıyor.</p>

    <p>Tam çıkarlarken Okan dönüp “En çok da o akvaryum mudur, kavanoz mudur nedir ondan kurtulmana sevindim,” diyor, “neydi o öyle, iki tane balon gibi balık, tepelerinde masa lambası, yakışmıyordu sizin salona, baktıkça içim sıkılıyordu.”</p>

    <p>Karıma bakıyorum. Gülüyor. O an karımı, Okan’ı, melek karısı Melike’yi bir akvaryuma sokup üstlerine itfaiye hortumuyla su basmak istiyorum.</p>
  </div>

  <div class="html5_section">
    <h1 class="alt-baslik">4</h1>

    <p>Beşiktaş pazarında meyve alırken görmüştüm dükkânı: Orca Akvaryum. Aklımda olmamasına rağmen bir çocukluk düşümü yaşayabilmek için girivermiştim içeri.</p>

    <p>Çıkarken bir elimde kavanoz, kum, yem dolu torba, bir elimde de tombul turuncu bedenleriyle naylon torbanın içinde dönüp duran iki balık vardı: “Fazla yem vermeyin beyefendi, hem doyduklarını bilmezler hem de kavanoz hemen kirlenir. Haftada bir suyu değiştirin, unutmayın, suyu kaynatıp sonra da iyice dinlendireceksiniz. Soğuk havalarda kavanozun şöyle iki karış falan yukarısına gelecek şekilde bir lamba yerleştirebilirseniz ısıtmayı da sağlamış olursunuz. O kumun çok az miktarını dibe yayın, evde varsa üstüne de bir iki tane mavi boncuk atın, hem güzel durur, hem de nazardan korur.”</p>

    <p>Karım süs balıklarını sevmediğini söylemişti. Geniş yakasından teninin göründüğü yeşil bluzuna takılmıştı gözlerim; ben de yeşil bluzları sevmem, diyesim gelmişti. Kumral saçlarla oynayan, tırnakları kırmızı ojeli kalın parmakları da sevmem. Keşke söyleseydim, sevmediğim şeyleri tek tek saysaydım. O zaman sıra süs balıklarına olan sevgisizliğime de gelirdi. “Bu ikisini sevdiğimden değil, bir çocukluk düşünü gerçeğe çevirebilmek için aldım,” diyebilirdim. Demedim. Çünkü karım söylenmeye devam ederken, kavanozun dibine kum yaymakla uğraşıyordum. Hem zaten nazar boncuğu da bulamamıştım.</p>

    <p>Tombul turuncu balıkları geri götürmeyeceğimi anlayınca “O zaman adlarını ben koyacağım,” demişti. Daha şişman olan erkeğin adı Naci, ufak tefek, hafif benekli dişinin adı da Naciye oldu. Bu adlar karımı çok güldürürmüş. Kavanozun içinde dönüp duran zavallılara şöyle bir baktı, biraz gülümsedi, bir daha da ilgilenmedi.</p>

    <p>Böylece büyük amcamın adını taşıyan bir erkek balık ve ona uyumlu adıyla bir dişi balık, evimizin salonuna yerleşmiş oldu.</p>

    <p>Onlara her gün yem verdim, haftada bir sularını değiştirdim, asla adlarını fısıldamadım kavanozun karşısına geçip dalgalanarak yüzüşlerini izlerken. Ama karım...</p>

    <p><em>...neden karım deyip duruyorum, neden adını söylemiyorum... söy-le-ye-mi-yo-rum...</em></p>

    <p>...ama karım onları hep Naci diye, Naciye diye sevdi. Sevdi mi? Sevseydi, üniversite arkadaşlarıyla “kızlar partisi” yaptığı gece kavanozun tepesindeki masa lambasını kapatmayı unutmaz, sabah kalktığımda zavallı iki balığı kaynamış suyun içinde ters dönmüş bir halde bulmama neden olmazdı.</p>

    <p>Bir naylon torbaya koyduğum iki ölü süs balığını, babadan kalma evin bahçesine gömdüm. Çocukluğumda, evden çaldığım filtresiz sigaraları içip izmaritlerini aynı bahçeye gömdüğüm çocukluğumda, balığım olmamıştı. O sabah, o bahçeye bir daha hiçbir şey gömmemeye karar verdim.</p>
  </div>

  <div class="html5_section">
    <h1 class="alt-baslik">5</h1>

    <p>İşyerindekiler, kafanı toplayana kadar izinlisin demişlerdi. Büyük patron kafamı iki haftada toplayacağıma karar vermiş olmalı. İki hafta. Ailelerin, arkadaşların gelip gittiği ilk günlerden sonra, yalnız kalmak istiyor galiba fısıltılarıyla dolan evde geçireceğim iki hafta.</p>

    <p>Bugün yaşama dönmeme –bunu ben söylemiyorum, onlar söylüyor– altı gün kaldı.</p>

    <p>Kokoreç yemeye Beşiktaş’a gittim bu kez. Orca Akvaryum’un önünden geçerken başımı hafifçe çevirdim. Dükkân sahibinin beni tanıyıp sokağa fırlamasını, “Balıklar nasıl, yeni bir şeyler almak ister misiniz?” demesini istemedim.</p>

    <p>Balıklar öldü beyefendi. Balıklar da, karım da öldü.</p>
  </div>

  <div class="html5_section">
    <h1 class="alt-baslik">6</h1>

    <p>O gece rüyamda kendimi arabamın direksiyonunda gördüm.</p>

    <p>Güneşli bir gün. Ayçiçeği tarlalarının arasından geçiyoruz. Geçiyoruz? Biz? Yavaşça sağıma bakıyorum; karım tırnak diplerindeki etleri kemiriyor. “Yapma şunu,” demiyorum; “Tırnaklarımı yemiyorum ki,” demesini duymamak için.</p>

    <p>Araba teybinden yükselen olağanüstü melodi rüyamı kaplıyor. Trompetin çığlığı damarlarımda. Bakır boruda biriken tükürüğü bile hissedebiliyorum; derin bir nefes alıyorum.</p>

    <p>Havalandırmayı açmak istiyorum, havalandırmayı açmamı istemiyor. Konuşmak istiyor, konuşmak istemiyorum.</p>

    <p>Arka koltukta annemle babamı görüyorum dikiz aynasından bakınca. Dikiz aynasının dar alanına bütün bedenleriyle, bütün günlerini geçirdikleri oturma odasıyla, ellerindeki kuru yemiş kâseleriyle sığmışlar. Küçük dünyalarını istedikleri yere taşıyabiliyorlar; o kadar kalın ki kabukları, asırlar boyu tehlikeden uzak yaşayabilecekler. “Mutluluğundan başka ne isteriz ki oğlum,” diyor biri; sesleri birbirine dolanmış, kimin konuştuğunu anlayamıyorum. Gözümü kırparsam kaybolacaklarını biliyorum; ne de olsa bu benim rüyam. Kırpmakla yetinmiyorum, bir ayçiçeği tarlası boyunca yumuyorum gözlerimi.</p>

    <p>“Manyak mısın be, açsana gözlerini!” diye bağırıyor karım. İrkiliyorum, rüyada çığlık duymayı sevmem. Teypteki kaseti çıkarıyor hızla, “Başlarım senin müzik dinleme keyfine, beyefendi sanki konser salonunda içkisini yudumluyor, gireceğiz şimdi bir kamyonun altına!”</p>

    <p><em>Yağmurlu bir gündü. Yeşil bir apartmanın önünde buluşmuştuk. Midemi bulandırmıştı apartmanın rengi. Yakasında sahte leylak olan bir paltosu vardı. Ben ellerimi montumun cebinden hiç çıkarmadım. Tanışalı üç ay olmuştu, o yüzden nereye gitmemiz gerektiğini bilmiyordum. Şemsiyesini açıp koluma girdi. Bir ağaç kol kola yürümemizi engelledi. Ayrıldık. Tekrar birleştiğimizde başını omzuma koyup kulağıma bir gülücük hediye etti. Burnu kulak mememe değdi; evlenmeye o an karar verdik. O an, o ağacın neden olduğu kısa ayrılıktan kurtulduğumuz o an, neden güldüğünü asla öğrenemedim.</em></p>

    <p>Hâlâ arabanın içinde olmamıza, karımın hâlâ bana bağırıyor olmasına şaşıyorum. Hiç sevmem uzun süre aynı mekânda geçen rüyaları. Hiç sevmem. Dikiz aynası gözümü her açıp kapayışımda farklı bir görüntüyle selamlıyor beni. Şaşırmıyorum buna. Rüyalarımın değişmez yapısı tekrarlanıyor: iki parçalılık. Önümde geleceğim –ayçiçeği tarlalarıyla süslü harika bir yol–, ardımda geçmişim –ailem, iş arkadaşlarım, çocukluk anılarım, bilinen şeyler işte–. Kertenkelenin başı ile kuyruğu.</p>

    <p>Peki, kuyruk da kendine yeni bir vücut, yeni bir baş oluşturabiliyor mu?</p>
  </div>

  <div class="html5_section">
    <h1 class="alt-baslik">7</h1>

    <p>Dünyanın bütün çocukları mazgallardan içeri korkusuzca bakabilirler. En hanım evladı yetiştirilmişinden sokağın sunduklarından başka varlık bilmeyenine, kuzeyden güneye, doğudan batıya, uzun, kısa, zayıf, şişman, gözlüklü, kör bütün çocuklar. İnandığı, inandırıldığı Tanrı’nın derisi ne renk olursa olsun, mazgalın parmaklıklarına bakışlarını yaklaştırabilir, karanlıkta başka bir dünyanın gizli olduğunu bilir çocuklar. Belki bir karakoncolosun hırıltısı duyulur, belki de kürklü bir teyzenin düşürdüğü paraların hışırtısı. Belki sirkten kaçmış iki tane Bengal kaplanı kükrer karanlığın yüreğinde, belki futbol oynamayı bilen tavşanlar “Goool!” diye bağırır. Dünyanın bütün çocukları hesapsızca tükürebilir mazgallardan içeri: İsterse tek gözlü bir canavar, alnının orta yerine zamansız düşen yapış yapış sıvıdan rahatsız olup yeryüzüne çıkmaya karar versin; kim korkar ki? Bir ağaçtan koparılan dallar, tedirginlikten uzak şarkılar eşliğinde sokulur parmaklıkların arasından; ancak çocuklar dürtebilir dünyanın rahmini.</p>

    <p>Çocukluğun ezberindedir cesaret.</p>

    <p>Belki biraz olsun cesaretim olsaydı, dikiz aynasından yansıyan bütün görüntüleri iter, yola devam ederdim. Teypteki müzik susmuştu, ayçiçeği tarlaları geride kalmıştı çoktan, havalandırmayı çalıştıramıyordum, sıcak ruhumu kaynatıyordu, iri bir ter damlası alnımdan şakaklarıma topallayarak yol alıyordu. İki kişiydik arabada. Ben ve karım.</p>

    <p><em>...neden karımın adını söylemiyorum... yoksa adını da mı gömdüler?</em></p>

    <p>Yavaşça ellerine baktım; az önce tırnak diplerini kemirdiği parmaklarına. Cüzdanımdan para çeken ellerden ne kadar da farklıydı! Dudaklarına baktım sonra, yüzünün en güzel limanında demirlemiş sakin bir çizgi. Burnu vardı karımın; karanfilli çay kadar lezzetli bir burun. Gözleri. Hiç yalan söylemeyen gözleri. Sevgisizliğini bile haykırmaktan korkmayan gözleri. Kızgınlığının çığlığını saklamayan gözleri. Duyguların gerçek olduğu dünyaların yuvarlaklığını taşıyan gözleri. Daha ne diyebilirim ki? Benzetmelerin çirkinliğini, karımın –şimdi yerinde kim bilir nelerin olduğu– gözlerinden daha iyi ne anlatabilir?</p>

    <p>İşte ben, bu yüzden, öylesi gözlere sahip olamamamın tiksindirici rüzgârıyla, işte ben, ben tam da bu nedenle, yalansız bakamadığım için, ben, onun gibi mavi bakamayan ben, vişneçürüğü bir perdenin arkasından yaşamı gizlice dikizleyen ben, etleri yenmemiş ellerimin saygısızlığıyla, ben diye sunduğum kokmuş et yığınının kabul görmesini rica ederek, tuz tadında yalanlarımla ben, ah ben...</p>

    <p>Sonra herkes çok üzüldü halime. Daha çok üzülsünler diye, daha çok yalan söyledim. Bunu istiyorlardı. Verdim. Hiç ağlamadım. Daha da çok üzüldüler ağlamadığımı görünce. Şokta dediler. İlaçla ayakta duruyor dediler. Sıcak yemekler koydular önüme, yemezsem güçsüz düşeceğimi söylediler. Gücümü güçsüzlüğümden aldığımı anlamadılar. Yalnız kalmamam için nöbet tuttular. Sigara tuttular. Çakmak aramama izin vermeden ateş uzattılar. Ben üfledikçe dumanı, sis oldular. Kafanı toplayana kadar izinlisin, dediler. Ama uzun süre yalnız kalmamalıydım. Hayat devam ediyordu. Bunu ben söylemedim, buna da onlar karar verdiler. Güçlü olmanı isterdi dediler. Karımın sözü oldular.</p>

    <p>Oysa ben. O anda. Arabanın tekerleri sağa sola taşlar fırlatmaya başladığı anda. Karımın gözüne bakamayınca. Artık bakamayacağımı anlayınca. Yaptım.</p>

    <p>Aklıma eseni yaptım.</p>

    <p>Sonunun ne olacağını düşünmeden bastım gaza, kırdım direksiyonu.</p>

    <p>Emniyet kemerinin baskısını göğüs kafesimde hissettim. Yeşil ojeli bir kadının göğsüme oturduğu gecenin ağırlığı yankılandı kaburgalarımda. Dikiz aynası gözümün önüne geldi bir saniye için, mazgallar kadar karanlıktı.</p>

    <p>O gece rüyamda kendimi arabamın direksiyonunda gördüm.</p>

    <p>Güneşli bir gündü. Ayçiçeği tarlalarını bırakmıştık ardımızda. Biz? Artık “biz” yoktu ki. Başı arabanın dışına fırlamış karımın ellerine bakmak istedim son kez. Göremedim parmaklarını. Yumruk yapmıştı.</p>

    <p>Ortalığı bir kan kokusu kapladı. “Yoksa,” dedim fısıltıyla, “bu bir rüya değil mi?”</p>

    <p>Rüyalar kan kokar mı? Rüyalar kokar mı?</p>
  </div>

  <div class="html5_section">
    <h1 class="alt-baslik">8</h1>

    <p>Hafta sonu geldi. İki gün sonra işbaşı yapacağım. Güzel bir hava var. Amaçsız dolaşmaya uygun bir hava.</p>

    <p>Otobüsle Şişli, oradan metroyla Taksim. İstiklal’de uzun bir yürüyüş. Galatasaray’dan tramvayla Tünel. Asmalımescit’te bir kahve. Kitapçılar. Hoşuma giden bir kitap bulamamanın sıkıntısıyla Balıkpazarı’nda mola. Yarım ekmek arası kokoreç. İyice pişmiş. Çıtır çıtır. Bol acılı. Bir de ayran.</p>

    <p>Gümüşsuyu üstünden Dolmabahçe’ye koşar adım. Bir yandan sigara içerek. Oradan da ver elini Beşiktaş.</p>

    <p>Karım sevmezdi Beşiktaş pazarının kalabalığını.</p>

    <p><em>...adı neydi? adı neydi?</em></p>

    <p>Oysa ben seviyorum burada olmayı. Kalabalığın içinden geçip gidiyorum. Arasından değil, içinden. Görmüyorlar beni. Oysa ben her birinin yüzünü seçebiliyorum. Beni görmediklerini nereden biliyorum? Bilmiyorum, sadece bir his bu.</p>

    <p>Orca Akvaryum’un vitrinine takılıyor gözüm. İrili ufaklı balıklar. Bir kenarda, çirkin sesi dışarı kadar taşan, yediği fıstıkların kabuklarını yerlere atan rengârenk bir papağan. Sağdaki akvaryumun yanında, tel bir kafesin içinde iki yavru kedi; gözleri akmış, popoları pislikten sararmış, baygın yatıyorlar. Kedilerin altında, içi kum, bitki, dallar kaplı bir akvaryumda...</p>

    <p>...kıpırtısız...</p>

    <p>...bir kertenkele.</p>

    <p>İyice yaklaşıyorum. Sarkmış boyun derisi yavaşça inip kalkıyor. Tarihöncesinden kalma bir sükûnet var halinde. Doğasından koparılıp bir akvaryuma tıkılmış olmasından rahatsız ama yine de dikkatli; her an bir aladoğana ya da engerek yılanına av olabileceğini biliyor. Kuru, yeşil derisinin üstündeki pullar kuyruğunun ucuna kadar aynı düzende ilerliyor. Vitrinin önünde, kertenkelenin önünde diz çöküyorum. Akvaryumun arkalarına bakıyorum; bir dişisinin olup olmadığını görmek için. Gülüyorum sonra halime, belki de bu dişidir. Belki kocasının yanından koparılıp bu akvaryuma, mezara benzeyen bu akvaryuma tıkılmış hüzünlü bir dişidir. Kocası mı? Bir kertenkelenin mi?</p>

    <p>O anda dükkâna girip kertenkeleyi satın almaya karar veriyorum.</p>
  </div>
</body>
</html>
