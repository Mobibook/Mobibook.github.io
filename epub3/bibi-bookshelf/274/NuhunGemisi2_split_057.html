<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="ortabaslik" id="calibre_toc_10">Nuhun Gemisi Peşinde </h1>
				<p class="indentmetinitalik">Ağrıdağı Eteklerinde Geçirdiğim İlk Gün</p>
				<p class="normal">Ta ötelerde, uzaklarda, doğuda bir aydınlık... Bu aydınlık önünde, havada salınıp duran toz tabakasının arkasında... Son süratle ilerliyoruz. Şoföre, ikide bir soruyorum:</p>
				<p class="normal">“Dağ nerede?”</p>
				<p class="normal">“Biraz sonra gözükecek.”</p>
				<p class="normal">Gidiyoruz, gidiyoruz...</p>
				<p class="normal">En sonra dümdüz bir ovaya düşüyoruz. Dört bir yanımız yüksek tepeler... Yüksek tepelerin ötelerinde dağ. Tepeleri aştıktan sonra bir başka düzlük... Dağ gene ortalarda yok.</p>
				<p class="normal">Sonra, doğudaki ışıltı çoğalıyor. Tozlardan ince ince ışıklar süzülüyor.</p>
				<p class="normal">Birden karlı bir doruk. Ama birdenbire, tepemizde asılı kalmış gibi, apak, sabah güneşinin ışıltısına boğulmuş göklerde bir doruk.</p>
				<p class="normal">Şoför otomobili durduruyor.</p>
				<p class="normal">“İşte Ağrı.”</p>
				<p class="normal">Bıyık altından bir de gülüyor.</p>
				<p class="normal">“Bey, sen bu dağa mı çıkacaksın?”</p>
				<p class="normal">Yüreğime bir korku düşüyor. “Sahiden ben bu dağa mı çıkacağım?” Ama elden geldiği kadar belli etmiyorum.</p>
				<p class="normal">Dünyanın üstüne ikinci bir dünya gibi oturmuş dağ! Dünya ağırlığı altında eziliyor gibi... Ağrının cümle ağırlığını sırtımda duyuyorum.</p>
				<p class="normal">Çekine çekine: </p>
				<p class="normal">“Kısmet...” diyorum. </p>
				<p class="normal">Bu sefer şoför çokça gülüyor. </p>
				<p class="normal">Gülüp:</p>
				<p class="normal">“Hayırlısı...” diyor.</p>
				<p class="normal">Dağ, biz ne kadar yaklaşırsak o kadar büyüyor, heybetleşiyor.</p>
				<p class="normal">Yeni doğmuş güneş dağın eteğine, daha doğrusu sağ kanadı üstüne asılmış kalmış, bir ucu dağın kayalarına sürünüyor. Dağa zorla, yorulmuşcasına tırmanır bir hali var.</p>
				<p class="normal">Güneş bir zaman sağ kanat üstünde bir indi çıktı. Güneş Ağrıda oyuncak gibi.</p>
				<p class="normal">Doğubeyazıttayız. Yani, Ağrının tam dibinde... Ağrının doruğu tepemizde. İnsan göz açıp doruğa, şöyle ürpermeden, içinden ıssız, yapayalnız kalmış bir korku geçmeden bakamıyor...</p>
				<p class="normal">Doğubeyazıt sıcak, toz duman içinde... Ama biraz ötemizde Ağrının karlı yamaçları... Sıcak burada nedense başka yerlerdeki tesiri yapmıyor.</p>
				<p class="normal">Ciple benden biraz sonra gelen Fransız heyeti, dağa karşı durmuşlar, ha bire bakıyorlar. Hayretle, büyümüş gözlerle dağa bakıyorlar. O gün, belki akşama kadar, durmadan dinlenmeden dört dönüp dağa baktılar.</p>
				<p class="normal">Ve gece oldu. Gecede ağustos ayının kocaman yıldızları var. Yıldızlar, Ağrının doruğuna yapışmışlar... Adeta çivilenmişler gibi... Ağrının doruğunda bir yıldız harmanı...</p>
				<p class="normal">Gecede, gecenin karanlığında Ağrı daha korkunçlaşıyor. Daha heybetli. Dünyayı iki kısma ayırıyor sanki. Ötesi apayrı, periler, devler dünyası... Efsane dünyası... Öyle geliyor insana... Masalların Kaf dağı.</p>
				<p class="normal">Nuhun gemisini arıyoruz. Bu da akıl mı, diyen çok. Kim ne derse desin, biz arıyoruz işte. İnsan, bu karanlıkta, karanlığın üstüne ikinci bir karanlık gibi yüklenmiş yıldızların ortasındaki dağa bakıyor da, sahiden Nuhun efsanevi gemisinin biraz önce buraya demirlemiş olduğuna inanıveriyor. Tufan, çok eskiden değil de, biraz önce olmuş gibi... Şu geceyi delen yarasa, kendisini gemiden dışarı atan ilk mahluktur. Ötekiler dağdan biraz sonra inecekler.</p>
				<p class="normal">Nuh gemisi hakkında Fransız heyetiyle konuşuyorum. “Böyle bir şey olur mu, olabilir mi?” diye soruyorum.</p>
				<p class="normal">Bu işte gayet ciddiler. Geminin dağda bulunabileceğini, bu bulma şerefinin de kendilerinin olacağını söylüyor, geminin enkazının şimdiye kadar nasıl kalabileceğinin izahını yapıyorlar:</p>
				<p class="normal">1— Gemi toprak altında kalıp kömür kesilebilir.</p>
				<p class="normal">2— Buzların altında kalıp çürümez. </p>
				<p class="normal">Daha buna benzer bir sürü şeyler...</p>
				<p class="normal">İçlerinden biri var: Zayıf, orta boylu biri. Kutup kaşiflerindenmiş. Adı Jean de Riquer.</p>
				<p class="normal">“Yarın dağa çıkıyoruz,” dedi. “Gemi şu vadideki karların altındadır.”</p>
				<p class="normal">Sevinç içinde gülümsüyor:</p>
				<p class="normal">Ellerinde, daha önce gezmiş seyyahların mektupları, geminin nerede olabileceğini gösteren planlar, haritalar var. Bundan otuz yıl önce Ağrıda incelemede bulunmuş Fransız bilginlerinden Louis Marinin doruktan 1200 metre aşağıda gemiye benzer bir cisim gördüğü üzerinde çok duruluyor. En büyük araştırma o bölgede yapılacak.</p>
				<p class="normal">Yarın Doğubeyazıttan birinci kampa doğru yola çıkacağız. Sonra ikinci kamp, sonra doruk. Şu uzun yolculuktan sonra bir de yorgunum ki... Allah bilir ya, Ağrıdağını hiç gözüm kesmiyor. Görür görmez Ağrı başımı döndürdü. Ama çarnaçar çıkacağız. Ta İstanbuldan bu iş için geldik.</p>
				<p class="normal">Sabah oluyor. Hazırlık tamam. Dağa çıkacak gerilla bölüğü, bizlerden önce bütün hazırlığını tamamlamış. Kampları Ağrının eteğinde. Biz de onlara gideceğiz bugün.</p>
				<p class="normal">Tam hazırlığımız bitiyor, hareket edeceğiz. Birden Ağrının üstünde kapkara bir duman... Bütün Ağrı ta eteklerine kadar duman içinde kalıyor. Duman yavaş yavaş ovaya iniyor. Belalı bir yağmur. Oluk oluk. Şimşekler çakıyor. Ağrıya bakıyorum. Bu yağmur, yağmur değil, yağmur gibi bir şimşek seli dört bir yandan durmadan Ağrıya akıyor. Karanlık, yağmurlu, boralı Ağrı, ışık içinde... Işığa boğulmuş.</p>
				<p class="normal">Ağrıyı iyi bilen gerilla subayları:</p>
				<p class="normal">“Çok iyi oldu bu yağmur,” diyorlar. “Yarın ortalık sütliman olur. Dağda bir tek bulut parçası kalmaz.”</p>
				<p class="normal">Hakları var, sonradan öğrendim ki Ağrıda küçücük de olsa bir tek bulut parçasının bulunması hayra alamet değildir. O küçücük bulutun neler yapabileceğini git de Ağrıda gör. Bora, fırtına...</p>
				<p class="normal">Bu sebepten o gün birinci kampa gitmeyip, heyetin Nuhun gemisini bulabileceğini sandığım, dağın kuzeyinde bulunan Ahuri vadisine doğru, Iğdır üstünden yola çıktık.</p>
				<div class="calibre1" id="calibre_pb_58"/></body>
</html>