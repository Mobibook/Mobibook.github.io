<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Dağ Başlıyor</p>
				<p class="normal">Bir yağmur sonu akşamı... Kampımız Ağrının eteğindeki düzlüktedir. Yağmur sonu toprağı mis gibi kokuyor. Bu toprak... Bu toprak bir bahar toprağı gibi taze ve tatlı kokuyor. Toprak kokusunun bu kadar tatlısı yalnız Ağrıya has olsa gerek. Sonra bu toprak kokusuna bir koku daha karışıyor. Ben bu kokuda dertli, belalı, ama her şeye rağmen tatlı çocukluğumu yaşadım: Bizim Çukurovadaki köyün önünden Ceyhan ırmağı akar. Ceyhan ırmağının kıyılarında “püren” dediğimiz bir bitki vardır. İşte burada, toprak kokusuna karışan koku, bu “püren” kokusudur. İnsan neler düşünmüyor: Bir yangın içindeki Çukurova... Ala karlı Ağrıdağı. Nereden nereye!.. Pürenle ellerimiz Ağrıdağında birleşti. Oradaki herkese, elime bir tutam püren alıp gösteriyorum. Püreni bir koklayan bir daha kokluyor. Buna bir seviniyorum ki...</p>
				<p class="normal">İnce ince püren dallarını koparıp bir demet yapıyorum. İstanbuldaki sevdiklerim de püreni koklasınlar...</p>
				<p class="normal">Bu gece noldu böyle? Bu gece, bütün çocukluğumu, Çukurovamı buluyorum Ağrı eteklerinde... Şiiriyle, belasıyla...</p>
				<p class="normal">Şiiri, kokusu püren, belası da sivrisinek... Bir sivrisinek var, Çukurova sinekleri yanında sinekten bile sayılmaz... Ağrı değil, Çukurova... Kamp değil, bizim köy...</p>
				<p class="normal">On kişi bir çadıra doluyoruz. Erken kalkmak için, erken uyumak gerek. Meraktan, bu çıldırtıcı toprak, püren kokusundan gözüme uyku girmiyor...</p>
				<p class="normal">Sonra sivrisinekler... Buranın sinekleri bir de kocaman ki... Ağrı sinekleri, Çukurova sinekleri gibi cılız olacak değil ya... Sinek göz açtırmıyor. Uykudan geçtik artık... Şu sineklere parçalanmadan yakayı bir sıyırsak... Büyütüyorum sanılmasın. Bu böyle.</p>
				<p class="normal">Yanımda yatan, dağ gönüllüsü Doğubeyazıt kaymakamıdır. Çırpınıp duruyor.</p>
				<p class="normal">Neyse, göz yummadan sabahı ediyoruz. Yorgun yorgun Ağrıya doğru... Ağrı her derde devadır, derler. Bizim yaralarımıza da belki... Sineğin kabarttığı, deldiği yerler sızlıyor.</p>
				<p class="normal">Ortalık usuldan aydınlanmış. Toprağa uzanıp doya doya püren kokluyorum. Bütün yorgunluğum geçiyor. Terütazeyim. Anamdan yeni doğmuş gibiyim.</p>
				<p class="normal">Kampta telaş, hazırlık... Acele ediyoruz. Gün doğmadan Eli yaylasını tutmalı... Yoksa sıcak yakar kavurur. Sıcaktan bir adım atılmaz. Eli yaylasından sonra soğuk başlar artık. Ondan sonra sıkı giyinmek gerek.</p>
				<p class="normal">Ceket, gömlek, atlet... Üst tarafımız çırılçıplak. Ürperiyorum. Çıplak sırtıma bir asker çantası bağlıyorum, içinde sigaralarım, fotoğraf makinam var.</p>
				<p class="normal">Çok kalabalığız... Ağrıya sefer var sanki...</p>
				<p class="normal">Önceleri çok neşeli olan Nuh gemisi arayıcıları bu sabah çok durgun, kederliler nedense.</p>
				<p class="normal">Yanlarına sokulup, “Nuhun transatlantiği,” diyorum.</p>
				<p class="normal">Kısa boylusu ve en neşelisi, eliyle doruğu işaret edip:</p>
				<p class="normal">“Orada işte,” diyor.</p>
				<p class="normal">Nuh Hazretleri eğer böyle olacağını bilseydi, gemisini gidip de Ağrının doruğuna kondurmazdı. Biliyoruz, biliyoruz ki Nuh iyi adamdır. O olmasaydı şimdi dünyamız bomboş kalırdı. Bu kadarcık iyiliği de esirgeyecek değildi ya?</p>
				<p class="normal">Ağrının tepesindeki üşümüş yıldızlar ağarıyor.</p>
				<p class="normal">Gün, doruğun çok aşağılarından, Ağrının sağ kanadı üstünden doğar. Orada bir ağartı, kocaman, fışkırmaya hazırlanmış bir top ışık... Öyle duruyor. Ne gün doğuyor, ne de kızarıyor. Kocaman, birikmiş bir top ışık!..</p>
				<p class="normal">Yönümüzü Ağrıya döndük. “Uğurlar olsun.”</p>
				<p class="normal">Ver elini Ağrının doruğu... İçimizde biri var. Yüzü sapsarı kesilmiş, dudakları titriyor.</p>
				<p class="normal">Arkadaşlar takılıyorlar:</p>
				<p class="normal">“Bu halin var da neden gelirsin?”</p>
				<p class="normal">Öteki susuyor.</p>
				<p class="normal">Tırmanıyoruz. Eteklerde ayaklarımız toprak görmüyor. Hep taş... Yerinden oynamış taşlar... Taşların, kayaların hiçbiri yerli değil. Başka yerlerden gelmişler. Başka yerlere, ovaya, aşağılara gidecekler. Taşlar, kayalar renk renk. Kırmızısı, karası, yeşile çaları... Sarısı da var... Korkunç, taş dolmuş dereler geçiyoruz. Daha ilk başta insan bu dağa çıkmanın ne kadar zor olduğunu anlıyor. Ayak, toprak yüzü görmüyor, dedim... Taşlar da başka dağların taşları gibi yerli değil. Bir basıyorsun, ayağının altındaki taş kayıyor. Şu dağcılık sopasını icat edenin eli dert görmesin. O olmasaydı, gerçekten halimiz dumandı. Kayıp parçalanmak işten bile değil...</p>
				<p class="normal">Daha şimdiden başladık. Halbuki yürüdüğümüz yerler o kadar dik, sarp da değil. Önden gidenler bağırıyorlar:</p>
				<p class="normal">“Taş!”</p>
				<p class="normal">Bu bir paroladır. Önden gidenin ayağından bir taş kayarsa, aşağıdakiler başlarının çaresine baksınlar diye “taş, taş!” bağırılır. Aşağıdakiler de ona göre kendini korur. Kayan bir taş olsa neyse ne! Bir taş, ikinci taşı getiriyor. Aşağı doğru bir taş seli...</p>
				<p class="normal">Biraz yükselince gün doğdu. Çıplak, terli bedenler gün ışığında parlıyor.</p>
				<p class="normal">Daha Eli yaylasına epey var. Terden gömlek giyilmiyor. Yokuş yukarı insan sıcaktan çatlayacak. Beş saatlık sıkı bir yürüyüşten sonra Eli yaylasındayız. Eli yaylasında, bir su başında yaylacı çadırları. Çadırlar düzlükte bir oba olmuşlar. Eli yaylasının ayranı çok güzel...</p>
				<p class="normal">Şaşkın şaşkın bizim şu çıplak, yorgun halimize bakan köylü kadınlar, ha bire ayran taşıyorlar.</p>
				<p class="normal">Hasan Çöktüye bir saatlık misafirlikten sonra tekrar yola düzülüyoruz.</p>
				<p class="normal">İncecik, serin yayla havası, bir saat içinde bütün yorgunluğumuzu gideriyor.</p>
				<p class="normal">İşte bundan sonradır ki olan oluyor. Sarp, duvar gibi dik, her basışta dökülen taşlarıyla Ağrıyla cebelleşme başlıyor.</p>
				</div>
<div class="calibre1" id="calibre_pb_61"/></body>
</html>