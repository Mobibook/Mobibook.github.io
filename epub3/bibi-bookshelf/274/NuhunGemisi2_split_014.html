<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Bir Mahpusane</p>
				<p class="normal">İşin kolayını bulduk. Vanın içini gez, pazaryerine gel, şehrin dışına çık, konuş insanlarla. Dostluk, ahbaplık, kardeşlik bir merhabadır. Bir “merhaba” dedin mi, tamam. Ne sorarsan sor. O sana derdini döksün, sen ona içini aç. Ayrılırken de seni unutmayacağına yemin etsin, sen onu unutmayacağına söz ver. Bu Vanın insanları böyle işte.</p>
				<p class="normal">Büyük bir yol var, Ekrek dağının ötelerinden gelir. Her gün bu yoldan köylere doğru açılıyorum. Yolda selamlaşıyoruz, yolda ahbap oluyoruz. Evlere davet olunuyorum.</p>
				<p class="normal">Vana geldiğimin üçüncü günüdür. Gene bu yoldayım. Karşımdan yüklü öküzlerle köylüler geliyorlar. Öküzlere soyulmuş kavak yüklemişler. Bir ikisinde de teneke var. Bir öküzün üstüne de yirmi, yirmi bir yaşlarında bir delikanlı binmiş. Merhabalaşıyoruz, hal hatır sorup, konuşuyoruz.</p>
				<p class="normal">Bir ara, öküze binili delikanlıya soruyorum:</p>
				<p class="normal">“Günah değil mi,” diyorum, “yazık değil mi?”</p>
				<p class="normal">Hemen öküzden iniyor. Yüzüme bakmadan:</p>
				<p class="normal">“Çok uzaklardan gelmişem ağa, yorulmişem.”</p>
				<p class="normal">“Öyle ise neden indin öküzden?” diyorum.</p>
				<p class="normal">Yüzü ateş gibi oluyor, başı yerde.</p>
				<p class="normal">“Ayıptır,” diyor.</p>
				<p class="normal">İçimden kör olsun zaruretler, kahrolsun yokluk kahrolsun, düşüncesi geçiyor.</p>
				<p class="normal">Burada öküze yük vurmak günah sayılmıyor da binmek günah ve ayıp sayılıyor. Sayılıyor ama öküze binmeyen de yok. Herkes biniyor da, Vana girerken iniyorlar.</p>
				<p class="normal">Başka bir gün yine aynı yoldayım. Ekrek dağının karları ışılıyor. Karşımdan iki atlı geliyor. Atlılar kadın. Geniş etekleri atların sağrılarını, kuyruklarını örtmüş. Kadınlar atların üstünde, ağıt söyleyip çığırıyorlar. Biri durup, biri söylüyor. Biri durup, biri... Yanımdan hızla geçtiler. Beni bir meraktır sardı. Arkaları sıra geri döndüm. Boyuna ağlayıp söylüyor atlılar. Ama benden uzaklaştılar. Şehirden önleri öküzlü iki kişi çıktı. Atlıların yanına gelince durup konuştular. Atlılar ağlamayı kesti. Atlılar ağlayarak ayrıldılar.</p>
				<p class="normal">Şehirden gelen yolculara sordum:</p>
				<p class="normal">“Neden ağlıyor,” dedim, “bunlar?”</p>
				<p class="normal">Birisi:</p>
				<p class="normal">“Gardaş,” dedi, “bunin gocasi vurmiş bir adami, girmiştir mapusaneye... Ağlir onin için.”</p>
				<p class="normal">“Neden vurmuş adamı?”</p>
				<p class="normal">“Herkes diyri başge başge, sen inanme... Yalandırlar hepsini... Döğüş terle döğüştür.”</p>
				<p class="normal">Bütün Van bomboş. Ekilmiş yer yok, diyecek kadar toprak ekilmemiş. Burada da mı tarla kavgası? Olur şey değil.</p>
				<p class="normal">Dolaş gel pazaryerine. Dolaştım geldim. Üst yanda buğdayı çeç etmişler. Buğday satılan yer esas pazaryerinden ayrı. Orası ıssız.</p>
				<p class="normal">Beride öküzler, mandalar rahatça uzanmışlar geviş getiriyorlar. Yükleri üzerinde. Bir kadın, bir çocuk bekliyor öküzlerin, kağnıların başını. Erkekler alışverişte. Kadınlar, ayak bileklerine renkli boncuklar dizmişler. Bunlara “halhal” diyorlar.</p>
				<p class="normal">Ortada, hayvan pisliklerini öbek öbek yığmış kadınla konuşuyorum.</p>
				<p class="normal">“Ne yapacaksın bunları?”</p>
				<p class="normal">Kadın şaşırıyor. Sonra da kızıyor.</p>
				<p class="normal">“Senge ne? Toplirem men toplirem. Sen muhdersen?”</p>
				<p class="normal">Pazaryerindeki pislik cabadan toplanıyor, cümle evlerin önü her sabah, her akşam süpürülüp sulanıyor tertemiz. Bu kadar yardımcısı olur da, Van Belediyesinin sırtı yere gelir mi hiç?</p>
				<p class="normal">Bir kız çocuğu bir koyunun yanına oturup boynuna sarılmış. Baba da eli belinde, asker ceketi giyili, yanda öylecene duruyor.</p>
				<p class="normal">Babaya:</p>
				<p class="normal">“Satacak mısın?” dedim.</p>
				<p class="normal">“Satmışem,” dedi.</p>
				<p class="normal">“Kız,” dedim, “boynuna sarılmış!”</p>
				<p class="normal">“Goyin onindir,” dedi. “Gayri gidir.”</p>
				<p class="normal">“Bak,” dedim, “boynuna sarılmış.”</p>
				<p class="normal">“Ağlir ağlir durir,” dedi.</p>
				<p class="normal">“Niçin sattın?” dedim.</p>
				<p class="normal">“Un gelmemiş,” dedi, “ekmek yokdir.”</p>
				<p class="normal">“Sizler ekmez misiniz?”</p>
				<p class="normal">“Ekmişiz ama, az gelmiştir.”</p>
				<p class="normal">“Başka yok mu?”</p>
				<p class="normal">“İki goyin daha vardir çok şükür. Guri galmamişiz.”</p>
				<p class="normal">“Kız ağlar,” dedim.</p>
				<p class="normal">“Ağlasin,” dedi.</p>
				<p class="normal">Kız da koyunun boynuna sıkı sıkıya sarılmıştı.</p>
				<p class="normal">Ötede de beş altı koyunun başında bir adam duruyordu. Geri dönüp demin konuştuğum adama sordum:</p>
				<p class="normal">“Bu niçin satıyor?” dedim.</p>
				<p class="normal">“Onlar heç ekmiler. Goyin satirler buğda alirler.”</p>
				<p class="normal">Pazaryerinde pazarlık devam ediyordu.</p>
				<p class="normal">Akşamüstüdür. Çarşıda kimsecikler kalmamış. Dükkanların çoğu örtülmüştür. Gene o bol, her parçasına bir insan sığacak kadar geniş olan nakışlı pantolonlardan giymişti. Pantolonu eskiydi. Yukarısında da yırtık bir ceket vardı. Yüzü incecik, uzun, zapzayıftı. Yüzü ayva tüylüydü. Yanına vardım.</p>
				<p class="normal">“Merhaba,” dedim, “ne geziyorsun?”</p>
				<p class="normal">“Merhaba,” dedi, “ben Türkçe bilmiyorum.”</p>
				<p class="normal">Elinde paralar vardı. Bakıp duruyordu paralara. Sonra, avcunu bana doğru uzattı.</p>
				<p class="normal">“Bunlar kaç kuruştur?” dedi.</p>
				<p class="normal">Saydım, otuz iki kuruş.</p>
				<p class="normal">Söyledim.</p>
				<p class="normal">“Bana,” dedi, “şeker al bunlarla.”</p>
				<p class="normal">Bir dükkana götürdüm. Sandıklarda şekerlemeler vardı. Hani, o boyalı, nakışlı şekerlemeler var ya, onlardan beğendi. Alıp beraber çıktık.</p>
				<p class="normal">Dedim ki:</p>
				<p class="normal">“Kardeşim, niçin geldin Vana?”</p>
				<p class="normal">“Hastayım,” dedi. “Burada ‘Tuhtur’ adında bir adam varmış, onu arıyorum.”</p>
				<p class="normal">Yüzüne baktım. Allah bilir ya, bunun derdi ince hastalık.</p>
				<p class="normal">Düşündüm. Vana üniversite açalım mı diye bu delikanlıya sorsam mı ola?</p>
				<p class="normal">Bu delikanlıyı Vanda tanıştığım bir öğretmen arkadaşa söyledim. Zaten doluymuş. Boşandı.</p>
				<p class="normal">“Bu da mı mesele,” dedi, “bu da mı? Kara kışın zehir gibi ayazında burada insanlar yalınayak kara basarlar. İş yok, güç yok. Ne iş görsünler. Altı ay bomboş.”</p>
				<p class="normal">Sonra:</p>
				<p class="normal">“Van,” dedi, “Van bir mahpusanedir, üç ayda bir, bir gazete yüzü görmediğiniz olur. Hasret kalırım dünyaya. Güya koyun memleketi burası. Git kasaba, al bir kilo et, vur duvara yapışır. Sakız gibi... Kışın Rahva yokuşunu kar basar. Ne giden, ne gelen... Gelirken gördüğünüz o Rahva düzünde telgraf direklerinin tepesine basa basa yürürsünüz. İşte böyle... Sebze yüzü görmezsiniz. Ağustosta domates. Ye de iflah ol. Bazı günler okuldan eve gidilmez. Gece kahveden dönerken kurtlar gelir önünüze. Şehir kurtlarla dolar. Kurtlar mahallelerden köpekleri kaçırırlar. Doğu batı yok, yurt bir bütündür, diyorlar. Bunu diyenler gelsinler, Vanda bir yıl yaşasınlar da öyle desinler o sözleri. Van mahpusanelikten kurtarıldığı, yani Vana yol yapıldığı zaman, doğu batı farkı aradan kalkacaktır,” dedi.</p>
				<p class="normal">Öğretmen arkadaşın hakkı var. Van, mahpusanelikten kurtarılmalı. Vanın derdi çok ya, yol birincisi.</p>
	</div>
<div class="calibre1" id="calibre_pb_15"/></body>
</html>