<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="ortabaslik" id="calibre_toc_8">Görülmemiş Lüfer Akını</h1>
				<p class="normal">İstanbula lüfer akını var...</p>
				<p class="normal">Vakit gece... Haliç balıkçı kayıklarıyla dolmuş. Kayıkların üstüne basa basa Karaköyden Eminönüne gitmek mümkün...</p>
				<p class="normal">Geceleri, dört bir yanına keskin bir koku salan, karanlık bir mağara gibi insanın içini ürperten, yapayalnız kalmış hissini veren Haliç, balıkçı kayıklarının binlerce ışığı ile donanmış. Burası Haliç değil, bambaşka, pırıltılı bir dünya. Gökyüzündeki yıldızları toplayıp, şöyle Halice serivermişler...</p>
				<p class="normal">Kasımpaşanın, Cibalinin fakir halkı, tam bir haftadır bayram ediyor. Sokak aralarında kadınların, çocukların ellerinde birer lüfer salkımı.</p>
				<p class="normal">Kasımpaşanın ünlü satıcısı İbrahim bağırıyor:</p>
				<p class="normal">“Yaşa bre lüfer! Şen ettin bütün evleri. Şen olsun yurdun yuvan!”</p>
				<p class="normal">Çıplak ayaklı, gözlerinde tokluğun verdiği bir memnunluğun sarhoş pırıltıları dolaşan avareler, hep bir ağızdan:</p>
				<p class="normal">“Yaşşa bre lüfer!” diye bağırıyorlar.</p>
				<p class="normal">Yaşşa be lüfer! Aziz ol lüfer. Sen ettin bu işi!</p>
				<p class="normal">Bugünlerde, bir lüfer türküsü dillere destan olursa şaşmayın. Lüfer milletin yüzünü güldürdü.</p>
				<p class="normal">Ben de bu çılgın sevinç selinin içine katıldım. Ömrümde balık tutmadım. Olta kullanmadım. Zokanın ne olduğunu, ne belalı şey olduğunu ilk defa burada gördüm.</p>
				<p class="normal">Uzun sözün kısası, işte bunca acemiliğime rağmen, ben de dün gece sabaha kadar, soğukta titreye titreye balık tuttum. Diyeceksiniz ki, bu bahar gününde de insan titrer mi? Bal gibi titriyor. Halicin nemli, ağır havası, insanın tenine tuz gibi yapışıyor. Tutkal gibi yapış yapış bir ıslaklık.</p>
				<p class="normal">Karaköy iskelesine gittim önce, kiralanacak kayık aradım. Kaç lira teklif ettimse aldıran olmadı.</p>
				<p class="normal">Biri:</p>
				<p class="normal">“Arama be abi,” dedi. “Kayık bulamazsın. Millet hep lüferde.”</p>
				<p class="normal">Dört dönüyorum. Ne yaptımsa kayık bulamadım.</p>
				<p class="normal">Haliçten, ışık selinin içinden balıkçıların sesleri geliyor.</p>
				<p class="normal">Çarnaçar dönüp Köprüden, yani Köprünün Haliç iskelesinden balık tutanları seyre dalıyorum.</p>
				<p class="normal">Köprünün kenarında demir atmış motorların içlerinde, kayıkların içlerindeki kadar balık tutanlar var. Aralarına karışıyorum.</p>
				<p class="normal">Saat on sularında bir kayık yanaştı Köprüye, bakkal kayığı... Kayıktan kayığa alışveriş... Bu bakkal beni kayığına almaz mı? Alması gerek. Ne zararım olur ona! Teklif ettim, kabul etmedi.</p>
				<p class="normal">“Ne istersen veririm,” dedim.</p>
				<p class="normal">Gene olmadı.</p>
				<p class="normal">Ötelerden, bakkalla bu konuşmamızı duyan kara bıyıklı biri beni çağırdı:</p>
				<p class="normal">“Gel be ahbap... Ne kadar meraklısın, beraber tutalım.”</p>
				<p class="normal">Kayığı yanaştırdı, girdim.</p>
				<p class="normal">“Benim adım Ferhat Çalışkan, arkadaşım da Ali...”</p>
				<p class="normal">“Balıkçı mısın Ferhat?” diyorum.</p>
				<p class="normal">On beş yıldır balıkçılık yaptığını söylüyor.</p>
				<p class="normal">Ali ile Ferhat her oltayı atışta bir balık çıkarıyorlar denizden.</p>
				<p class="normal">Yanda çok ihtiyar, pamuk sakallı biri:</p>
				<p class="normal">“Böyle balık akınını, İstanbul İstanbul olalı, Haliç Haliç olalı görmemiştir. Denizin dibi balıkla döşeli. Denizin dibinde bir avuç toprak bulamazsın şimdi, tüm balığa kesmiştir.”</p>
				<p class="normal">Böyle olmasa bu kadar çok balık çıkar mı?</p>
				<p class="normal">Öteden biri uzun bir kahkaha atıyor.</p>
				<p class="normal">“Hey koca lüfer, aslan lüfer, ne hallere düştüğünü görürsen, belki adını değiştirir, lüferlikten istifa edersin. Gör bak seni kimler yiyor! Üç yüz elli, dört yüz kuruşa olan lüferin kilosu şimdi seksen kuruşa.”</p>
				<p class="normal">Kayıktan kayığa: “Gümüş, gümüş!” diye bağırıyorlar. “Gümüş” demek, “balık satan var mı?” demekmiş.</p>
				<p class="normal">Tanesini 18, 20 kuruşa, gümüşçülere satan satana.</p>
				<p class="normal">Kayıklar yan yana, sırt sırta... Kürekler oltalara takılıyor. Biribirlerine ağza alınmaz küfürler savuruyorlar. Arada bir de zorlu bir kavga oluyor. Kayıktan kayığa kürek sallıyor, yaka paça oluyorlar. Hele kavganın biri ömür oldu. Biri bir kayıkta, öbürü başka bir kayıkta. Biribirlerine veryansın ediyorlar. Sonunda ikisi de denize yuvarlandılar. Balıkçılar, gülüşe oynaşa bunları sudan çıkardılar. Sudan çıkanlar da hallerine gülüyorlar.</p>
				<p class="normal">Bazan neşe kaçıveriyor. Gülenler, oynayanlar, birden duruluveriyorlar. Bu, balığın azaldığı andır.</p>
				<p class="normal">Ferhat:</p>
				<p class="normal">“Abi,” diyor, “bu balık akını sağanağa benzer. Gelir gider. Şimdi denizin dibi balık doludur. Biraz sonra bir tekini bulamazsın.”</p>
				<p class="normal">Saat on ikiye doğru bizim Ferhat yükünü tuttu. Balığın tanesini 20 kuruştan gümüşçü İbrahime devredip gitti.</p>
				<p class="normal">Ben de gümüşçü İbrahimin kayığına misafir oldum. Üçümüz üç yerden oltaları denize salmışız. Her atışta çıkarıyoruz. Ben, üç tane oltayı balığa verdim. Balığı çekiyorum, tam kayığa alacakken balık çırpınıp “cup” diye geri denize fırlıyor. Benim de yüreğim balıkla birlikte... Herhalde bunun da bir usulü var.</p>
				<p class="normal">Balıkçılar, biribirlerine katiyen balığın kaç metrede olduğunu söylemezlermiş. Bizim arkadaş İbrahim bir iki yokladıktan sonra, bana dönüp: “18 kulaç, 20 kulaç at!” diye sesleniyor. Dediğini yapıyorum.</p>
				<p class="normal">Balıkçılar, bir bana bir İbrahime bakıp, laf atıyorlar:</p>
				<p class="normal">“Acemi mi yetiştiriyorsun İbrahim?”</p>
				<p class="normal">İbrahim izahat veriyor:</p>
				<p class="normal">“Bunlar kimsenin balık tutmasını istemezler. Herkes balık tutarsa kime balık satacağız, diyorlar.”</p>
				<p class="normal">Hakkı da var.</p>
				<p class="normal">Acemi insan balık tutamaz. Vay aceminin haline bunlar arasında.</p>
				<p class="normal">Sabaha karşı balık kalmıyor. Bütün oltalar saatlarca denizde bekliyor. Hiç çeken yok oltayı ve adamlar uyukluyorlar. Nerdesin lüfer, nerdesin deminki neşe?</p>
				<p class="normal">Balık çıkmayınca herkes gibi benim de canım sıkılıyor. Köprüye çıkıp İbrahimle salep içiyoruz. Her yanım balık kokuyor. Sabaha karşı eve geliyorum.</p>
				<p class="sag">29.4.1952</p>
				</body>
</html>