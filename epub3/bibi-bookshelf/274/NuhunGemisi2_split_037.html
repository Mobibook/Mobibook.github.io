<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="calibre4"><span class="idebold"><span class="ideitalik">4</span></span></p>
				<p class="sag">Erzurum, 14 Ocak 1952</p>
				<p class="normal">Kar tepelerce yığılmış. Deveboynu belalı yer. Deveboynunda tipi bora eksik olmaz. Eğer bugünkü durumu sorarsanız, beterin beteri. Bir tipi savuruyor ki, göz açıp bakılmıyor. Beş metre ileriyi görmeye imkan yok. Bunun adını da beyaz karanlık koymalı. Her ne ise, bugün köylere gideyim mi, gitmeyeyim mi? Tuhafa gitmesin, düşünülecek meseledir bu. Her şeye rağmen gitmeliyim. Deveboynunun tipisi merhaba!</p>
				<p class="normal">Kar makinaları yol açıyor. Onlardan birine bindim, makinanın yanlarından bir kar fışkırıyor ki, deme gitsin. Yol temizleniyor ama, temizlendikten birkaç saat sonra gene doluveriyor. Şu kar makinaları olmasaymış hani, felakete uğrayanlar bütün bütün açlıktan, soğuktan ölürlermiş.</p>
				<p class="normal">Sözü yardım meselesine getireceğim. Buradakiler, karınca kaderince, ellerinden ne gelebilirse yapıyorlar. Tamamen yıkılan dört köyün halkına her köyden yardım ediliyor. Ya ötekiler, çadırlardaki köyler? Onlar, asıl onlar, şimdi ölümle kucak kucağalar.</p>
				<p class="normal">Az hasara uğrayan köylerden biri de, Korucuk köyüdür. Bunlara çadırdan başka hiçbir yardım yapılmıyor. Yardıma ihtiyaçları mı yok? Bana sorarsanız, hem de nasıl.</p>
				<p class="normal">Korucuk köyü yetmiş beş evlik. Evleri derseniz, penceresiz ve çamurdandır. Üstüne ne kadar toprak yığmışlar, orasını yalnız Allah bilir. Şöyle uzaktan bakınca, çoğu kubbe gibi görünüyor. Korucuk köyünde 485 insan yaşıyor.</p>
				<p class="normal">Anlatıyorlar:</p>
				<p class="normal">“Bizler çok fıkarayık, içimizden yirmi beş, otuz ev, imkanı yok baharı bulamaz. Aç kalır.”</p>
				<p class="normal">Gerçekten çok fıkaralar. Söylesinler söylemesinler, kılıklarından fıkaralıkları anlaşılıveriyor.</p>
				<p class="normal">Bir yaşlı kadın gördüm. Bir hoş yürüyordu. Böyle yürüyüşünün sebebi, eline ne kadar çaput geçmişse ayaklarına sarmış, ayakları da kocaman kocaman olmuş.</p>
				<p class="normal">Kadına: “Bu ne böyle?” dedim.</p>
				<p class="normal">“Benim beyim,” dedi. “Çok üşüyorum.”</p>
				<p class="normal">Bir ahır odasından söz açmıştım ya, işte o ahır odalarından birinde yarım saat kadar oturdum.</p>
				<p class="normal">Şu zamanda, zelzele dur bilmeden sallarken böyle çürük, duvarları gerilmiş bir eve girilir mi? Biliyorum girilmez, ben de girmezdim ya, dediler ki:</p>
				<p class="normal">“Zelzele günü hepimiz dışarı kaçtık. Yalnız bir ihtiyar yerinden kımıldamadı bile. Yalvardık, yakardık, Nuh dedi. O günden beri gece gündüz içerde yatar kalkar.”</p>
				<p class="normal">İhtiyarı merak ettim. Oturduğu evi gösterdiler. İçeri girdim ki kuyu gibi karanlık. Damın bir tarafında biraz aydınlık göründü. Oraya doğru yürüdüm. O aydınlıkta bir odacık var, düzgünce bir yer. Zeminden bir metre kadar yukarıda. Dört tarafında da sığırlar bağlı. İçerisi sığır pisliği kokuyor. Sıcak mı sıcak.</p>
				<p class="normal">Muhtar: </p>
				<p class="normal">“Beyim,” diyor. “Burası hiç soba istemez.”</p>
				<p class="normal">Ama odanın içinde kurulu bir soba var.</p>
				<p class="normal">“Bu sobayı,” diyor muhtar, “rutubeti alsın diye kurarız.”</p>
				<p class="normal">İhtiyar, bir peykeye oturmuş, öyle iri, dağ gibi bir adam ki, oturduğu yerden bile orta boylu bir insan halinde gözüküyor.</p>
				<p class="normal">Muhtar:</p>
				<p class="normal">“İşte,” dedi. “Çıkmayan budur.”</p>
				<p class="normal">İhtiyar doğruldu:</p>
				<p class="normal">“Çıkmam,” dedi.</p>
				<p class="normal">“Ne için?” dedim. “Herkes dışarıda. Her gün bir zelzele. Hem de dam dökülmüş.”</p>
				<p class="normal">“Oğul,” dedi, “ben seferberlikte, şu yandaki tepelerde 1300 kişi ile harbe girdim. Bir saatın içinde 300 kişi kaldık. Eğer ecel yetmezse, değirmende bile öğütseler insan gene ölmez. Yok, ecel gelirse, demir sandıkta gizlensen, gene gelir seni bulur ölüm.” </p>
				<p class="normal">“Ya dam yıkılırsa?”</p>
				<p class="normal">“Saklayan Allah bir köşecikte de saklar.”</p>
				<p class="normal">Ne demeli? O öyle düşünüp çıkmıyor. Ötekiler başka türlü düşünüp içeriye girmiyorlar.</p>
				<p class="normal">Yanından ayrılırken, ihtiyar:</p>
				<p class="normal">“Oğul,” dedi, “gençlikte ne de olsa çekilir. Sen ihtiyarlıkta gör soğuğun ne olduğunu.”</p>
				<p class="normal">İhtiyar içeride, ahırın sıcağında. Bütün Korucuk köyü, Korucuk köyünün çıplakları, yataksızları dışarıda. Odun yardımı, hiçbir şey değil de, ille odun yardımı istiyorlar.</p>
				<p class="normal">Bir idareci soruyor: “Ya zelzele olmasa, ne yapacaktınız?” Köylüler susuyorlar. İçlerinden biri, usullacık:</p>
				<p class="normal">“O zaman dilimiz almazdı,” diyor. Sonra ekliyor: “Çadır...” </p>
				<p class="normal">Şu kadar açıkta kalmış insana 2195 ekmek dağıtılıyor ve yardım ediliyor. Ya ötekiler? Bura halkı, biribirine yardım etmeyi çok seviyor. Kuruç köylü Behçet söyledi:</p>
				<p class="normal">“Komşu köyler olmasaydı, bizim halimiz yamandı. Bizim köyün yıkıldığını duyunca, kendi dertlerini unutup, evlerini hayvanlarını bırakıp bizim yardımımıza geldiler. Eğer onlar yetişmeseler, ölü sayısı bugünkünün üç dört mislini bulurdu.”</p>
				<p class="normal">Bir Memed çocuk var, Hasankaleli, on yaşında. Hasankalede, bir kahvede, gündeliği elli kuruşa ayakçılık ediyor. Yardım Komitesi felaketzedelere bağış kaydederken, işte bu Memed de, o günkü gündeliği olan elli kuruşu ustasından alıp bu komiteye veriyor.</p>
				<p class="normal">Daha böyle nicesi var:</p>
				<p class="normal">“Yarın bir elli kuruş daha kazanırım.”</p>
	</div>
<div class="calibre1" id="calibre_pb_38"/></body>
</html>