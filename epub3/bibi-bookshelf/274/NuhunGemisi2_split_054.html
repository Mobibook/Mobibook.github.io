<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Derdi Anlaşılmayan Çocuk </p>
				<p class="normal">Bugün yolculuğun ikinci günü... Dört yanımız deniz. Karadenize gün vurmuş, duman duman mavileşiyor.</p>
				<p class="normal">Uzakta, Karadeniz kıyıları... Sarp kıyılar bıçakla kesilmiş gibi. Kıyı dağları yeşillik içinde. Köyler de görülüyor arada bir. Yamaçlara asılmış gibi köyler.</p>
				<p class="normal">Gene güverteye, ambara dönüyorum. Dışarıda alabildiğine sıcak bir güneş, burada ise kıvıl kıvıl, bir solucan yumuşaklığı, ıslaklığı içinde yarı sersem olmuş insanlar. Hani ağlarla balıkları karaya çıkarıp dökerler, balıklar karaya çıkınca bir zaman çırpınır, sonra kesilirler. Nihayet arada sırada kuyrukları oynar. Toprakta debelene debelene kirlenmişlerdir. Bu insanların şimdiki hali de öyle işte.</p>
				<p class="normal">En alt ambar, kuyu gibi derin, rutubetli. Dışarıda doludizgin bir bahar güneşi... İşte bu kıyıya sıkışmış adamlar, o güneşin adamlarıdır. Ömürleri kara toprakta, güneş altında geçmiştir. Burada, bir delirtici kuyuda, beterin beteri bir can sıkıntısı musallat olmuş onlara. Sararmış, uzamış yüzler sinirli.</p>
				<p class="normal">İşte bir delikanlı ki, bıyıkları yeni terliyor. Yüzünde ayva tüyleri. Avurtları geçmiş. Gözlerinin yanında keskin kırışıklar. Ela gözleri bir hoş, dalgın, sarhoş gözleri gibi. Yırtık pantolonunun dizlerinden aşağısı salkım salkım, öylesine parçalanmış. Beline kemer yerine kirli bir kendiri dolamış... Belini de geminin kaburgasına dayamış. Ayaklarının bulunduğu yerde azıcık bir açıklık var. Fırsat bu fırsat. Hemen oraya çöktüm. Benim yanına oturduğumdan haberi bile olmadı. Kim bilir ne derdi var? Neler düşünüyor şimdi?</p>
				<p class="normal">“Merhaba!” dedim.</p>
				<p class="normal">Hiç oralı olmadı. Duymamıştır sandım. Birkaç sefer dürterek, bir:</p>
				<p class="normal">“Merhaba!” daha çaktım.</p>
				<p class="normal">Derin bir uykudan uyanırmışcasına, gözlerini kocaman kocaman açarak yüzüme baktı. Sonra, aynı şaşkınlık içinde, usuldan gülümsedi.</p>
				<p class="normal">“Çok dalmışsın be hemşerim,” dedim.</p>
				<p class="normal">Sesi derinden, uzak bir mağaradan çıkar gibiydi.</p>
				<p class="normal">“Yok,” dedi, “dalmadım.”</p>
				<p class="normal">“Ya bu hal ne?”</p>
				<p class="normal">Sustu. Daha şaşkın şaşkın yüzüme bakıyordu.</p>
				<p class="normal">Konuşma kapısı Anadoluda “nerelisin”le açılır. Ben de aynı suali sordum.</p>
				<p class="normal">“Bayburtluyum,” dedi.</p>
				<p class="normal">Elleri kocamandı. İki, üç el büyüklüğünde.</p>
				<p class="normal">“Nereye?” diye sordum.</p>
				<p class="normal">“İstanbula,” dedi.</p>
				<p class="normal">“Hiç gittin mi İstanbula?”</p>
				<p class="normal">“Gitmedim.”</p>
				<p class="normal">“Duydun mu?”</p>
				<p class="normal">“Bizim hemşerilerden çok duydum. Ucu bucağı yokmuş. Bir minareleri varmış, üç kavak boyunda. Orada her yerde bir minare varmış. Bizim hemşeriler, İstanbul değil, minare ormanıdır, derler.”</p>
				<p class="normal">Konuşurken sesi zayıflıyor, kesiliyor, yani zorla söylüyordu. Arada da derin derin dalışından, bu çocukta bir hal olduğu anlaşılıyordu. Sebebini bir türlü söyletemiyordum. Hastaysa doktora gitmesini, yok başka bir derdi varsa, bir çare bulmak için elden geleni yapacağımı söyledim. Bir türlü söylemiyor.</p>
				<p class="normal">Sonra, bayılır gibi, gene daldı. Tekrar dürttüm. Söylesin diye de, iyice yüklendim. Soluk, bütün kanı çekilmiş, ak bir kağıda dönmüş yüzü gerildi, zorla:</p>
				<p class="normal">“Üç gündür,” dedi. Gerisini getiremedi.</p>
				<p class="normal">Gönlünü almak için türlü diller döktüm. Açlığını bana söylediğinden dolayı öyle pişman olmuştu ki... Dünyanın bütün pişmanlığı yüzüne toplanmıştı sanki. Gözlerinden, bana karşı, şimşek gibi bir kin pırıltısı geçti.</p>
				<p class="normal">Bir daha da konuşmadı.</p>
				<p class="normal">Gidip ekmek ve hamsi alıp getirdim. Bakmadı bile. Başı önüne düşmüştü. Yemesini söyledim. Başını kaldırıp bir daha bana bakamıyordu. Yanaklarından aşağı yaşlar sızdığını gördüm. Daha fazla üstüne varmayıp, oradan ayrıldım.</p>
				<p class="normal">Bir kadın bebesini bağrına basmış ninni söylüyordu, yanık, dertli bir ninni...</p>
				<p class="normal">Bir erkek, konuşuyordu. Tarladan, öküzden, fındıktan, tütünden, yokluktan konuşuyordu.</p>
				<p class="normal">Bir başkası, çok uzun boylu, Rizeli, kemençesinin üstüne yumulmuş neşeli aşk türküleri çalıyor, söylüyordu.</p>
				<p class="normal">O çalarken yanında dinleyenlerden iki üç kişinin omuzları boyuna oynuyordu.</p>
				<p class="normal">Derken bu üç kişi, birden ayağa kalkıp el ele girdiler. Ama ayak oynatacak yer yok. Olmasın. Millet coşmuş bir kere. Ayakları altındaki insanları ezemezler ya... Derken bir yer açıldı. Aralarına kurşun sıksalar, bu kadar yeri açacak imkanı bulamazlardı. Ama horon başka...</p>
				<p class="normal">Ve başladı Karadenizin o canım, o deli su gibi akan horonu...</p>
				<p class="normal">İstanbula kadar üç gün durmadan, o küçücük yerde, Karadeniz uşakları taşkın neşeleriyle horon teptiler. İnce, uzun, dal gibi Rizeli kemençeci tam üç gün tükenmez bir aşkla çaldı söyledi.</p>
				<p class="indentmetin">Adamun sayırler </p>
				<p class="indentmetin">Otuz içi dişuni </p>
				<p class="indentmetin">Nasıl tarif edayum </p>
				<p class="indentmetin">Savdaluğun işuni</p>
				<p class="normal">Alt ambarı dolaşıyorum. Gözüme o deminki Bayburtlu çocuk çarptı. Şimdi canlanmış bir hali var. Ama beni görür görmez başı önüne düştü. Yüzünde kan eseri kalmadı. Dayanamayıp, yanına vardım.</p>
				<p class="normal">“Bak,” dedim, “yiğidim, sen bana başındaki hali söylediğine utanıyorsun. Daha çok toysun da ondan. Gurbet elde çok işler geçecek başından. Hepimiz aynı yoldan geçtik.”</p>
				<p class="normal">Ben söyledim, o başı önünde düşündü durdu. O sustukça ben de söylüyordum. İnsanlardan, dostluktan, insanların biribirlerine yardım etmek zorunda olduklarından, bunda utanılacak bir şey olmadığından dem vurdum durdum.</p>
				<p class="normal">Sanki toprağa, kayaya, şu ambarın lanetleme demir kaburgasına söylüyorum.</p>
				<p class="normal">Başını kaldırıp da bir tek laf, ama bir tek laf etmedi, edemedi.</p>
				</div>
<div class="calibre1" id="calibre_pb_55"/></body>
</html>