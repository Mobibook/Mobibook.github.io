<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Kaçakçı Bir Kadının Kızını Alma Peşinde </p>
				<p class="normal">Kaçakçı Hasan! Buldun aradığını. Tam sana göre adam. </p>
				<p class="normal">“Nerede kalıyorsun?” diyor.</p>
				<p class="normal">“Otelde.”</p>
				<p class="normal">“Günah. Nerede yiyorsun?”</p>
				<p class="normal">“Lokantada.”</p>
				<p class="normal">“Günah. Bundan sonra bizim evde yatacaksın. Bizim evde yiyeceksin.”</p>
				<p class="normal">“Olur.”</p>
				<p class="normal">Duruyor:</p>
				<p class="normal">“Bizim çocuk hasta...”</p>
				<p class="normal">“Geçmiş olsun.”</p>
				<p class="normal">“Yirmi altı gündür hasta.”</p>
				<p class="normal">“Ya!”</p>
				<p class="normal">“Yemez içmez.”</p>
				<p class="normal">“Geçer inşallah...”</p>
				<p class="normal">“İyi olsun da... Sana yatak da buluruz.”</p>
				<p class="normal">Ben diyorum ki:</p>
				<p class="normal">“Sermaye az.”</p>
				<p class="normal">“O kötü işte...”</p>
				<p class="normal">Yüzü kızarıyor:</p>
				<p class="normal">“Bir sermayedar...”</p>
				<p class="normal">“Bir...”</p>
				<p class="normal">“Bir kadın var,” diyor. “Zengin kaçakçı. Pasaportu var. Dul... kızı da var bekar...”</p>
				<p class="normal">“Kızı da mı?” diyorum.</p>
				<p class="normal">“Çok güzel bir kız.”</p>
				<p class="normal">“Başka?”</p>
				<p class="normal">“Başka kimi kimsesi yok. Sen bekar mısın?”</p>
				<p class="normal">“Bekarım.”</p>
				<p class="normal">“Kız da güzel mi güzel.”</p>
				<p class="normal">“Parasına bak,” diyorum, “güzel olsun çirkin olsun...”</p>
				<p class="normal">“Çok zengin... İnci getirir Halepten. Neresinde getirir kimse bilmez... gümrük bilir onun kaçakçı olduğunu... Anadan doğma soyup ararlar. Gene getirir. Neresinde getirir kimse bilmez.”</p>
				<p class="normal">“Yaşasın kaynana.”</p>
				<p class="normal">“Bir seferinde bir portakalın içini çıkarmış, kabuğu sağlam, portakalın içine koymuş incileri, vermiş portakalı çocuğun ağzına... Somura somura çocuk geçirmiş hududu, getirmiş Antebe...”</p>
				<p class="normal">“Yaşşa kaynanam.”</p>
				<p class="normal">“Evine gidelim.”</p>
				<p class="normal">“Ya kız beğenmezse beni? Yandığımızın resmidir.”</p>
				<p class="normal">Heyecanla:</p>
				<p class="normal">“Dur,” diyor, “dur.”</p>
				<p class="normal">“Ne var?”</p>
				<p class="normal">“Dur... Bir büyücü var. Ona muska yazdırırız. Ben muskayı eşikliğine gömerim onların. Kız cin çarpmış gibi, deli divane olur. Seni görür görmez, yanar ateşine...”</p>
				<p class="normal">“Büyücü?”</p>
				<p class="normal">“Evi yakında.”</p>
				<p class="normal">“Haydi gidelim.”</p>
				<p class="normal">“Bir on lira vereceğiz ama, büyücüye...”</p>
				<p class="normal">“On değil yüz olsun. Olsun da şu iş. Fıkaralıktan anamız dinimiz ağladı be agoşum!”</p>
				<p class="normal">“Yüzde yüz...”</p>
				<p class="normal">“Olursa,” diyorum, “sana da on bin. Kaynananın on bini senin.”</p>
				<p class="normal">“Hacet yok. Biz zaten kazanırız sermayemiz olursa...”</p>
				<p class="normal">Büyücüye gidiyoruz. Büyücü bıçak gibi keskin sakallı birisi... Benim adımı, dedemin adını, dedemin babasının adını kemali ciddiyetle soruyor, söylüyorum.</p>
				<p class="normal">“Kızın adı ne?” diyor, en sonra.</p>
				<p class="normal">Bizim adamın gözüne bakıyorum. Hiç oralı değil.</p>
				<p class="normal">Adam, aşık olduğu, derdinden uykularını haram ettiği kızın adını bilmez misin? At! diyorum, Kaçakçı Hasan at!</p>
				<p class="normal">“Kızın adı Melahat!”</p>
				<p class="normal">Tamam mı?</p>
				<p class="normal">Büyücü yazıyor.</p>
				<p class="normal">İki muska, birini ben bir bardak suyun içine koyup içeceğim. Öbürü eşikliğe gömülecek.</p>
				<p class="normal">Muskayı arkadaşa veriyorum. Hemen alıp gidiyor. Büyücü baba, helal olsun sana on lira. Kızı alırsak himmetinle, sana yüz papel daha var.</p>
				<p class="normal">Sabahleyin erkenden kahvede buluşuyoruz. Soruyorum:</p>
				<p class="normal">“Noldu?”</p>
				<p class="normal">“Gömdüm. Bugün eve gidelim.”</p>
				<p class="normal">Kuşluklayın, kaynananın evinin yolundayız.</p>
				<p class="normal">Yolda:</p>
				<p class="normal">“Ne diyelim,” diyorum, “kaynanaya?”</p>
				<p class="normal">“Sen karışma. Ben derim ki büyük bir kaçakçıdır. Kız kahve getirir. Sen onu görürsün, o seni... şıp diye karasevda... muska eşiklikte gömülü... kılıç gibi keskin muska... buna büyücü Koca Arap demişler.”</p>
				<p class="normal">Bana da Kaçakçı Hasan!</p>
				<p class="normal">“Bak,” diyorum. “On bini senin. Ona göre.”</p>
				<p class="normal">“Bu iş oldu, karışma gerisine sen. Bana bırak.”</p>
				<p class="normal">Büyücek bir evin kapısını çalıyoruz. Bende yürek... Antebin en büyük kaçakçı kadını kaynanam oluyor, laf mı... Kapıyı çalıyoruz ya, ses yok. Gidip gelip çalıyoruz. Üç gün çaldık kapıyı bu minval üzere. Bizdeki de inat mı inat! En sonunda bir komşu kadın:</p>
				<p class="normal">“Ağam,” dedi, “o gitti Suriyeye, akrabalarının yanına.”</p>
				<p class="normal">Kaldın mı şimdi ayazda oğlum Kaçakçı Hasan? Bu kem talih varken sende!..</p>
				<p class="normal">Arkadaşım:</p>
				<p class="normal">“Canını sıkma,” diyor, “yakında gelir.”</p>
				<p class="normal">“İnşallah yakında gelir.”</p>
				<p class="normal">Gene aynı kahve. Şalvarlı, bıyıklı, esmer, sararmış yüzlü insanlar. Bir yanda bir masada, bir grup, elden ele kalın esrar sigarası dolaşıyor. Ortağımın da canı sıkkın.</p>
				<p class="normal">“Aldırma be agoşum,” diyorum. “Olmazsa olmasın.”</p>
				<p class="normal">Kızıyor:</p>
				<p class="normal">“Olmazsa olmasın olur mu? Olacak. Mutlaka olacak.”</p>
				<p class="normal">“Olmazsa olmasın. Ben eve tel çektim. Beş yüz lira gelecek. Yetmez mi?”</p>
				<p class="normal">Ortakta bir sevinç, bir sevinç... görmeyin.</p>
				<p class="normal">“Dört ay sonra paşanın kızını alırız.”</p>
				<p class="normal">“Alırız.”</p>
				<p class="normal">“Paşanın da valinin de...”</p>
				<p class="normal">“Valinin de...”</p>
				<p class="normal">Ortağım kırgın kırgın:</p>
				<p class="normal">“İyi olur şu kızı almak. Karı çalışır bir taraftan, biz çalışırız bir taraftan. O karı yiğit bir kaçakçıdır. Erkek yapamaz yaptığını...”</p>
				<p class="normal">“Tam bana kaynana.”</p>
				<p class="normal">“Mert karı.”</p>
				<p class="normal">“Olursa böyle olmalı.”</p>
	</div>
<div class="calibre1" id="calibre_pb_26"/></body>
</html>