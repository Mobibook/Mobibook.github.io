<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="sagdanithaf">Ben, herhangi bir müsademede vurulursam,</p>
				<p class="sagdanithaf"> kimse mesul değildir. İsteyerek gittim.</p>
				<p class="sag">Cumhuriyet gazetesi yazarlarından </p>
				<p class="sag"> Yaşar Kemal</p>
				<p class="normal">Vurulursam... Allah göstermesin. Bir ocağın bir umudu.</p>
				<p class="normal">Cipin arkasına iyice gizleniyorum.</p>
				<p class="normal">Pusu yerine geldik. Burası Antep bağlarıdır. Gece bastırdı.</p>
				<p class="normal">Otomobil... İçinde otuz bin liralık mal... Muhbir de yanımızda. Yirmi ikisinde bıyıklı bir genç. Gözleri ihtirasla parlıyor.</p>
				<p class="normal">Yol boyunca pusu kuruyoruz. Birinci pusu, ikinci pusu, üçüncü pusu... Tamam mı? Tamam.</p>
				<p class="normal">Arkadaşlardan biri:</p>
				<p class="normal">“Yüz elli kilometre hızla gelir,” diyor.</p>
				<p class="normal">Pusular yüzer metre aralıklı. Birinci pusuda “dur” emri. Durmazsa ateş... İkinci pusuda tam ateş... Üçüncüyü de atlatırsa... Cip taksiye ulaşamaz. Ben üçüncü pusudayım. Elimde tabanca, tam siper. Turnayı gözünden değil, otomobili tekerleğinden vurmalı. Vurabilir miyim? Onu sırası bilir. Şimdilik sıkı duralım da el titremesin.</p>
				<p class="normal">Şimdiye dek epey otomobile pusu kurulmuş, bir teki hariç, hepsi kurtulmuş. Kolay mı? Yüz elli kilometre üzerinden gidiyor. Kurşun tutar mı hiç?</p>
				<p class="normal">Bekliyoruz. Beklediğimiz yer iki yol ağzıdır. Otomobil gelirse eğer, başka bir yerden Antebe giremez. İlle buradan geçecek. Mutlak düşecek ağımıza.</p>
				<p class="normal">Elim tetikte. Kafamda “Vurulursam kimse mesul değildir” kelimeleri... Niçin mesul olsun! Kendi gönlümle geldim.</p>
				<p class="normal">Kendime taşlardan bir siper yapıyorum. Yanımdaki arkadaş da yapıyor. Yaşlı muhafaza memuru:</p>
				<p class="normal">“Çocuklar,” diyor, “o daha kötü. Kurşun taşı parçalar. Bir daha siz siz olun, bir taşı siperlenmeyin.” </p>
				<p class="normal">Taş siperden vazgeçiyoruz.</p>
				<p class="normal">Saat gecenin onu. Uzaktan iki otomobil ışığı görülüyor. Yüreğim hopluyor. “Ben kendi gönlümle...” Biz sıkacağız da, herif bakacak değil ya... Eli armut toplamıyor ki... </p>
				<p class="normal">Birinci pusuda: </p>
				<p class="normal">“Dur!”</p>
				<p class="normal">Zınk diye duruyor. </p>
				<p class="normal">“Geç!” </p>
				<p class="normal">On ikiye kadar bu iki yol ağzında bekliyoruz.</p>
				<p class="normal">Muhbir diyor ki:</p>
				<p class="normal">“Öteki yola gidelim.”</p>
				<p class="normal">“Öteki yola.”</p>
				<p class="normal">Pusuyu terk edip cipe yerleşiyoruz. İkinci pusunun yeri bir tepenin üstü.</p>
				<p class="normal">Bu sefer hem atlı kaçakçıları, hem otomobili bekliyoruz.</p>
				<p class="normal">Muhbir:</p>
				<p class="normal">“Burası atlı kaçakçıların yığıntı yeridir. Her biri bir yandan gelip burada toplaşırlar.”</p>
				<p class="normal">Saat ikide, bir de bakıyoruz, önümüzdeki uzak yoldan bir otomobil süzülüp geliyor.</p>
				<p class="normal">“Keşki yol ağzında kalsaydık.”</p>
				<p class="normal">“Keşki...”</p>
				<p class="normal">Pusuyu atlı kaçakçılar için kuruyoruz şimdi de.</p>
				<p class="normal">Muhbir:</p>
				<p class="normal">“Bugün mutlak gelirler, ben haber aldım.”</p>
				<p class="normal">Pusu gene, yüzer metre aralıklarla tek hat üstüne. Bir arkadaşla ben karşıya geçip, bir çukura giriyoruz. Yaşlı muhafaza memuru razı olmuyor.</p>
				<p class="normal">“Neden?” diyorum.</p>
				<p class="normal">“Karşılıklı olursa biribirimizi vururuz.”</p>
				<p class="normal">“Peki, biz buradan ateş açarsak, önleri boş, o tarafa kaçarlar ve kurşun menzilinden çıkarlar.”</p>
				<p class="normal">“Çıksınlar.”</p>
				<p class="normal">“Biz buraya...”</p>
				<p class="normal">“Haklısın yavrum ama, biribirimizi vururuz.”</p>
				<p class="normal">Bütün pusular böyleyse... iş yok bence... kurtulmak kolay... Başka türlü de pusu olmaz zaten. Cesaretim artıyor. Ben büyük işlere girişeceğim bundan sonra. Bir günlük istihbarat memurluğu yeter de artar bile.</p>
				<p class="normal">Şafak atmadan Antebe dönüyoruz. Ben artık otele dönemem bu saattan sonra...</p>
				<p class="normal">Sabahçı kahvesi... Yanımda muhbir de var. Karşı karşıya bir masaya oturduk. Daha sabaha epey var.</p>
				<p class="normal">“Ben bu işi yokluktan ikramiye için yapmıyorum.”</p>
				<p class="normal">“Öyle mi? Ya neden yapıyorsun?”</p>
				<p class="normal">“Sebebi var. Ben esas kaçakçıyım. Ben, kaçakçıbaşıyım. Bugün ne oyun ettim onlara biliyor musun?” </p>
				<p class="normal">“Ne oyunu?”</p>
				<p class="normal">“Birinci pusuda bekleselerdi mutlak üstümüze gelirdi otomobil.” </p>
				<p class="normal">“Gelirdi.”</p>
				<p class="normal">“Anladın mı oyunu?”</p>
				<p class="normal">“Anladım ama, hiç haber vermesen de beklemeselerdi. Daha iyi olmaz mıydı?”</p>
				<p class="normal">“Olmazdı. Ya başka bir muhbir de ihbar eylerse benden evvel, ben etmeden. Böyle yapınca malı sağ salim geçirebildiler.” </p>
				<p class="normal">“Ya ayrılmasalardı birinci pusudan?” </p>
				<p class="normal">“O zaman ben işaret verirdim. Geriye dönerdi.” </p>
				<p class="normal">“Allah Allah...” </p>
				<p class="normal">Gülüyor:</p>
				<p class="normal">“Bu iş böyle söker ağam!” </p>
				<p class="normal">Sonra benim iki elimi iki eli arasına alıp:</p>
				<p class="normal">“Ben seni bilirim,” diyor. “Seni de epey takip ettim. Amma yutturdun ha istihbarata.”</p>
				<p class="normal">“Nasıl yutturdum?”</p>
				<p class="normal">“Korkma, benden sır çıkmaz. Senin ne olduğunu söylemem istihbarata...”</p>
				<p class="normal">“Ben neyim ki?”</p>
				<p class="normal">“Ağam üsteleme, iyi yutturdun işte.”</p>
				<p class="normal">“Neyi yutturdum be kardeşim?”</p>
				<p class="normal">“Yutturdun. Böyle daha iyidir. Kaçakçılık kurnazlıkla yapılır.”</p>
				<p class="normal">“Neyi yutturdum be kardeşim? Çatlatma adamı.”</p>
				<p class="normal">“Seni kimse bilmez mi sanıyorsun?”</p>
				<p class="normal">“Bilir.”</p>
				<p class="normal">“Bilirse, ben de bilirim.”</p>
				<p class="normal">Gözlerimin içine bakıyor:</p>
				<p class="normal">“Sen... Sen... Adanalı Kaçakçı Hasan değil misin? Amma da yutturdun ha heriflere. Sen daha yeni hapisaneden çıkmadın mı?’</p>
				<p class="normal">“...?”</p>
				<p class="normal">“Korkma kardaş, bizden sır çıkmaz.”</p>
				<p class="normal">“Beri bak,” diyorum, “agoşum. Ben zaten ölmüşüm. Benim tekerime taş koymaya kalkma. Bunlarla bir dalgam var. Sır çıkmasın.”</p>
				<p class="normal">“Başım gider, gene sır çıkmaz. Biz kaçakçı milletiyiz. Amma da yutturdun ha! Sen onlarlan efendice diliylen konuşurken, ben içimden güle güle ölüyordum, içimden diyordum ki, kaçakçı bu Adanalı Hasan gibi olur. Bilmem İstanbulda ne gazatası muharriri. Kaçakçı dediğin senin gibi olmalı. Şimdi sen istediğin kadar mal götür, kimse senden şüphe etmez.”</p>
				<p class="normal">“Etmez tabii... bak sır çıkmasın... biribirimizi yeriz sonra.”</p>
				<p class="normal">“Sır mı? Sır mı çıkar? Senin gibi adamın uğruna ölürüm ben be!”</p>
				<p class="normal">“Çıkmasın. Ben büyük işler çevireceğim. Halebe gideceğim.”</p>
				<p class="normal">“Kiminle?”</p>
				<p class="normal">“Bilirsin ki, karıma bile söyleyemem bunu.”</p>
				<p class="normal">“Söylenmez.”</p>
				<p class="normal">“Peki, sen neden yaparsın muhbirliği?”</p>
				<p class="normal">“Ben, zengin bir adamım. Ben, ikramiye için yapmam muhbirliği. Bir ihbarda yedi bin lira aldığım halde, ben muhbirliği para için yapmam.”</p>
				<p class="normal">“Niçin yaparsın?”</p>
				<p class="normal">“Bilirsin. Bilirsin ya, benimlen oynuyorsun. Sen Adanalı Kaçakçı Hasan olasın da benim çevirdiğimi bilmeyesin...”</p>
				<p class="normal">“Söyle canım. Bilirsem de bilmezsem de söyle.”</p>
				<p class="normal">“Düşmanlarım var, bir. Dostlarım, ortaklarım var, iki... düşmanlarımı ihbar ederim, dostlarımı himaye... düşmanlarım düşman... her gece evime en az on atlı yük yıkar. İhbar etseler bile kim inanır, benim evimde kaçak mal olduğuna.”</p>
				<p class="normal">“Kimse inanmaz.”</p>
				<p class="normal">“Evime getirilen malları, getiririm Antebe. Teslim ederim yerlerine. Ben de alırım alacağımı.”</p>
				<p class="normal">“Akıllıca kar. Aferin sana. Bu ihbarı nasıl yaparsın? Kimse bilmez mi senin muhbir olduğunu?”</p>
				<p class="normal">“Bilmez. Bilseler vururlar. Ben de yenilmem ya onlara kolay kolay. Benim kollarım var. Bir nal sesi duysalar, bir kuş uçsa bana haber verirler. Ben de istihbarata.”</p>
				<p class="normal">Muhbir, benimle ortak olup, İstanbula mal götürmek istiyor.</p>
				<p class="normal">Ben, hiçbir şeyine karışmayacağım. Bir tek istediği var benden. İstanbulda malları ben sarf edeceğim. Dolduracağız malları iki bavula. Ver elini şehri İstanbul!</p>
	</div>
<div class="calibre1" id="calibre_pb_31"/></body>
</html>