<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Lanetli Ahuri</p>
				<p class="normal">Iğdır yolundayız. Buraları da Ağrının etekleri sayılır. Uzak yakın Anadoludaki bütün dağlar hemen hemen öyledir ya.</p>
				<p class="normal">Cipimiz ilerliyor. Yükseklik üç bin metre. Fransızlar büyük dürbünlerle durup Ağrıya bakıyorlar. Şaştığım şu, neden bu kadar çok bakarlar? İnsan bir bakar, iki bakar...</p>
				<p class="normal">Uzun, yorucu bir yolculuktan sonra Iğdıra gelip orada geceledik. Iğdırda nereden geldiği belirsiz bir bataklık kokusu... Sonra sivrisinekler... Burası Çukurovayı da geçmiş sinekler babında...</p>
				<p class="normal">Iğdırdan sonra yolumuz Sürmeli ovada. Pamuk tarlaları... Tam Ağrının eteğinde, cilalanmış gibi dümdüz, geniş, kocaman bir ova... Ovanın üstünde Ağrıdağı. Burada Ağrıdağı, olduğundan iki misli, üç misli daha kocaman gözüküyor.</p>
				<p class="normal">Sürmeli ovanın sıcağı beterin beteri... Biliyorum, biraz ötede, dağın eteğinde soğuktan durulmaz. Şimdi, yani bugünlerde Sürmeli ovada in yok, cin yok. Yaylaya, eteklere çekilmişler. Birkaç kişi bir köy kenarında öküzleri, mandaları dövene koşmuşlar, harman sürüyorlar. Göllerde mandalar yan gelip sıcağın altına yatmışlar. Sinek üşüşmüş sırtları güneşte parlıyor.</p>
				<p class="normal">Bir köy geçtik. Ağaçlıklı bir köy. Ağaçları orman gibi. Köyün adı Karakoyunlu. Köydeki en göze batan şey, mezarlık. Mezar taşları koyun şeklinde. Hem de çok güzel, düzgün koyun heykelleri. Köyün yerlileri, bildiğimiz Karakoyunlu boyu var ya, onların torunları. Karakoyunlularda mezarı koyun şeklinde yapmak adetmiş.</p>
				<p class="normal">Ahuriye doğru yükseliyoruz. Motorun sıcaklığı iki yüzü geçince araba duruyor, soğuyuncaya kadar bekliyoruz. Sonra yokuş yukarı vuruyoruz. Fransız heyeti, hepimiz, çırılçıplak denecek kadar soyunmuşuz. Yanıyoruz.</p>
				<p class="normal">Ahuriye gelir gelmez bir soğuk dalgası bizi sarıverdi. Ahurinin yüksekliği epey fazla.</p>
				<p class="normal">Ahuri köyü! Ahuri köyü daha yeni yerleştirilmiş. Eskiden buraları yasak bölgeymiş de ondan...</p>
				<p class="normal">Ahuri vadisi uçsuz bucaksız... Ağrının karnına doğru ucu sivri bir hançer gibi uzanıyor!</p>
				<p class="normal">Jandarma takip bölük komutanı Faik Şehsuvaroğluna misafiriz. Çok tatlı bir insan.</p>
				<p class="normal">Aşağıda köyde, köylü kadınlar arasında amansız bir kavga... Yukarıdan kavgayı seyrediyoruz. Ben, yukarıdan aşağı kavga edenlere doğru iniyorum.</p>
				<p class="normal">Kavga duruluyor. Köyde bir ihtiyar tanıdım. Çok meraklı bir adam. Niçin geldiğimizi soruyor. Anlatıyorum.</p>
				<p class="normal">Küçücük gözlerinden bilen, fakat bildiğini haber vermek istemeyen bir insanın güvenine benzer ışıltı geçiyor.</p>
				<p class="normal">Deşiyorum. Susuyor. Uzun, oldukça uzun bir müddet susup düşündükten sonra anlatıyor.</p>
				<p class="normal">“Bu Ahuri köyü lanetli bir köydür.”</p>
				<p class="normal">“Neden öyle?”</p>
				<p class="normal">“Öyledir,” diyor.</p>
				<p class="normal">Bir taşın üstüne oturup ilave ediyor:</p>
				<p class="normal">“Ahuri lanetlidir. Bundan yüz yıl önce, tam yüz yıl önce Ahuride bir ağa varmış. Ağanın kızına çobanı aşık olmuş. Ağa, ağa değil bir Allahın gazabı... Kızı da çobana aşık... Koyunlar kuzular, Ağrı, cümlesi bu aşka tanık... Ağa da neden sonra bu aşkı duyar duymaz çobanın derisini yüzmeleri için adamlarına emir verir. Bütün köy ağanın adamı. Düşerler çobanın peşine... Çoban kaçıp Ağrıya sığınır. Ama bütün köy çoluk çocuk çobanın peşinde. Ağrı çobanı saklar. Kız da çoban öldürüldü diye deli divane, dağlara düşer. Bir zaman gelir, çoban aşkının ateşinden duramaz olur. Sevgilimi bir defa göreyim de öyle öldürsünler, der. Bir gece köye gelir. Gelir görür ki, ne görsün, köy yerinde yok. Kız da köyün yerinde dolanıp durur. Buluşup Ağrıya giderler, muratlarına ererler. Çoban, gene çobanlık eder.</p>
				<p class="normal">“İşte bu, Ağrının öfkesidir. Ahuriyi lanetlemiş, kocaman bir toprak parçasını, çobana zulmeden köyün üstüne göndermiştir. Ağrı öfkelenmesin bir kere... Ağrı bir yeri lanetlemesin... Elinden kurtuluş yok... Ahurinin yerinde ot bile bitmez...”</p>
				<p class="normal">İhtiyarın anlattığı hikayenin aslı var. O yanlarda bu olayı herkes biliyor ve söylüyor. Bu toprak kayması sonunda yüz evlik Ahuri köyü, bir gece bütün insanıyla, hayvanıyla toprağa gömülmüş... Şimdi Ahurinin yeri kel bir tepeden, kılıç gibi keskin bir sırttan ibaret.</p>
				<p class="normal">İhtiyar Kürtçe söylüyordu. Kadın erkek bütün köylüler de başımıza toplanmış, merakla bizi dinliyorlardı.</p>
				<p class="normal">“Amca şimdi söyle, biz Nuhun gemisini bulabilir miyiz?”</p>
				<p class="normal">Yaşlı, seyrek, ak sakallı zayıf yüzü küçücüktü. Gene sustu. Uzun zaman sustu söylemedi. Israrla gözlerine bakıp, bekliyordum.</p>
				<p class="normal">“Bulamazsınız,” dedi.</p>
				<p class="normal">“Neden?”</p>
				<p class="normal">“Bulamazsınız işte.”</p>
				<p class="normal">“Gemi bu dağda mıdır?”</p>
				<p class="normal">“Bu dağdadır.”</p>
				<p class="normal">“Çürümemiş midir?”</p>
				<p class="normal">“Çürümemiştir.”</p>
				<p class="normal">“Öyleyse neden bulamayız?”</p>
				<p class="normal">“Bulamazsınız. Sizlere gözükmez.”</p>
				<p class="normal">“Şimdiye kadar gören olmuş mu?”</p>
				<p class="normal">“Çoook!”</p>
				<p class="normal">Sonra coştu:</p>
				<p class="normal">“O gemi kıyamete kadar çürümez. O gemiyi yalnız günahsızlar, sabi çocuklar, evliyalar görebilir. Abanoz ağacından yapılmıştır. Sular çekilirken geminin durduğu yer hala bellidir. Mıhtepe yakınlarında bir düzlüktür. O yerin bir tonluk, iki tonluk, on tonluk bir kayasını alıp Van gölüne atın batmaz, aynen vapurlar gibi yüzer. Boşuna aramayın... Bu gavurlarla gemi size gözükmez.”</p>
				<p class="normal">“Sen gördün mü,” dedim, “gemiyi?”</p>
				<p class="normal">“Ben gördüm ya, bir çoban vardı bizim... Evliya çoban. O, gemiyi her zaman görürdü. Gemiden kopardığı bir parçayı yanında gezdirirdi. Kapkara bir parçaydı. Her hastalığa, ağrıya, sızıya iyi gelirdi. Sonra çoban kayıplara karıştı. Nuhun gemisine binmiş gitmiş derler.”</p>
				<p class="normal">Mıhtepenin yüzen taşları! Kaptan çoban... İkinci kurtuluşu bu çobandan bekleyebiliriz. Bir gün bizi gemisine alır belki.</p>
				<p class="normal">Ahuri vadisi korkunç, tatlı efsaneler diyarı.</p>
				<p class="normal">Ahuri vadisinden pırıl pırıl, ince, buz gibi bir su iniyor ovaya doğru.</p>
				<p class="normal">Burada Ağrıya dair insanı sarhoş eden bir sürü hoş efsane dinledim. İçlerinde bir tanesi var, en tatlısı... Ağrının küsüp, başını alıp da başka yerlere gitmesi... Yalvara yalvara gönlünü ediyorlar da Ağrı yerine geri dönüyor. Burada bu kadar çok efsanenin meydana gelişi, Ağrıyı başka yerlerden ayıran özelliğidir sanırım.</p>
				<p class="normal">Sabah, gün ışımadan Şehsuvaroğlunun çadırından Ahuri vadisine doğru yola düşüyoruz. Vadi sonsuz... Git git bitmiyor. İnsan gittikçe o boyuna uzaklaşıyor, derinleşiyor. Çürümüş hissini veren gevrek kayalar, insanın tepesine düşecekmiş gibi. Akşama kadar o kaya senin bu kaya benim dolaşıyoruz. Dört bin metreye çıktığımızda, vadi altımızda kocaman bir karanlık gibi kımıldıyor. İnsan elinde olmadan korkuyor. Yanımızda Ağrının cumudiyeleri... Sarkıyorlar. Güneş usuldan cumudiyelere vurmuş. İplik iplik bir pırıltı. Batan güneş buzların üstünde.</p>
				<p class="normal">Ahuri vadisinin toprağı kırmızı. Bakır kırmızısı... Öylesine kırmızı ki, uzaktan insan yangın var sanıyor.</p>
				<p class="normal">Fransızların gözleri cumudiyelerin altında. Bir tahta parçası... Canlarına can katacak... Yok... Ne yazık!..</p>
				</div>
<div class="calibre1" id="calibre_pb_59"/></body>
</html>