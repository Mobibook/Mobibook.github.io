<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik"><span class="indentmetinitalik1">Dicle Kıyıları</span></p>
				<p class="sagdanithaf">Tamam “40 günü say” karpuz olmuştur. </p>
				<p class="sagdanithaf">Dağ gibi, senin kadar olmuştur.</p>
				<p class="normal">Dicle kıyıları Diyarbakır şehrinin geçim kaynaklarından biridir. Belki de başta gelenidir.</p>
				<p class="normal">Kıyıların toprağı, ovaya bakarak daha verimlidir. Ovada verim bire yediyi, sekizi geçmezken, burada onu, on beşi bulur. Köyler de ovaya göre Dicle vadisinde daha çoktur.</p>
				<p class="normal">Şehrin bahçelerinin hemen hepsi Dicle kıyılarına düşer. Bol miktarda da sebze ekilir. Diyarbakırın ipeğini besleyen dutların hemen hepsi de bu kıyılardadır.</p>
				<p class="normal">Dicle, Diyarbakırda bölük bölük olmuştur. Beş koldan, altı koldan yürüyor. Suyun Diyarbakırda yayılması çok işe yarıyor. Yazın sular çekilince, işte o bildiğimiz Diyarbakır karpuzları, bu çekilen suyun yerine, kumluklarına ekiliyor.</p>
				<p class="normal">Dünyanın hiçbir yerinde Diyarbakır karpuzu büyüklüğünde karpuz elde edilemiyor. Niçin Diyarbakırda da başka yerde değil? Bu bir sır mı? Yok böyle bir şey. Burada kime sorarsan sor, karpuzcu olsun olmasın, bu karpuzların nasıl ekildiğini size söyleyiveriyor.</p>
				<p class="normal">Biri şöyle anlattı, ama bu bir karpuzcu. İnce kuru yüzlü, yanağında şark çıbanı izi olan bir adam.</p>
				<p class="normal">“Gardaş,” dedi, “karpuz ekilecek kumluk iki türlüdür. Birisi suyun işgal edip de, yazın çekildiği yer. Buna Kılıç derler. Öteki de asıl Dicle kenarları. Karpuz Kılıç denilen yerde daha iyi olur. Karpuz ekilecek yer dümdüz ve çakıllı olmalıdır. Ama ufak çakıllı. Burası iki kürek boyu uzunluğunda, yani bir buçuk metre, iki kürek ağzı genişliğinde, yani yarım metre su çıkıncaya kadar kazılır. Kazılan yere kuyu derler. Kuyunun, biri başucunda, biri de ayakucunda iki yastık bırakılır. Yani bu yastıklar su çıkmamış topraktır. Yastıklara üçer tane fide dikilir. Ekildiğinin ikinci gününde yanmış, yani eski hayvan gübresiyle gübrelenir. Bir hafta sonra da hayvan ve güvercin gübresi kumlu mille karıştırılarak verilir. Bu zaman içinde kuyunun içindeki su kurumuştur. Birkaç sefer daha gübre verilir. Tamam. Kırk günü say. Karpuz olmuştur. Dağ gibi. İnan beğim senin kadar olmuştur. Aha böyle böyle.”</p>
				<p class="normal">Sonra Amerikalıların Diyarbakır karpuzu gibi karpuz yetiştirmeye çalıştıklarını, fakat başaramadıklarını söyledi.</p>
				<p class="normal">“Kimse yapamaz,” dedi.</p>
				<p class="normal">Gözlerine baktım:</p>
				<p class="normal">“Niçin? Bu bir sır mı?”</p>
				<p class="normal">“Gardaşım,” dedi, “senin neyine gerek. Karpuz mu ekeceksin?”</p>
				<p class="normal">Sır Diclenin mi?</p>
				<p class="normal">Dicle kıyılarına “hülle” denilen, kamıştan kulübeler yaparak, yazlığa, karpuza çıkıyorlarmış.</p>
				<p class="normal">“Hülle, dedin, tüm kamıştan mı? Yağmur yağınca haliniz nice olur?”</p>
				<p class="normal">“Diyarbakıra yazın yağmur yağmaz,” dediler.</p>
				<p class="normal">“Hiç mi?”</p>
				<p class="normal">“Hiç!”</p>
				<p class="normal">Diclede kelekler var. Egilden Diyarbakıra odun taşıyor bu kelekler. Yapılışları çok ilginç: Bir kelek, birçok koyun derisinin şişirilerek bir araya getirilmesinden meydana geliyor. Sonra iki kürek takılıp bırakılıyor suyun akıntısına.</p>
				<p class="normal">Bir kelekte 64-72-80-77 tuluk var. Her kelek üç, dört ton odun taşıyor.</p>
				<p class="normal">Dicle, yatağını en derin oymuş sulardan biridir. Çok derinlerden akıyor.</p>
	</div>
<div class="calibre1" id="calibre_pb_6"/></body>
</html>