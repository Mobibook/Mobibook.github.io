<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Diyarbakır Ovasında Göç Var</p>
				<p class="normal">Günlerdir Diyarbakır köylüklerini geziyorum.</p>
				<p class="normal">Yollarda insanlar gördüm, ne üstte üst, ne başta baş, ayaklar yalın, kir pas içinde. Dökülmüşler Diyarbakır ovasına.</p>
				<p class="normal">Köyler gördüm, penceresiz, kuyu gibi, zindan gibi karanlık evleri. Bu evlerde insanlar hayvanları ile birlikte yatıyorlar. Gerisini demeye hacet yok. İş anlaşılıyor. Hayvanlarıyla birlikte yatıyorlar.</p>
				<p class="normal">Kadınlar gördüm, zayıf, sararmış, ince yüzlü, kuruyup, bir deri bir kemik kalmış kadınlar.</p>
				<p class="normal">Koskocaman Diyarbakır ovasını gördüm. Diyarbakır ovası çalkanıyor. Diyarbakır ovasında göç var! Belki şaşırdınız. Durun anlatayım. Diyarbakır ovasında gerçekten göç var.</p>
				<p class="normal">Göçün sebebi?</p>
				<p class="normal">Burada beyler var. Toprak beyleri. Her beyin elinde üç köy var, dört köy, beş köy, on köy var. Bir ailenin de elinde otuz köy var. Eskiden köylerinin sayısı yetmiş ikiymiş, gerisi ellerinden çıkmış. Bu köylerde oturup da toprağı işleyen köylüler, bu beylerin yarıcılarıdır. Adam eker, biçer, çıkarır; yarısı beyin... Adama, bey öküz ve tohum verirse üçte ikisi beyin. Bey, icara verir tarlasını, sekizde birini alır mahsulün. Son zamanlarda icar altıda bire çıkmış. Beyler Diyarbakırda otururlar.</p>
				<p class="normal">Bu yıllarda beyler Marshall yardımından traktör alıyorlar. Toprak makinalaşmaya doğru gidiyor. Yarıcının yerini makina alıyor. Ve topraktan atılıyor köylü. Bey köylerinden ağa köylerine, şehre göç başlıyor. Diyarbakır ovasında bu beylerden başka, büyük toprak sahibi olan, bir de ağalar var. Oturdukları köyün toprağının tümü onların değildir. Fakat çoğu onlarındır. Tabii bunlar, beyler gibi ilk ağızda makina alamıyorlar. İşte bu sebepten, bey köylüklerinden atılan köylüler, ağa köylüklerine gidiyorlar. Ağalar da makina alırsa... İşte o zaman ayıkla pirincin taşını.</p>
				<p class="normal">Ben, halkının yarısı göçmüş, on beş kadar bey köyü tespit ettim. Bir tane de tamamen boşalmış köy.</p>
				<p class="normal">Bu göçü meydana getiren kaç motordur biliyor musunuz? Yüz yetmiş, bilemedin iki yüz.</p>
				<p class="normal">Diyarbakır ovasında huzursuzluk var. Adamlar şaşırıp kalmışlar. Hiçbir zaman, bir olay karşısında, bu kadar şaşırmış insanlar görmedim. Olamaz da. Traktör dedin mi kocaman adam küçülüveriyor, beli bükülüyor. Bir başkalaşıyor. Nedir bu başıma gelenler der gibi, gözleri kocaman kocaman açılıyor.</p>
				<p class="normal">Derelerden tepelerden aşarak, yol denecek yol yok da ondan, Büyük Zoğzunç derler bir bey köyüne vardım. Diyarbakırın 25 kilometre doğusuna düşüyor. Toprağın tümü de iki beye ait. Bundan önce köyde 30 ev oturuyormuş, şimdi 18 ev var. Beyin birisinin üç yıldır üç traktörü var, var da o sebepten 12 aileyi toprağından çıkarmış. Öteki bey de traktör almak üzereymiş. Geriye kalan 18 ev günlerini bekliyorlar. Traktör ha geldi, ha gelecek.</p>
				<p class="normal">Giden on iki ailenin evleri yıkılmış. Toprak duvarlar öylecene duruyor.</p>
				<p class="normal">Köydeki evlerin cümlesi topraktan inşa edilmiş. Üstü toprak, yanı toprak.</p>
				<p class="normal">Köyde 120 nüfus var. Tabii okul yok. 120 insandan bir teki okuryazar. O da askerlikte öğrenmiş.</p>
				<p class="normal">Hayvan yetiştirmiyorlar.</p>
				<p class="normal">Üç yıldır banka borcunu da veremiyorlar.</p>
				<p class="normal">Yedikleri ekmek, buğday, arpa, darı karıştırılarak yapılıyor.</p>
				<p class="normal">Köyden atılmış olan on iki kişiden birisiyle konuştum. Toprak elinden alınınca, başka bir köye yerleşmiş. O köyde de toprağı elinden almışlar. Oradan başka bir köye gitmiş. O köyde de aynı şekilde karşılanmış. Bir iki köy daha gezmiş. Talih diye buna derler işte. Şimdi açıkta.</p>
				<p class="normal">“Yazide yabanda gelmişem gurban,” diyor, “beni gabul etmir toprak...”</p>
				<p class="normal">Etmez!</p>
				<p class="sag">17.5.1951-20.7.1951</p>
				</div>
</body>
</html>