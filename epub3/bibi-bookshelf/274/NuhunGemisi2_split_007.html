<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Diyarbakır Tozduman</p>
				<p class="normal">Ne yapalım? Bu yazıya bundan uygun başlık bulamadım. Gerçekten toz toprak içinde Diyarbakır. Caddelerden, sokaklardan, evlerden toz fışkırıyor.</p>
				<p class="normal">Bu, neden? Eskiliğinden mi? Belki bunun da rolü var. Düşünüyorum. Bu şehirde belediye denilen şey, hiç mevcut olmuş mudur? Mevcut olmuşsa ne yapmış, Belediye bu şehre ne yapmış? İşte bu işe akıl erdiremedim gitti. Şimdi de, bir belediye yoktur dersem, işi pek büyütmüş olmam sanıyorum. Bakın gördüklerimi sırasıyla yazayım. O zaman göreceksiniz ki, burada Belediye, belediyecilik bakımından kendini pek öyle hissettirmiyor.</p>
				<p class="normal">Sokaklar, caddeler, şehrin kenarları daha önce de dokunduğum gibi, pislik ve gübre içinde. Belki temizlik yağmurdan yağmuradır. – Tanzifat işçileri olan kadınlar kusuruma kalmasınlar. Onları anam kadar sevebilirim. – Şu günlerde ah! Bir yağmur yağsa... Tozdan boğuluyor adam...</p>
				<p class="normal">Sebze hali. Allahlık. Yere, öbek öbek soğan, marul, türlü türlü sebzeler sermişler. Alışveriş... Bu hale kimsenin de aldırdığı yok.</p>
				<p class="normal">Sonra sokaklarda sebze sergileri. Tam kaldırımın üstüne. Kaldırım olduğuna bin şahit ister ya, neyse, döşemişler. Her sergiyi kirli, gözleri trahomlu, bir kadın, bir çocuk, bir ihtiyar bekliyor. Rızk kapısı.</p>
				<p class="normal">Böyle marul satan bir kadınla konuştum. İki çocuğu, bir de ihtiyar kocası varmış. Günde bir lira kazanıyor.</p>
				<p class="normal">Her sözün başında:</p>
				<p class="normal">“Ah,” diyor, “Belediye bana bir hademelik verse.”</p>
				<p class="normal">Hanlar var, yıkılmış, on metreden adamın burnunun direğini sızlatacak derecede pis bir koku salan, içine balık istifi gibi eşek, katır, deve, beygir, koyun doldurulmuş hanlar.</p>
				<p class="normal">Bir bataklık ne kadar pis, ne kadar cıvıksa, işte bu hanların içi de öyle. Burada konaklayan hayvanlara yazık. Bu hanlarda hayvanlarıyla birlikte insanlar da yatıyormuş.</p>
				<p class="normal">“Yatak,” dedim, “yatak.”</p>
				<p class="normal">“Yatak nereye serilir,” dedi hancı.</p>
				<p class="normal">Doğru söze ne denir.</p>
				<p class="normal">İnsan bu hayvanlara bakıyor da, Diyarbakırda karasineğin bu kadar bol olmasının hikmetini anlıyor. Yetiş, diyor içinden, elinden bir şey gelirse, yetiş D.D.T.!</p>
				<p class="normal">Bir köşe başında kirli bir bezin üstüne topak topak peynir koymuş bir adam, elini salladı da, peynirlerden bir karasinek bulutunun kalktığını gördüm.</p>
				<p class="normal">Yoğurt pazarı diyorlar. Üstü yırtık, yalınayak, kirli köylü kadınlar yoğurtların başını bekliyorlar. Her yoğurt bakracının üstünü kapkara bir toz örtmüş.</p>
				<p class="normal">Şu satırları yazmaya elim varmıyor ya, ne edeyim?</p>
				<p class="normal">Ya Belediye bu yoğurtçu kadınların başına musallat olursa? Veballeri benim boynuma olacak.</p>
				<p class="normal">Bilmez değilim, kalkınma toptan kalkınmadır. Bu yoğurt bakraçlarının üstüne ak bir bez örtmekle, bu yoğurtlar temiz olmaz. Biliyorum, biliyorum ama çare ne?</p>
				<p class="normal">Bir yoğurtçu kadına:</p>
				<p class="normal">“Günde kaç kuruş alıyorsun?” dedim.</p>
				<p class="normal">“Bir lira,” dedi.</p>
				<p class="normal">“Çoluğuna çocuğuna yetiyor mu bu para?” dedim.</p>
				<p class="normal">“Çok bile,” dedi. “Artırıyorum bile,” dedi.</p>
				<p class="normal">Her yıl üç ay yoğurt satıyormuş. Birer liradan doksan lira. Doksan lira yetiyormuş da artıyormuş bile. Kadının benimle alay etmediğine eminim.</p>
				<p class="normal">Yoğurdun kilosu 20 kuruş.</p>
				<p class="normal">Bir zamanlar, ipekçilikte ünü vardı Diyarbakırın. Şimdi bu iş sonuna gelmiş bulunuyor. Diyarbakırda artık bir ipekçilik mevcut değil dersem inanın. Kırk yıldır ipekçilik yapan biriyle konuştum. En çok suni ipek rekabeti öldürmüş işlerini. Bir de Suriyeden gelen kaçak ipek eşya.</p>
				<p class="normal">Burada tohum çıkarılmadığı gibi, Bursadan gelen tohumlar da iyi çıkmıyormuş. Gerileme sebebinin biri de bu.</p>
				<p class="normal">Dericilik öyle, testicilik öyle. Her işte eskiye nazaran bir gerileme var.</p>
	</div>
<div class="calibre1" id="calibre_pb_8"/></body>
</html>