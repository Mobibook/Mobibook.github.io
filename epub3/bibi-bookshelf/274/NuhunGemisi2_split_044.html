<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Hükümetten Karısını İstemek İçin </p>
				<p class="indentmetinitalik">Tam 10 Gün Yürüyen Adam </p>
				<p class="normal">Kayseriden Sivasa gideceğim. Bir garaj gösterdiler. Bu kışta işlese işlese oranın otobüsleri işler, dediler.</p>
				<p class="normal">Garajın sahibi ince, kupkuru bir adam.</p>
				<p class="normal">“Sizin kaç otobüsünüz var?”</p>
				<p class="normal">“İki.”</p>
				<p class="normal">“Hiç kazaya uğradılar mı?”</p>
				<p class="normal">“Üç ay evvel biri uğradı.”</p>
				<p class="normal">“Sebebi?”</p>
				<p class="normal">Ben, “sebebi?” der demez, kupkuru garaj sahibi çelik bir tel gibi gerildi:</p>
				<p class="normal">“Sebebi mi? Sebebi ha! Bilmiyor musunuz? Bu şoförler! Ah bu domuzlar! Bakmazlar makinaya. Yarış yaparlar canları sıkılınca. Biribirlerine inatlaşır, çarpışırlar. Daha neler! Onlara milyon maaş versek gene bizlere düşmandırlar. Uyurlar. Vallahi billahi, inanın direksiyonun başında uyurlar. Otuz kırk kişinin hayatı, benim servetim bir serserinin elindedir. Hükümet bir çare bulmalı bu şoförlere, bir çare... Kocaman yepyeni bir otobüs parçalandı, on iki kişi de yaralandı. Ne oldu şoföre? Hiç. Birkaç ay yatıp çıktı. Ya benim mahvolan servetim? Ben on yıldan beri otobüs işletirim, iki aydan fazla bir şoförü yanımda durduramadım. Durmazlar. Mutlak bir hır çıkarırlar.”</p>
				<p class="normal">Otobüs saat dokuzda hareket edecek, dediler. Ben, bunların saat dokuzunu iyi bildiğim için, inanmadım. Gene de ne olur ne olmaz diye, ertesi sabah dokuzda garaja geldim. Saat on oldu, hareket yok. On bir, on iki. “Dolsun da öyle. Boş gidemeyiz ya,” diyorlar. Boş dedikleri otobüsü bir görseniz! Üstü yükle dağ gibi bir kabardı, neredeyse çökecek. İçeride ise oturacak hiçbir boş sandalya kalmadı. Bunun daha neresi boş? Kim bilir, koyacak, sıkıştıracak bir yerleri daha vardır belki!</p>
				<p class="normal">Gerçekten varmış. Saat ikiye doğru, sandalyaların araları, otobüsün arkası insanla doldu. Saydım tam kırk dört kişi!</p>
				<p class="normal">Bu arada yaşlı bir köylü, bekledi, bekledi de heybesini omuzuna vurup, küfrede ede çekti gitti.</p>
				<p class="normal">Giderken boyuna konuşuyordu:</p>
				<p class="normal">“Tren kalabalık olsa da, insan üst üste binse de, eşyandan para alsa da bundan bin kat iyidir. Hiç olmazsa bekletmez. Gelir istasyona durur. Vakti saatı gelince de bir düüt çeker. Uğurlar ola... Otobüs ucuzmuş... Başlarını yesin ucuzlukları hınzırların.”</p>
				<p class="normal">Saat dokuzda kalkacak otobüs saat üçte kalktı. Dokuzdan üçe kadar en az yirmi otuz kişi bekledik de, ihtiyar köylüden başka hiçbirimiz, neden, niçin bekliyoruz diye ağzımızı açıp bir laf etmedik. Beklemeye bizim kadar alışmış insanlar başka yerlerde de var mı acaba? Hiç sanmam.</p>
				<p class="normal">Bu yolculukta, kasten şoförün yanına oturdum.</p>
				<p class="normal">“Neden böyle dokuzda dersiniz de üçte kalkarsınız?”</p>
				<p class="normal">“Hiç sorma kardeşim,” dedi, “halimizi. Bunların gözleri doymaz. Şu üstteki yükü görüyor musun? Neredeyse otobüs devrilecek diye, dokuz doğuruyorum. Bu kadar da insan... Bu lastikler bu kadar ağırlığı çekemez.”</p>
				<p class="normal">“Götürme,” dedim.</p>
				<p class="normal">“Nasıl, nasıl götürmezsin be kardeşim. Ekmek derdi. Bunların hepsi böyle. Birinden çıkayım, ötekine gireyim dersin, o daha berbat.”</p>
				<p class="normal">“Müşkül,” dedim.</p>
				<p class="normal">Daha yirmi dördünde bir delikanlı. Açık mavi, yumuşacık bakan gözleri var. Öyle ince, yumuşacık bir çocuk ki, otobüsü nasıl idare ettiğine insan şaşıp kalıyor.</p>
				<p class="normal">“Bundan üç ay önce bizim patronun öteki otobüsü devrildi. Sebep? Sebebi fazla yük! Tabii kabahatli gene zavallı şofördür. Fazla yükten, zaten zayıf olan lastik patlamış. Patlayınca da...”</p>
				<p class="normal">“Peki, bu kadar çok kaza neden olur?”</p>
				<p class="normal">“Neden mi olur? Bunda bizim arkadaşların da kabahati yok değil. Sonra bizim halk da sağını solunu bilmiyor. Önüne bir araba çıkıyor... Şoför sola kırıyor, o da sola... Sağa kırıyor, o da sağa... İşte sana bir kaza... Sen bir virajdan dönerken sağdan gidiyorsun, adam tam karşına çıkıyor. İşte sana kaza... Sonra uyku, yorgunluk... Adanadan kalkan bir otobüs, o gün Ankaraya... Yarın sabahleyin de geri Adanaya... İşte sana kaza. Buna can mı dayanır? Tabii, sersem olmuş, yorgun adam kaza yapacak. Bu gidişle sizin, bizim, hepimizin hayatı tehlikede.”</p>
				<p class="normal">Elleri ustacasına direksiyonda:</p>
				<p class="normal">“Bak,” dedi, “direksiyon başında, bu kadar yükün altında, seninle şimdi böyle konuşmam bile hata... Bu an bir kazaya sebep olabilir. Şoförlük Sırat Köprüsünden geçmek gibi bir şeydir. Kılıç ağzı üzerinde yürüyorsun. Sonra bizim çocuklar sefere çıkarken makinayı kontrol bile etmezler. Bir fren patlar... yallah uçuruma.”</p>
				<p class="normal">Sonra sustu. Daldı:</p>
				<p class="normal">“Abi, artık susayım, yollar tehlikeli.”</p>
				<p class="normal">Uzun zaman sustu. Ben de üstelemedim. Gözleri ileride bir noktaya dikilmiş gibiydi. Otobüs de bir at arabası hızındaydı.</p>
				<p class="normal">Uzakta bir köylü kollarını açıp yolun ortasında durmuştu. Onun karşısına gelince durduk.</p>
				<p class="normal">Köylü:</p>
				<p class="normal">“Beni otobusuna alsana,” dedi.</p>
				<p class="normal">Şoför, –şoförün adı Saimdi– sordu:</p>
				<p class="normal">“Paran var mı?”</p>
				<p class="normal">“Yok. Yok ama, iki gündür yol yürüyorum. Ayaklarım şişti.”</p>
				<p class="normal">Saim:</p>
				<p class="normal">“Bin,” dedi. “Bin başımın belası.”</p>
				<p class="normal">Köylü arka kapıdan zorla girip arkaya yığılıverdi. Başı da önüne düştü. Bir zaman kımıldamadan öyle kaldı. Otobüs sarsıldıkça da başı kalkıp kalkıp öne düşüyordu. Kirli kara sakalı, yüzünün her bir tarafını örtmüştü. Ayakları yalın ve üstündeki elbise paramparçaydı. Bu karda iki gün yalınayak nasıl yürümüştü?</p>
				<p class="normal">Onunla ilgilenmek, ondan bir şeyler sormak için can atıyordum. Önce nereden başlanır suale?</p>
				<p class="normal">“Adın ne senin kardaşım?” dedim.</p>
				<p class="normal">“Benim adım Dertli Hidayet,” dedi. “Dertli...”</p>
				<p class="normal">Sonra yarasına değmiş gibi irkildi.</p>
				<p class="normal">“Siz biliyor musunuz ki, ben nerelerden geliyorum?”</p>
				<p class="normal">“Ne bilelim,” dedim.</p>
				<p class="normal">“Ben Ankaradan geliyorum. Hökümeti gördüm. Hökümete dedim ki, Deli Hüseyinden benim Zelihamı alın da bana verin.”</p>
				<p class="normal">Yolcular gülmeye başladı. Artık Hidayete soran sorana.</p>
				<p class="normal">“Verdiler mi avradı?”</p>
				<p class="normal">“Biliyor musunuz tam iki yıl var ki benim Zeliham eve gelmez oldu. Babası kandırıp götürdü. Satmış Deli Hüseyine üç yüz liraya. Ben de müdüre istida verdim, kaymakama istida verdim, valiye istida verdim, alıp vermediler Zelihamı Deli Hüseyinden.”</p>
				<p class="normal">“Avradın üstüne kaydı var mıydı?”</p>
				<p class="normal">“Yoktu. Yaşı küçüktü de onun için yoktu. Vali avradımı alıp vermedi. Bütün varımı bu yola döktüm, gene de avradı alamadım. Ben de tuttum, buradan yürüye yürüye on günde Ankaraya gittim. Çıktım hökümete... Alın da Zelihamı, verin bana... Ben varımı yoğumu onun yolunda bitirdim, dedim.”</p>
				<p class="normal">Otobüste, derdiyle, belasıyla bir memleket var.</p>
				<p class="normal">Kayseri-Sivas arası... Karlara gün vurmuş.</p>
	</div>
<div class="calibre1" id="calibre_pb_45"/></body>
</html>