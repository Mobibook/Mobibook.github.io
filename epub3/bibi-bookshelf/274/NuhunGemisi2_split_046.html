<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Çukurova Toprağı Sıtmadan Titrer</p>
				<p class="normal">Ceyhanda bir garaj... Otobüslerle dopdolu. Otobüsler üst üste gibi bir şey.</p>
				<p class="normal">Ortalık toza dumana batmış. Gökte toz bulutları dönüp duruyor.</p>
				<p class="normal">Bir sıcak, bir sıcak ki... Çok yakında bir yangın varmış da, bu dünyayı kavuran alev oradan geliyormuş dersiniz!</p>
				<p class="normal">Antebe gideceğim. Otobüsümüz mavi boyalı ve yanlarına kocaman kocaman, ağızları açılmış bir çift aslan resmedilmiş, otobüsün alnına da “Maşallah Aslan Yürekliye” yazılmış.</p>
				<p class="normal">Saat dokuz suları... Heybelerini omuzlarına almış yolcular, bilet kestirip, teker teker giriyorlar içeri... Her birinde bir telaş, bir rahatsızlanma hali var.</p>
				<p class="normal">Otobüsün üstü yük, içi insanla doldu. Ter kokusu... Ayak kokusu...</p>
				<p class="normal">Hareket... Yolculardan biri, bir:</p>
				<p class="normal">“Uğurlar ola,” çekti.</p>
				<p class="normal">Cümlemiz birden:</p>
				<p class="normal">“Uğurlar ola,” dedik.</p>
				<p class="normal">Otobüste bir zıngırtı, gürültü, sallantı... Dayan dayanabilirsen.</p>
				<p class="normal">Temmuz ortaları... Biçilmiş tarlalar, şavkıyan bir aydınlık içinde, yol boyunca uzayıp gidiyor.</p>
				<p class="normal">Otobüs harap bir otobüs... Altından, yanından, pencerelerinden, içeriye sel halinde tozlar akıyor.</p>
				<p class="normal">Tozdan yüzümüz gözümüz belirsiz olup, her yanımız apak kesildi. Her birimiz, şöyle hatırı sayılır birer miktar da toz yuttuk.</p>
				<p class="normal">Yol boyunca pirinç tarlaları başladı. Yemyeşil... Güneşin keskin, ovayı dolduran, bol aydınlığı altında ince, tütüp buğulanan, tatlı, bambaşka bir yeşil...</p>
				<p class="normal">Bir pirinç sahasının yanındaki köyde, otobüsümüz durduruldu. Köy, bir ot ve gübre yığınından ibaret. Köyden iki sıtmalı kadın ve iki erkek bindi. Sonradan bir de beli bükülmüş, avurdu avurduna geçmiş bir ihtiyar kadın, elinden tutup, boynu incelmiş ve sararıp solmuş bir çocuğu getirip, o erkeklere teslim etti.</p>
				<p class="normal">“Velimi de gösteriver tohdura gurbanın olam Osman,” dedi.</p>
				<p class="normal">Elindeki çıkını, elleri titreye titreye açıp, içinden bir miktar para çıkarıp Osmana verdi.</p>
				<p class="normal">Kadınlardan biri, orta yere, kanepelerin ortasına uzanıverdi. Erkeğin biri, onun başını dizine alıp, yere oturdu. Öteki kadın da arka köşeye kıvrıldı.</p>
				<p class="normal">Çocuk, ürkmüş, kocaman gözlerinden ibaretti sanki. Her bir yeri ölmüş, yalnız gözler... Yüzü bir avuç... Ama gözler... Çocuk tir tir titriyordu.</p>
				<p class="normal">Yaşlı kadın otobüs hareket ederken:</p>
				<p class="normal">“Osmanım,” dedi, “tohdura söyle, dabannarını öperim, Velimi, biricik Velimi bu derdden gurtarsın.”</p>
				<p class="normal">Yolcular tekmil göz kesilmiş, sıtmalılara bakıyorlardı. Bunu sezen erkeklerden biri:</p>
				<p class="normal">“Tohdura,” dedi.</p>
				<p class="normal">Yanda duran seyrek sakallı köylü:</p>
				<p class="normal">“Hep tohdura... Yaz gelip de sarı sıcak ciğerleri kebap edince, tekmil Çukurova tohdura...” dedi.</p>
				<p class="normal">Yanımda bir İstanbullu delikanlı oturuyordu. Bilmem ne üniversitesinde doktora yapıyormuş. Briyantinli saçlarına toz yapışıp çamur halini almıştı.</p>
				<p class="normal">“Allah Allah,” dedi... “Bütün Çukurova doktora mı?”</p>
				<p class="normal">İhtiyar köylü:</p>
				<p class="normal">“Ne belledin ya, yavrum,” dedi.</p>
				<p class="normal">Delikanlı:</p>
				<p class="normal">“Yaa!” dedi.</p>
				<p class="normal">Köylü:</p>
				<p class="normal">“Yaz gelip de pirinçlerin dibi göllenince... Yaz gelip de sarı sıcak çökünce... Yaz gelip de Çukurova kaynar kazana dönünce... Dönünce yavrum... Pirinç tarlalarından gara bulut misali sivrisinekler sökün edince... Gör o zaman Çukurova insanının halini. Hal değil irezillik yavrum.”</p>
				<p class="normal">Elini doğudan tarafa uzattı. Otobüsün camını toz bağlamış, öteler gözükmüyor, yol boyunca da tozlar direk direk olmuş salınıp duruyordu.</p>
				<p class="normal">“Şu depenin dibinde benim köyüm var. Altı bin dönüm çeltik ektiler bu yıl köyün dibine... Her yıl sinek yoğudu. Bu yıl... Bu gara yılı ne siz sorun, ne ben söyleyim.”</p>
				<p class="normal">Ben:</p>
				<p class="normal">“D.T.T. ilacı?” dedim.</p>
				<p class="normal">İhtiyar köylü kızdı da:</p>
				<p class="normal">“Siz şeher uşakları bir bellediğinizi bellersiniz zatı...”</p>
				<p class="normal">“Çok faydası var,” dedim.</p>
				<p class="normal">“Yazı yabanı, Çukurova tüm göl olmuş, senin o ilacın para eder mi?</p>
				<p class="normal">“Cibinlik?” dedim.</p>
				<p class="normal">“Deler geçer,” dedi. “Deler de geçer... Bizim burada, bu sebepten halı vakti yerinde olan yaylaya gaçar... Bizler galırık. İnsanlar neysem ne gene, hayvanların hali kötü. Sabahınan kalkıp bakıyoruk ki... gızıl gan içinde galmış atlar. Üşüşmüş başına sinekler. Yaa yavrum, siz ne anlarsınız bizim çektiğimizden! Yaz gelip de Çukurova göl olunca çocuklar dökülü dökülüverirler. Bizim adamlarımız sakallarına ak düşmeden ölürler. Yaz gelince, sıtma dutmadık adam bulamazsınız Çukurovada.”</p>
				<p class="normal">Saçı briyantinli delikanlı:</p>
				<p class="normal">“Demek, demek,” dedi, “biz memleketimizi hiç tanımıyormuşuz demek?”</p>
				<p class="normal">Köylü acıyarak baktı. Diyeceksiniz ki, köylü hiçbir şehirliye acıyarak bakmaz. Ancak hürmetlice bakar. O eskidenmiş. Şimdi eski çamların bardak olduğu çağdır. Hem öyle acıyarak baktı ki:</p>
				<p class="normal">“Eyi tanırsınız, yavru,” dedi. “Çok eyi tanırsınız.”</p>
				<p class="normal">Sonra sustu. Sonra, birden, aklına gelmiş gibi:</p>
				<p class="normal">“Sana bir şey diyeyim mi yavrum, yaz gelip de... Ağaçlar bile sıtma dutar Çukurovada. Elin memleketi zelzeleden titrer, Çukurova toprağı sıtmadan... Hey bre yavrum, eyi tanırsınız siz bizleri... Amma...”</p>
				<p class="normal">Soluk yüzlü köylünün dizindeki kadını bir zangırtı almış, dişleri durmadan biribirine çarpıyor. Var gücüyle de bacaklarını, tekmil vücudunu gerip inliyor.</p>
				<p class="normal">“Oooy anam... Yandım anam... Öldüm anam...”</p>
				<p class="normal">Başını erkeğin dizlerinden alıp alıp yerlere çalıyor.</p>
				<p class="normal">Erkeğin elleri, yarılmış, kocaman kara elleri, kadının saçları arasında.</p>
				<p class="normal">“Fadımam,” diyor, “az galdı tohdura varmaya, şindi varırık bir inne yapar heç bişeyin galmaz.”</p>
				<p class="normal">Kadın:</p>
				<p class="normal">“Yandım,” diyor, “yandım... Dört bir yanımı ateş aldı, köz aldı...”</p>
				<p class="normal">Sonra kıvranıyor, öylesine küçülüp bir topak oluyor ki... Beş yaşında bir çocuk dersin. Bir zaman geldi, öyle ufaldı ki, kadın ortada kalmadı, yok olmuş gibi oldu...</p>
				<p class="normal">Yüzü gözden ibaret kalmış çocuk köşesine dayanmış, boynunu da bükmüş, dört yanına şaşkınlıkla bakıyordu.</p>
				<p class="normal">Bir baktık, kadın birden, sara tutmuş bir hal aldı. Debelenip duruyor. Gözleri dışarı fırladı.</p>
				<p class="normal">Kocası mı, akrabası mı, nesiyse, kadının başını dizine almış köylü:</p>
				<p class="normal">“Fatma,” dedi, “Fatmam, geldik tohdura... Böyle etme! Böyle edip de beni öldürme...”</p>
				<p class="normal">Fatma, “ooof of”la karışık, inliyor, çırpınıyor... aynı yaralı kuşlar gibi...</p>
				<p class="normal">Yolcular üzgün, dertli...</p>
				<p class="normal">İstanbullu delikanlı ikide bir:</p>
				<p class="normal">“Ya,” diyor, “biz memleketi hiç tanımıyormuşuz.”</p>
				<p class="normal">Deminki köylü, İstanbullu delikanlının gözlerine parmağını sokarmışcasına:</p>
				<p class="normal">“İşte bak,” dedi, “işte böyle. Sen, yavrum, bir ayda elli evlik bir köyden on sekiz çocuk öldüğünü duydun mu? Sırf sıtmadan öldüğünü duydun mu?”</p>
				<p class="normal">Yüreği yanmış köylü, sıtmayı sivrisineği, bataklığı, bataklık kokusunu boyuna anlattı.</p>
				<p class="normal">Temmuz öğlesinde, Çukurova gün vurmuş bir kalaylı siniye benzemişti. Ve bizim otobüs toz içinde, bu kalaylı siniyi bir uçtan bir uca kat ediyordu.</p>
				<p class="indentmetin">Çukurova yana yana ördolur </p>
				<p class="indentmetin">Her sineği bir alıcı kurdolur.</p>
				<p class="normal">İşte Çukurova böyle.</p>
	</div>
<div class="calibre1" id="calibre_pb_47"/></body>
</html>