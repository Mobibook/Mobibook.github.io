<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Otobüste Bir Aşk Hikayesi </p>
				<p class="normal">Bolu dağlarına geldik. Yollarda köyler var. Ahşap evli köyler... Köylerin kalem gibi, renk renk boyanmış, süslü, ahşap minareleri var. Bu köyler tertemiz gözüküyor. İnsanın aklından Doğu köyleri geçiyor. Bunlar da köy... Bütün köylerimiz, hiç olmazsa dış görünüşleriyle böyle olamazlar mı?</p>
				<p class="normal">Bolu ormanları, karanlık bir deniz gibi çalkalanıyor. Ağaç denizi diye boşuna dememişler. Buralarda ister istemez Köroğlu geliyor hatıra. Bütün heybetiyle, namıyla, şanıyla koç Köroğlu... Köroğlunun Kıratını oynattığı bu yerlerde, kim bilir kaç yüzyıl sonra, bizler rahat bir otobüste, evimizde imiş gibi, konuşa dertleşe yol alıyoruz.</p>
				<p class="normal">Yolculardan Kurtuluşlu Selim Efendi, bir kıza aşık olup, onu Amerikaya kaçırmak için Mersine götüren oğlunun derdinde. Söyleniyor söyleniyor, beddualar ediyor. Bu bitip tükenmeyen aşk hikayesinden canı sıkılan şoför, basıyor küfürü... Dört bir yanını yağlar almış şoför muavini telaşta... Dört dönüyor.</p>
				<p class="normal">Sonra biri var, şişman biri... Sirkecide başını önündeki koltuğa dayadı, Ankaraya kadar kaldırmadı. Otobüs fazlaca sarsınca, bir gözünü açıp, hemen gene kapatıyor.</p>
				<p class="normal">Gösterdiği bütün hayat eseri bu kadar. Arada bir de derinden derine horluyor.</p>
				<p class="normal">Arkamdaki sırada oturan şalvarlı, kartal burunlu, kapkara yanmış adam Amasyadan bahsediyor. Her sözünün başı:</p>
				<p class="normal">“Bizim Amasyanın... Bizim Amasyada Yeşilırmak... Yeşilırmak taştığı zaman hanümanlar dağıldı, ocaklar söndü... Yeşil Amasya zümrüt gibi...”</p>
				<p class="normal">Sonra iş kadına, aşka döküldü. Kız kaçırmalar, kadın oynatmalar...</p>
				<p class="normal">Memur olduğunu söyleyen bir Kayserili, Mersin hapisanesinden söz açtı. Kadın oynatma yüzünden epeyce yatmış... Sonra af... Toroslardan bir arkadaşı varmış mahpusanede, adı Ali... Torosların ünlü eşkıyası Ali...</p>
				<p class="normal">Kayserili el kol hareketleriyle Aliyi anlatıyor. Kendinden bir geçmiş ki... Otobüs halkı her şeyi, kendi aralarında konuşmaları bırakmışlar, onu dinliyorlar...</p>
				<p class="normal">“Alinin sevdiği kızı, Ali askerde iken, zorlan başka birine nişanlamışlar. Ali, askerden dönmüş... Bakmış ki iş böyle... Bir gece, kızı kaçırmış... Kızın akrabaları Alinin yolunu kesmişler. Attıkları kurşunlar kızı öldürmüş... Kızı, kaçırıp vurdu diye vermişler mahkemeye Aliyi... On beş yıl giymiş biçare... Sonra, bir gün baktık, Ali mahpusaneyi bir gece delip, dört arkadaşıyla kaçmış... Arkadaşlarından ikisi, ikinci gün yakalanıp geldiler.</p>
				<p class="normal">“Derken mahpusaneye düşen hemşerilerinden duydum ki Ali, hapisaneden kaçtıktan sonra sevgilisinin mezarı başına gidiyor... Takibinde jandarmalar... Bir çam fidanını kökünden çıkarıp, mezarın başına dikiyor. Oturup bir de ağıt yakıyor.</p>
				<p class="normal">“Ali, çetesiyle on beş yıl dağlarda gezdi. Sonra da vuruldu.”</p>
				<p class="normal">Amasyalı:</p>
				<p class="normal">“Aşktan yaman ne var,” dedi, “yeryüzünde.”</p>
				<p class="normal">Selim Efendi:</p>
				<p class="normal">“Aşkın Allah belasını versin,” dedi.</p>
				<p class="normal">Başka biri:</p>
				<p class="normal">“Selim Efendiyi aşk süründürüyor,” dedi.</p>
				<p class="normal">Selim Efendi: “Allah filmlerin belasını versin... Bizim oğlan...”</p>
				<p class="normal">Amasyalı: “Gençliktir, iyi olur!”</p>
				<p class="normal">Selim Efendi: “Aşk böyle Amerikaya mı götürür insanı? Filmlerin Allah belasını versin.”</p>
				<p class="normal">Amasyalı: “Cehenneme bile götürür.”</p>
				<p class="normal">Selim Efendi: “Aşkın gözü kör olsun!”</p>
				<p class="normal">Çökmüş bir ihtiyar: “Aşk iliklerdedir.”</p>
				<p class="normal">Öteden biri: “Gözdedir.”</p>
				<p class="normal">Bir köylü:</p>
				<p class="normal">“Tabandadır,” dedi. “Görmüyor musunuz Aşık Keremi, diyar diyar tabana kuvvet...”</p>
				<p class="normal">Amasyalı:</p>
				<p class="normal">“Ben ne bileyim, nerededir aşk. Aşk, toprakta, taşta, suda, ağaçta, gecede, gündüzde... Yeşil otlarda bile... Aşk olmazsa damarlardaki kan durur. Aşk, aşk, kainatın her zerresindedir.”</p>
				<p class="normal">Ben:</p>
				<p class="normal">“Aşk,” dedim. “Selim Efendiye göre filmlerdedir.”</p>
				<p class="normal">Selim Efendi kemali ciddiyetle:</p>
				<p class="normal">“Teşekkür ederim beyefendi,” diye mukabele etti, “elbette öyledir. Bizim oğlan...”</p>
				<p class="normal">Amasyalı:</p>
				<p class="normal">“Bakın,” dedi, “bizim Amasyada bir aşk geçti. Görülmüş şey değil...”</p>
				<p class="normal">“Nedir o?”</p>
				<p class="normal">“Durun da söyleyim.”</p>
				<p class="normal">“Aşk yamandır.”</p>
				<p class="normal">“Yamandır da söz mü? Bizim orada bir zengin vardı, adı lazım değil... Bir kızı vardı, bir elmanın yarısı...”</p>
				<p class="normal">“Sonra?”</p>
				<p class="normal">“Durun canım, anlatıyoruz... Belediyede çalışan bir delikanlı vardı. Kızla tutturmuşlar arayı. Bir gün kız ortadan kayboldu.”</p>
				<p class="normal">Bir delikanlı:</p>
				<p class="normal">“Sonra?”</p>
				<p class="normal">Amasyalı kızdı, sustu. Anlatsın, delikanlı bir daha ağzını açmayacak diye söz verdik. Ricada bulunduk.</p>
				<p class="normal">Hikayenin sonu... Kızı belediyedeki delikanlı kaçırmış. Meydana çıksalar, kızın babası bir derebeyidir. Kızı da oğlanı da öldürtecek... Oğlan ne yapmış biliyor musunuz? Evin tavanarasına kızı saklamış... Yiyeceği içeceği hep tavanarasında... Kız, tavanarasından iki yıl çıkmamış, kul olana gözükmemiş. Tavanarasında bir de çocukları olmuş... Kızın canı sıkılmış tavanarasında da, o sebepten elişleri, mendiller, masa örtüleri işlermiş... O kadar çok işlemiş ki, bunları satmaya karar vermişler.</p>
				<p class="normal">Bu işlemelerden birini kızın anası görmüş ve tutturmuş: “İlle de bu işleme benim kızın elinden çıkmıştır. Buralarda bu çiçekleri, kızımdan başka kimse yapamaz,” diye.</p>
				<p class="normal">Acaba kim sattı bu işlemeyi? Bulmuşlar. Sır da bundan sonra çözülmüş.</p>
				<p class="normal">Amasyalı coştu:</p>
				<p class="normal">“Kızı tavanarasından çıkardılar ki ne görmeli! Sararmış, daha doğrusu solup, bembeyaz kesilmiş... Yanındaki çocuğu da kendisi gibi... Kolay mı tam iki yıl, gün yüzüne hasret kalmış. Kızı kaçıran, bundan sonra, başını alıp, Amasyadan gitti. Bir daha da ondan bir haber çıkmadı.”</p>
				<p class="normal">Şakacı delikanlı:</p>
				<p class="normal">“Kusura kalma amca,” dedi, “sözümü tutamadım. Kız, sonra ne oldu?”</p>
				<p class="normal">Amasyalı:</p>
				<p class="normal">“Kız da,” dedi, “kahrından, bir ay sonra, dilinde sevdiğinin adı, öldü gitti. Kızın babası, diyorlar, günahı boynuna, ben evimde bu çocuğu besleyemem, demiş, bir gece çocuk ortadan yok olmuş. Adam iyi ki Amasyayı bırakıp gitti, kalaydı mutlak öldürürlerdi. Hal böyle işte.”</p>
				<p class="normal">Otobüs halkı, bu aşk hikayesine dalmışken, birden makina zınk diye durdu ve şoför, muavin çocuğa, okkalı bir küfür salladı.</p>
				<p class="normal">Şoförle muavini makinanın bozulan bir yerini düzeltmeye çalışıyorlardı.</p>
				<p class="normal">Yanımızdan pırıl pırıl, son model taksiler geçiyordu. Toprakta çeşit çeşit kıyı çiçekleri açmıştı.</p>
	</div>
<div class="calibre1" id="calibre_pb_48"/></body>
</html>