<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="ortabaslik" id="calibre_toc_6">Otobüsle Anadolu</h1>
				<p class="indentmetinitalik">Otobüste Doğan Yolcu</p>
				<p class="normal">Kamanı geçtik. Ak çiçekler içindeydi Kaman... Toprak yemyeşildi. Sonra Kırşehir. Kırşehir bağlık bahçelik... Taze Kırşehir topraklarında bahar tütüyordu.</p>
				<p class="normal">Kırşehirde Dadaloğlunun bir türküsü aklıma geldi:</p>
				<p class="indentmetin">Biter Kırşehirin gülleri biter</p>
				<p class="normal">Kırşehirde bir saat mola verdik. Kırşehir yarı köy, yarı kasaba... Ama şirin, akça pakça...</p>
				<p class="indentmetin">Kırşehir özüne bir ateş saçtım </p>
				<p class="indentmetin">Yanar oylum oylum duman görünür.</p>
				<p class="normal">Kırşehir yanmıyordu ama, ben oylum oylum, baharı tüter gördüm Kırşehirde.</p>
				<p class="normal">Bindiğimiz otobüsün adı “Sürmeli Ceylan”. Otobüsün önünde büyük harflerle “Yolun açık olsun” yazılı ve içinde türlü türlü ayetler asılı. Giderken bir tuhaf gürültü çıkarıyor. Üstelik bir de sallanıyor ki, aman Allah! “Sürmeli Ceylan“ın öteki yolcuları hep köylü. İki elleri dizlerinde, hürmetlice oturuyorlar.</p>
				<p class="normal">Kırşehirden ötede, bir kadınla iki erkek bindi. Arkada bir yere oturdular. Erkekler, yırtık pırtık urbalar içindeydiler. Ve kadın sararmıştı, gebeydi. Kendisini çekemez bir hali vardı.</p>
				<p class="normal">Birkaç köy geçtik. Köy çocukları otobüsü görmek için yol boyuna çıkmışlardı. Yollar uzundu ve güneş vardı toprakta. Otobüse vuran güneş şavkıyordu. Yollar bozuk. Bazı yerleri kuyu gibi çukurlaşmış. Otobüs buralara her giriş çıkışta, bizi hoplatıyor, başımız tavana değiyordu.</p>
				<p class="normal">Makina bir dönemeci alırken, işte o zaman olan oldu. Zaten epeyden beri arkadan usuldan bir inilti geliyordu. Müthiş bir çığlıkla geri döndüm ki, kadın dudaklarını ısırıyor ve kıvranıyor. Yanındaki erkekler donup kalmışlar. Ne yapacaklarını şaşırmış bir halleri var. Biri, bir ara ne yaptığını bilmeden, eliyle kadının ağzını kapatıverdi. Kapattı ama, gene kadının çığlığı, iniltisi durmadı. En önde oturan yaşlı köylü kadın:</p>
				<p class="normal">“Olan oldu,” dedi, “şüfere söylen de dursun.”</p>
				<p class="normal">Şoföre durumu söylediler. Bir küfür, bir küfür... Kızgınlıkla durdu.</p>
				<p class="normal">Yaşlı kadın:</p>
				<p class="normal">“Bez gerek,” dedi. “Bez olmazsa olmaz.”</p>
				<p class="normal">Yaşlı köylü kadın, ince çehreli, kırış kırış yüzlü, gün görmüş biriydi. Çırpınan genç kadına yaklaştı:</p>
				<p class="normal">“Korkma bacım,” dedi, “senin yavrun seyyar olacak.”</p>
				<p class="normal">Gözleri gülüyordu.</p>
				<p class="normal">Kadın ilk emri verdi:</p>
				<p class="normal">“Erkekler,” dedi, “hepiniz inin bakalım. İnin de otobüsün yanında durmayın.”</p>
				<p class="normal">Genç kadının yüzü sararmış, gözlerinin altı da morarmıştı. Durup durup çığlık atıyordu.</p>
				<p class="normal">Yaşlı kadın:</p>
				<p class="normal">“Bez,” dedi, “bez... Bez olmazsa olmaz.”</p>
				<p class="normal">Yolcular homurdanıyorlardı. Kim bilir ne kadar acele işleri vardı. Bazısı da sevinir gözüküyordu.</p>
				<p class="normal">Kadının yanındaki erkeklerden biri kocası, biri kardeşi imiş.</p>
				<p class="normal">Yolcular onlara soruyorlar:</p>
				<p class="normal">“Bilmiyor muydunuz?”</p>
				<p class="normal">“Neden yola çıktınız?”</p>
				<p class="normal">“Olsa olsa bu kadar acayiplik olur... Neden yaptınız?”</p>
				<p class="normal">Onlar hiç cevap vermiyor, boyuna önlerine, toprağa bakıyorlardı. Hiç de kımıldamıyorlardı.</p>
				<p class="normal">Yaşlı kadın, oraya buraya koşuyor, önüne gelenden bez yalvarıyordu.</p>
				<p class="normal">“Ne kadar çok bez olursa, o kadar iyi olur. Bez!” </p>
				<p class="normal">Bez yok. Kimsede bez yok. Hepimizi bir telaştır aldı. Nereden bulmalı bezi. Her şeyi unuttuk, bütün otobüs bez derdinde. Bez olmazsa...</p>
				<p class="normal">Beli bükülmüş bir ihtiyar araya düştü: </p>
				<p class="normal">“Ulan beziniz yok mu hiç?”</p>
				<p class="normal">Düşünen, hiçbir şeye karışmayan zayıf köylü delikanlısı, hemen ceketini soyup gömleğini çıkardı.</p>
				<p class="normal">“İşte bez. Daha bu sabah giydim.” </p>
				<p class="normal">İhtiyar, gömleği aldı.</p>
				<p class="normal">“Yaşşa bre ulan,” dedi. “Yaşşa ama, bu yetmez.” </p>
				<p class="normal">Ben dedim ki:</p>
				<p class="normal">“Benim bavulda gömlekler var.” </p>
				<p class="normal">“Ver,” dediler. </p>
				<p class="normal">Çıkarıp verdim. </p>
				<p class="normal">Birkaç kişi daha çıkarıp verdi.</p>
				<p class="normal">Bir zaman sonra keskin bir çığrıltı. Sonra yaşlı kadın başını otobüsün kapısından çıkarıp, bağırdı: </p>
				<p class="normal">“Gözünüz aydın, oğlunuz oldu!” </p>
				<p class="normal">Bana döndü.</p>
				<p class="normal">“Oğul,” dedi, “senin bavul gerek oldu.” </p>
				<p class="normal">“Al,” dedim, “teyze.”</p>
				<p class="normal">Taze bahar toprağına bağdaş kurup oturmuş, bir şeyler bekleşen sinirli halkın yüzü ışıdı. Bir sevinç, bir sevinç ki görmeliydiniz.</p>
				<p class="normal">Ceketlerini çıplak bedenleri üstüne giymiş gömleksizler de memnundular. Yüzlerindeki memnuniyetleri tarifsizdi.</p>
				<p class="normal">Gömleğini ilk vermiş olan zayıf köylü oğlunun hali bir başkaydı. Hani bir sanatçının başarılı bir sanat eseri yarattıktan sonraki zafer sevinci vardır ya, hali öyleydi. İlk defa konuştu. Sesi birdenbire, top ağzından gülle çıkar gibi çıktı. Belli ki söylemek için çok sıkıntı çekmişti. Birden boşanmasının başka hiçbir sebebi yoktu. </p>
				<p class="normal">“Yolcu!”</p>
				<p class="normal">Hepimiz bu kelimenin ne olduğunu anlayıverdik. “Yolcu” çocuğun adıdır.</p>
				<p class="normal">İki adamı aramıza aldık. </p>
				<p class="normal">“Çocuğun adı Yolcudur.”</p>
				<p class="normal">“Yolcu!”</p>
				<p class="normal">“Yolcu olacak!”</p>
				<p class="normal">Baktım ki bebeği öteki tarafa, benim bavulun içine koymuşlar. Bavuldan beşik!</p>
				<p class="normal">Benim eşyalar? Eşyalarımı da bir heybeye doldurmuş yaşlı kadın:</p>
				<p class="normal">“Ağam,” dedi, “kusura kalma... Bavulu aldık ya...”</p>
				<p class="normal">Heybeyle bavul değiştirildi.</p>
				<p class="normal">Çocuk ve kadınla iki erkek ilk köyde indiler. Köy, bildikleri yer değil ya, ne yapsınlar!</p>
	<div class="calibre1" id="calibre_pb_43"/></body>
</html>