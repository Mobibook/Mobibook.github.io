<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Hududu Geçerken</p>
				<p class="normal">Kadınlar, çocuklar oradan oraya dönüp duruyorlar. Bir telaş, bir telaş ki, deme gitsin! Bütün kaçakçı evleri böyle mi olur acep?</p>
				<p class="normal">Bir kadın, yaşlı bir kadın. Toparlak, solgun, keder akan bir yüzü var. Hiçbir şey söylemiyor. Öylecene, yerinden kıpırdamadan bizlere bakıp duruyor.</p>
				<p class="normal">Derdi ne bunun? İnsan kendi kendine soruyor. Derdi ne acep?</p>
				<p class="normal">Yanımdaki, bana durmadan iltifat eden yaşlı kaçakçı, yeni kafilemizin başı Koca Süleyman, benim de kadına dikkatle baktığımı fark etmiş olacak ki:</p>
				<p class="normal">“Hasan,” diyor, “bu kadın, sana kahvede söylediydim ya, geçen yıl hudutta vurulan çocuğun anasıdır.”</p>
				<p class="normal">“Anası!..”</p>
				<p class="normal">“Biz kaçakçılığa giderken her zaman yanımızda gelir. İşte hep böyle düşünür. Böyle bakar bakar düşünür. Bizim akrabadandır.”</p>
				<p class="normal">Yemeği güzelce yedim. Kahveyi de içtim. Ama dört bir yanım öyle sızlıyor ki...</p>
				<p class="normal">Süleyman, yanımızdaki dört kişiye:</p>
				<p class="normal">“Haydi hazırlanın. Gidin evlere... Helallaşın.”</p>
				<p class="normal">Yanımızdaki dört insan... Dördü de çivi gibi. Dördü de yağız yüzlü ve ciddi. Hele biri var. Bu onun ilk gidişi. O da benim gibi elli liraya yükçülüğe gidiyor. Bir dul ananın oğluymuş. Böyle söylediler. Ötekiler kurt mu kurt... Bu dört kişiden biri, hududu tam altı yüz sefer geçmiş. Gerisi şöyle böyle kaçakçı. Süleymanı derseniz, ara vermeden, kendini bildi bileli yapıyor bu işi. Şimdiye kadar kaç kere hududu geçmiş, orasını yalnız Allah bilir. Kaçakçılar arasında şimdiye dek, başına gelenlerden bahsetmeyen bir tek Süleymanı gördüm. Ne sorarsan sor, boyuna gülümsüyor.</p>
				<p class="normal">Bir zaman sonra, bizimkiler geldiler.</p>
				<p class="normal">“Atları çekin!”</p>
				<p class="normal">Atları çektik. Kapıda, altı tane kocaman, geceye yapışmış karartı.</p>
				<p class="normal">Yüreğim hop etti.</p>
				<p class="normal">Süleyman, atları yokluyor. Teker teker, kolanlara, yüklere bakıyor. Gevşek kolanları yeniden bağlıyor. Sıkıyor... Sıkıyor.</p>
				<p class="normal">Atları kontrolden sonra tekrar eve dönüyor, kederli kadının elini öpüyoruz. Kadın, gözleri yaşlı, dualar ediyor. Sonra bir çığlıktır tutturuyor.</p>
				<p class="normal">Süleyman kapının orada durmuş, dudaklarında bir gülümseme. Evdekiler bizlere boş gözlerle bakıyorlar. Hepsinin yüzü acı.</p>
				<p class="normal">Evden çıkarken Süleyman eğiliyor, yanda duran çocuğunu öpüyor.</p>
				<p class="normal">“Binin...”</p>
				<p class="normal">Hep birden aynı hızla atlara atlıyoruz.</p>
				<p class="normal">Birkaç kadın sesi birden:</p>
				<p class="normal">“Sağ salim gelesiniz.”</p>
				<p class="normal">Dördümüzde mavzer, ikimizde de sten makinalı tabancası var. Fişekleri çaprazlama bağlamışız.</p>
				<p class="normal">Atlar tırıs... Ve gecenin karanlığı... Gece bir karanlık, bir karanlık ki... Bir şairin dediği gibi, kurşun geçmez karanlık.</p>
				<p class="normal">Boyuna tırıs... Ve yan yanayız. Ne ileri ne geri.</p>
				<p class="normal">Atlar yılan gibi, ses çıkarmadan, usturuplu, yumuşacık akıyorlar.</p>
				<p class="normal">Benim yanı başımdaki, hududu altı yüz sefer geçmiş olan o ihtiyardır. Süleyman kafilebaşı olmasına rağmen ne iş yapacaksa, hep ona soruyor.</p>
				<p class="normal">“Nereden Müslüm Ağa?”</p>
				<p class="normal">“Dedim ya!”</p>
				<p class="normal">“Memonun vurulduğu geçit, öyle mi?”</p>
				<p class="normal">“Orası... Başka yol tekin değildir. Memo vuruldu vurulalı, kimse geçmedi yol almadan. Geçeceğimiz akıllarına bile gelmez.”</p>
				<p class="normal">Karanlık gecenin ışıltılı yıldızları. Gökyüzü tepeden tırnağa yıldızlarla bezenmiş.</p>
				<p class="normal">Atlarımızın ayakları yumuşacık toprakta... Kadife üstünde yürür gibi.</p>
				<p class="normal">Önde bir kıpırtı. Atların ürkmesi. Kaçakçı atı ürkek olmalıdır. Ha, işte bu kaidedir.</p>
				<p class="normal">Ne yapacağımızı biliyoruz. Namludan kurşun boşanır gibi avcı hattına geçip, kıpırtının yüz metre sağından solundan geçip, doğrultuyoruz atları. Atlar rüzgar gibi... Elimiz tetikte ve kıpırtıdan yana dönmüş... Bir anda kıpırtıyı geçiyoruz. Ses sada yok.</p>
				<p class="normal">Süleymanın gülen sesi:</p>
				<p class="normal">“Bir tilki olacak!” diyor.</p>
				<p class="normal">Ben:</p>
				<p class="normal">“Ne bildin?”</p>
				<p class="normal">“Tilkiden başkası öyle gürültü yapmaz. Hem buralarda da pusu olmaz.”</p>
				<p class="normal">“Neden?”</p>
				<p class="normal">“Buraya kursun da pusuyu, hududu kim beklesin?”</p>
				<p class="normal">Atların solukları... Bir de gürültüyle soluyorlar ki... Bu gecenin ıssızlığında bir saat öteden duyulur. Bir canımı sıkıyor ki atların böyle soluması. Mendilleri çıkarıp şunların burunlarını iyice tıkamalı...</p>
				<p class="normal">Sonra bir taşlık yere düşüyoruz. Atların ayaklarının şakırtısı dünyayı alıyor. Kaçakçı atları ses çıkartmazlardı hani! Mamet geliyor aklıma. Yalancı mısın Mamet?</p>
				<p class="normal">Bu çatırtıyı duyarlarsa askerler... Duyarlarsa... Şu taşlıktan bir çıksak...</p>
				<p class="normal">Bir ara sağımdan bir atlı gitmeye başladı. Ta yakınımdan... Kimdir bu? Hüseyine benzetiyorum. İnce, dal gibi belirsiz bir karartı...</p>
				<p class="normal">“Sen misin Hüseyin?”</p>
				<p class="normal">“Benim ağam.”</p>
				<p class="normal">Sesi bozuk, heyecanlı çıkıyor.</p>
				<p class="normal">“Korkuyor musun Hüseyin?”</p>
				<p class="normal">“Yok ağam... Korkmuyorum.”</p>
				<p class="normal">“Kendini kurtarabilir misin Hüseyin, bir müsademeye tutuşursak?”</p>
				<p class="normal">“Senin peşini bırakmam ağam.”</p>
				<p class="normal">Ben de Süleymanın peşini bırakmayacağım. Karar karar. Anca beraber, kanca beraber.</p>
				<p class="normal">“Hüseyin!”</p>
				<p class="normal">“Buyur Hasan Ağam.”</p>
				<p class="normal">“Sen hiç kaçakçılık yaptın mı şimdiye dek?”</p>
				<p class="normal">“Yok ağam.”</p>
				<p class="normal">“Neden Hüseyin?”</p>
				<p class="normal">“Anam göndermezdi. Babamı kaçakçılıkta vurmuşlar da, onun için göndermezdi.”</p>
				<p class="normal">“Ya şimdi?”</p>
				<p class="normal">“Elimizde bir şey de kalmadı.”</p>
				<p class="normal">“Şimdi... razı mı?”</p>
				<p class="normal">“Gene razı değil ya, neylersin!”</p>
				<p class="normal">“Senden başka kimsesi var mı ananın?”</p>
				<p class="normal">“Bir ocağın bir umuduyum.”</p>
				<p class="normal">“İnin!”</p>
				<p class="normal">Taşlıktan çıkmışız, atların ayakları yumuşacık toprakta da haberim yok. Bir ara atımın boynunu elliyorum. At çıpıldak tere batmış ve kantarma köpük içinde.</p>
				<p class="normal">Halka olup durduk.</p>
				<p class="normal">“Ya Allah, ya Ali!”</p>
				<p class="normal">Dualar okuyoruz.</p>
				<p class="normal">“Binin!”</p>
				<p class="normal">Atların sırtındayız.</p>
				<p class="normal">“Kurşunları, tüfeklerin ağzına verdiniz mi?”</p>
				<p class="normal">Mekanizmalar şakırdıyor.</p>
				<p class="normal">“Avcı hattı... Onar metre arayla... doludizgin... Ayrılmak yok. Biribirimizi kaybedersek, Alo Korktuda toplanacağız. Dönmek yok.”</p>
				<p class="normal">Hududa on beş, yirmi dakika ya var, ya yok.</p>
				<p class="normal">İhtiyar öteden seslendi:</p>
				<p class="normal">“Gel Süleyman! İçime kurt girdi benim.”</p>
				<p class="normal">“Ne var Müslüm Ağa!”</p>
				<p class="normal">“Kurt girdi içime.”</p>
				<p class="normal">“Ne yapalım istiyorsun?”</p>
				<p class="normal">“Geri dönelim.”</p>
				<p class="normal">“Bak Müslüm Ağa, içimizde çoluk çocuk var, onlara karşı yapma bunu.”</p>
				<p class="normal">“Kurt girdi içime. Allah bilir ihbar var.”</p>
				<p class="normal">“Şimdi dönülür mü Müslüm Ağa? Nereye gidelim?”</p>
				<p class="normal">“Dağa çekilir, yarın geçeriz.”</p>
				<p class="normal">“Bundan sonra dönülmez. Tevekkeltü Taalallah.”</p>
				<p class="normal">Müslüm Ağa:</p>
				<p class="normal">“Tevekkeltü alallah.”</p>
				<p class="normal">Ben Hüseyini aradım:</p>
				<p class="normal">“Hüseyin.”</p>
				<p class="normal">“Buyur ağam.”</p>
				<p class="normal">“Gel yanıma.”</p>
				<p class="normal">Süleymanın sesi hafiften gürledi:</p>
				<p class="normal">“Saf olun... Doldurun atları.”</p>
	</div>
<div class="calibre1" id="calibre_pb_33"/></body>
</html>