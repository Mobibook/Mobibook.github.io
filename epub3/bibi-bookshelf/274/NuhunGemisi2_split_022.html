<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Pazarda Kaçak Ceket Satışı!</p>
				<p class="normal">Bizim adamla ortak olmaya orada karar verdik. Ondan sonra ortak geldi, ortak gitti. Yakında işe başlayacağız. Kilisten malları gelince alıp, Adanada, Malatyada satacağız. Sermayenin yarısı benden, yarısı ondan... Oldu mu bu iş? Oldu.</p>
				<p class="normal">Sevinç içindeyim. Var ol be ortağım. Yaşşa be agoşum. Dünyalar durdukça durasın!</p>
				<p class="normal">Ortağım diyor ki:</p>
				<p class="normal">“Ben kendimi bildim bileli kaçakçıyım. Kendimi bildim bileli... Çok işler geçti başımdan. Bu saçlar bu yolda döküldü. Benim hem Türkiye, hem Suriye nüfus kağıdım var. Burada Türk kıyafeti, orada Arap... Bu iş böyle yapılır. Böyle söker agoşum. Çetin iş!”</p>
				<p class="normal">Ortak coşuyor. Biraz da benim gözüme girmek için olacak, bir afyon kaçakçılığı hikayesi anlatıyor. Üç kişiler. Bursadan Antebe afyon götürüyorlar. Afyonu jelatinli kağıtlara sarıp, yerleştirmişler sepetlere... Afyon öyle açık, sepette, herhangi bir eşya içerisinde götürülemezmiş... Kokarmış da ondan... Tabii kokusu onu ele verir. Jelatin kağıda sarılı... Sepetlerde... Sepetlerin ağzına ekmek, üzüm, türlü yiyecekler konmuş... beş altı sepeti yerleştirmişler ayrı ayrı kompartımanlara... Kendileri de koridorda...</p>
				<p class="normal">Bir istasyonda arama başlıyor.</p>
				<p class="normal">Ortağım:</p>
				<p class="normal">“Arama başladı,” diyor. “Yüreğim tıpır tıpır atar... ha şimdi tutulduk, ha şimdi tutulacağız. Sıra bizim kompartımana geldi. Sepetler, ekmek sepetleri... Bu sepetler yiyecek sepetleridir. Polis, kurbanın olayım. Yiyecek sepetleridir bunlar. Yiyecek. Yiğitim polis! Görme şunları... Bunlar ekmek sepetidir, vallahi afyon değil. Yüreğim güm, güm, güm... Aman polis bey... Etme eyleme... Birinci kompartımanda birinci sepet!.. ‘Öl polis!.. Geber, kahrol!’ Ne yapayım şimdi? Benim sepetlere gelmeye daha iki vagon var. Dayan dedim. Yiğitlik burada, dedim. Dayan, dedim kendi kendime. Tren kalabalık, mahşer gibi. İğne atsan yere düşmez. Baktım bir tren öteki yolda. İstanbul treni. Dayan. Ya Allah! dedim. Atladım trenden. Sepetleri nasıl almalı? Bir çocuk gördüm, hamal çocuk, çağırdım. Kompartımanı gösterdim. Dedim al gel sepetleri. Çocuk aldı sepetleri. Fakat götüremez... Ya Allah! Ha babam gayret! Ben yapıştım sepetlere... Yerleştirdim İstanbul trenine. Bir nefes aldım ki kardaş... Bir nefes aldım... Oh... Oooh... dedim, Allah! Bu günün de var mıymış? Bize Antepli demişler. Anladım bizi kimin ihbar ettiğini. Bize malı veren. Geldim Bursaya... Gittim Emniyete... böyle böyle, size ihbar ederim. Düştüm önlerine, bize mal veren adamın getirdim evine. Aradılar, ne kadar mal varsa yakaladılar... Yüz kilo, iki yüz kilo... yapar mısın oyunu? Yapar mısın gardaş? Emniyetten de aldım ikramiyemi. Aldım afyonumu, geldim Antebe. Yaa gardaş! Bize Antepli demişler. Biz neler görmüşük neler!”</p>
				<p class="normal">Lakırdıyı aldım ben:</p>
				<p class="normal">“Sağlam dur ortağım! Seninle iyi işler çevirebileceğim. Yalnız dikkatli ol ortağım. Biz de kül yutmaz takımındanız. Bize de Adanalı kaçakçı Hasan demişler. Anladın herhalde şimdiye dek. Bunca konuştuk. Tekin dur ortağım. Ömrümüz mahpusanelerde çürüdü. Esrar tekkelerinde erittik gençliği. Bir kalleşlik yapayım deme. Bir kötü niyetin varsa vazgeç. Garip kişiyiz ya ortağım, o kadar da garip sayılmayız. Sen bilirsin ortağım! Sütüne zümmetine...”</p>
				<p class="normal">Benim beş yüz lira evden, mal da Kilisten gelecek, onu bekliyoruz. Ortağım ceket satıyor, pazarlarda... Antepte her gün pazar kuruluyor. İki pazarları var. Birisi kalenin altında, öteki şehrin içinde. Bir gün birinde, bir gün birinde...</p>
				<p class="normal">Bir ceket de ben geçiriyorum sırtıma. Öyle dar ki, nefesim tıkanıyor. Aman ha yavaş.</p>
				<p class="normal">Ortağım bana satmanın usullerini öğretiyor.</p>
				<p class="normal">Kızıyorum:</p>
				<p class="normal">“Beni,” diyorum, “çocuk mu belledin? Bunca yıllık kaçakçıyık...”</p>
				<p class="normal">Özür diliyor:</p>
				<p class="normal">“Hani dedim, Allah düşürmesin, sen büyük kaçakçısın da... bilmezsin.”</p>
				<p class="normal">“Yok arkadaş,” diyorum, “biz bu işin her yerine girdik çıktık. Genç ömrümüz mahpusanelerde çürüdü.”</p>
				<p class="normal">Adam yumuşak, söylediklerinden pişman:</p>
				<p class="normal">“Kusura kalma agoşum,” diyor.</p>
				<p class="normal">“İşte böyle,” diyorum.</p>
				<p class="normal">Antep pazarı... Pazar mı? Pazar değil, bir alem... bir kalabalık, bir kalabalık... yürüyen, dalgalanan insan ormanı... alışveriş.</p>
				<p class="normal">Bir yana otuz kırk çarşaflı kadın oturmuş, türlü türlü, iğneden ipliğe, takunyadan kitaba kadar, türlü türlü eşyalar satıyorlar. Kırklık bir kadın, çarşafının içine büzülmüş, bir yumak olmuş, önünde bir tek tespih... Kadının gözleri bile gözükmüyor. Tespihe alıcı çıkıyorum. Kırk kuruşa dövüş çekiş, bin bela alıyorum tespihi... Malı satıldı. Kalkıp gidecek mi kadın? Ne gezer... Önü boş ama, boyuna kıpırdamadan oturuyor. Neden oturur? Malı satıldı işte. Benimki merak...</p>
				<p class="normal">Bir kadının önünde de eski, uçları yanmış bir kitap var. Kitabın kapağını okuyorum: “Aslı Han ile Aşık Kerem.” Kerem yanmış. Kitap Kereme ne güzel uymuş... Eminim bu kitap yakında müşterisini bulacak.</p>
				<p class="normal">Kadınların hiçbirisinin önünde öyle ahım şahım şeyler yok. İki çift takunya, bir çift eski kadın ayakkabısı, bir tek atlet, el dokuması alacalı bir mintan... Daha akla hayale gelmeyecek neler! Mesela bir maşa... kaça satar, bu maşayı bu taze?</p>
				<p class="normal">“Kaça satarsın anoşum?”</p>
				<p class="normal">“Yirmi guruş ağam.”</p>
				<p class="normal">“Alamam.”</p>
				<p class="normal">Alırdım. Onun süzgün, kederli ve kara gözlerinin hatırı için alırdım. Alıp da ne yapayım? Sonradan almadığıma pişman oldum ya. İş işten geçti. Alıp bir tarafa atıverirdim.</p>
				<p class="normal">Pazarda elbiseler yere serilmiş... Kokmuş, vıcığı çıkmış domatesler, pörsümüş patlıcanlar, yeşil biberler...</p>
				<p class="normal">Pazarda halı, kilim, yatak... At, eşek...</p>
				<p class="normal">Pazarın bir yanı da manifatura sergisi... Antep bezleri, eski kaçak eşyalar, beğen beğen beğendiğini al...</p>
				<p class="normal">Bir yanda da bizimkiler. İki yüz, üç yüz kadar varlar. Her birinin sırtında ya çok bol, ya da çok dar ceketler. Her biri ceketinin ön, üst düğmesini baş ve şahadet parmağıyla tutmuş, öne doğru çekiyor. Böyle yapmak, sırtımdaki satılıktır, demektir. Ben de öyle yapıyorum. Pazarlık... Ceketler bir insandan öbür insana devrediliyor. Satan memnun, alan memnun... İkisi de karlı... bir keten ceketin yarı fiyatına... on lira, on iki lira, on beş lira... Her keseye uygun.</p>
				<p class="normal">Hay kör şeytan! Ben satamıyorum. Sağ elim düğmede dolaşıyorum. Köylü kılıklı birini görünce:</p>
				<p class="normal">“Bak ağam, çok sağlam. Halep sermiyesine. Özürü bir şeyi de yok.”</p>
				<p class="normal">Köylü yan yan bir cekete, bir bana bakıp sıvışıyor.</p>
				<p class="normal">Neden? Satmasını mı bilmiyorum? Bu nasıl iş? Satmanın da ağzı gözü yok ya! Herkes gibi tutmuşum düğmeden, herkes gibi köylü kılıklı birisini yakalıyor, “Halep sermiyesine ağam,” diyorum. Bunun daha ötesi yok ya! Gene de şüphelendiriyorum kendimden. Kaçakçı Hasan! Sen büyük bir kaçakçısın, aklın ermez böyle işlere. Ya hiç satamazsan? Düşeceğim ortağın gözünden. Pazarın içinde dört dönüyorum.</p>
				<p class="normal">“Halep sermiyesine. Halep sermiyesine ağam.”</p>
				<p class="normal">Abalı, şalvarlı, toz toprak içindeki adamlar, bir bana, bir üstümdekine bakıp, hiçbir şey demeden gidiyor, başkalarıyla pazarlığa tutuşuyorlar.</p>
				<p class="normal">“Hepsinden ucuza veririm,” diyorum, “herkesten ucuza...”</p>
				<p class="normal">Çok ucuza verip, ne verirlerse, hiç pazarlık etmeden vereceğim. Eğer, ortağımın bana dediği fiyattan aşağı verirsem, üstünü cebimden verip götüreceğim.</p>
				<p class="normal">Dört dönüyorum pazarı:</p>
				<p class="normal">“Halep sermiyesine...”</p>
				<p class="normal">Nafile, bütün gayretime rağmen satamıyorum. Bir de içerliyorum ki...</p>
				<p class="normal">“Bedava bedava!” diye bağıracağım geliyor.</p>
				<p class="normal">Pazar dağılıyor.</p>
				<p class="normal">Boynu bükük, kahrolmuş, ortağın yanına geliyorum. Yüzüne bakamıyorum. Ortak anlıyor:</p>
				<p class="normal">“Aldırma,” diyor, “bir gün hiç satamazsan, bir gün olur üç, dört tane birden satarsın. Alışveriştir bu!”</p>
				<p class="normal">Ben gene kabadayılığa toz kondurmuyorum.</p>
				<p class="normal">“Ben,” diyorum, “bunca zamandır mal satardım, böylesi başıma gelmediydi. Ona canım sıkılıyor işte.”</p>
	</div>
<div class="calibre1" id="calibre_pb_23"/></body>
</html>