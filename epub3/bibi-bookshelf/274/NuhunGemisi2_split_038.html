<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="calibre4"><span class="idebold"><span class="ideitalik">5</span></span></p>
				<p class="normal">Erzurum, 16 Ocak 1952</p>
				<p class="normal">Taş üstünde taş kalmamış olan Kuruç köyündeyim.</p>
				<p class="normal">Dediler ki:</p>
				<p class="normal">“Gitme, yatılır mı bunca soğukta o çadırlarda? Donarsın.”</p>
				<p class="normal">Dedim ki:</p>
				<p class="normal">“Bizim canımız can da...”</p>
				<p class="normal">Kara ay vurmuş, sıçraşan, oynaşan ışıltılar...</p>
				<p class="normal">Sığırtmaç Recep İyigünün çadırının kapısına geldim:</p>
				<p class="normal">“Bu gece sana misafirim ağam, dadaşım,” dedim.</p>
				<p class="normal">Küçücük, değirmi sakallı, üstünden bir iplik çeksen kırk yamalık dökülür cinsten, perişan kılıklı bir ihtiyar.</p>
				<p class="normal">“Başım üstünde yerin var,” dedi, “ama...”</p>
				<p class="normal">“Yok,” dedim, “üzülme, kuru yerde de yatarım. Siz nasıl, ben de öyle.”</p>
				<p class="normal">“Ah,” dedi, “hasta olursun beyim.”</p>
				<p class="normal">“Aldırma,” dedim, “ne olursa olsun. Ben bu gece sana misafirim.”</p>
				<p class="normal">Altı tane, yarı çıplak, küçücük kızı, bir de oğlu var. Kızlardan biri hasta, boyuna öksürüyor.</p>
				<p class="normal">Recep çadırın tabanına ot serpmiş. Ortada bir de soba var. Soba benim şerefime yakılıp, karısı da yatmak üzere bir komşu çadıra gönderiliyor. Soba, çadırın içerisini bir iki dakikada öyle bir kızdırdı ki, bacaklarım kavruldu. Sobanın başında çocuklar, Recep İyigün ve ben dokuz kişiyiz. Biraz sonra soba geçiyor ve yanmaktan kurtuluyoruz.</p>
				<p class="normal">Recep İyigün boyuna:</p>
				<p class="normal">“Ah, beyim, bin yılın bir başı bana misafir oldun da, seni rahat ettiremeyeceğim, ah beyim, ah...” diye söyleniyor.</p>
				<p class="normal">Yatma zamanı. Recep İyigün sobayı söküp dışarı çıkardı.</p>
				<p class="normal">“Sobayı çıkarmazsam çadıra sığmayız.”</p>
				<p class="normal">O kadar sıcaktan sonra şimdiki ayaz... Yataklara girmekten başka çare yok. Ama yatak nerede? Recep İyigünün evinde döşek yerine, iki küçücük minder ve yorgan yerine de el kadar, köylülerin beşik yorganı dedikleri iki yorgancık.</p>
				<p class="normal">Bütün ısrarlarıma rağmen Recep İyigün yatakçığın birini bana verdi. Soğuk hançer gibi işliyor. Yatmalı mı? Başka çare? Önce ben, ayağımdaki keçe çizmeleri, kar başlığını ve gocuğu çıkarmadan yatağa giriyorum. Yorgan ancak başımdan belime kadar olan yeri örtüyor. Sonra altı çocuk hep bir araya gelip biribirine sarılıyorlar. Recep İyigün ve büyük oğlu bir araya gelip üstlerine eski bir asker kaputu örtüyorlar.</p>
				<p class="normal">Bir saat sonra soğuk başladı. Dayanmak ne mümkün. Dizlerimi ta göğsüme dayayıp tortop oluyorum. Dişlerim biribirini yiyor. Dişlerimde bir çatırtı. Azıcık iğne deliği kadar bir yerim açık kalsa kurşun gibi soğuk saplanıyor.</p>
				<p class="normal">Recep İyigün de ikide bir, kalkıp beni soruyor. Açık kalmış yerleri örtüyor. Ama ne çare... Bir fayda yok. Recep İyigün de durumumun farkına varmış olacak ki bu hareketi tekrarlıyor. “Ah, beyim,” diyor. </p>
				<p class="normal">“Ah beyim, seni rezil ettik.” Ben de farkındayım ki, çocukların da, Recep İyigünün hali de benimkinden hiç iyi değil.</p>
				<p class="normal">Gece yarıyı çoktan geçmiş, gavur ayaz, belalı ayaz başlıyor. Dayanabilirsen dayan! Bir yanım tamamen uyuştu, kanı çekildi, çıkıp kaçmalı, sabahlara kadar dolaşmalı mı? Ya Recep İyigün, üstümde bir ana şefkati ile dönüp duran Recep İyigün üzülmez mi? Ama dayanılmaz. Soğuktan öleceğim. Vay başıma gelenler. Bir yanım uyuştuğundan beri de yatakta dönemiyorum. Dayanmalı... Recep İyigün:</p>
				<p class="normal">“Benim beyim,” diyor, “ben ne yapayım şimdi?” </p>
				<p class="normal">Dişlerimi sıkıp:</p>
				<p class="normal">“Aldırma canım geçer,” diyorum.</p>
				<p class="normal">Diyorum ama, bıçak da kemiğe dayanıyor. Yanımdaki çocuklar da titriyorlarken... Vay insanoğlu, demek bu hallere de düşmek varmış kaderinde. Hasta çocuk da acı acı inliyor.</p>
				<p class="normal">Tanyeri ağarırken, şafağın ayazı başlıyor. Çocukların zangırdaması, hastanın iniltisi ve Recebin üzüntüsü... Artık titremeye de mecalim kalmadı. Daha fazlası. Fazlasına imkan yok. Kaçmalı. Gün ışıyıncaya kadar koşmalı. Yoksa ölüm var işin içerisinde. Birden yataktan fırlıyorum. Çadırın içini iğne iğne kırağı bağlamış.</p>
				<p class="normal">“Eyvallah Recep Ağa. Ben artık Hasankaleye gitmeliyim. Otomobil bekliyor.”</p>
				<p class="normal">Diz boyu karın içinde bütün gücümle koşuyorum. Koşuyorum ama üşümem de geçmiyor. Soğuk iliklerime kadar işlemiş. Zıplıyorum, türlü hareketler yapıyorum.</p>
				<p class="normal">Muhtar Mevlut İstanbulun dumanı tüten çadırı, cankurtaran. Kendimi oraya dar atıyorum. Sıcak çay ve ekmek peynir. Ekmek kadar aziz olasınız. Recebe verdiğim üzüntü. Bir ana gibi kanatlarını üstüme örten Recebe, bu dosta verdiğim üzüntü içime dert oluyor. Dünyada her şeyi unutabilirim, bu geceyi, bu öldürücü geceyi, bu dost sığırtmaç Recebi unutamayacağım.</p>
				<p class="normal">Recep, çoluk çocuğu ile toprak altında kalmış, şimdi de çadır altındaki Recep. Yüreğimin en sıcak yeri senin sevgin ile dolu. Recebin köyünün barakaları bitmek üzere. Bitmiş bir barakaya da on aile yerleşmiş. Seviniyorum. Recep de yakında bir barakaya yerleşecek.</p>
				<p class="normal">Geceki çektiklerimi duyan köylüler:</p>
				<p class="normal">“Bey,” diyorlar, “bu gece soğuk mu yaptı sanıyorsun? Öteki geceler bu gece kadar ılık olsa, biz her zaman çadırda kalmaya razıyız.”</p>
				<p class="normal">Demek biz gene, iyi bir güne rastlamışız. Talih dediğin böyle olmalı.</p>
				<p class="normal">Recep ve köylüleri yakında barakaya girecekler. Ya çadırlardaki 37 köy? Onlar ne olacak?</p>
	</div>
<div class="calibre1" id="calibre_pb_39"/></body>
</html>