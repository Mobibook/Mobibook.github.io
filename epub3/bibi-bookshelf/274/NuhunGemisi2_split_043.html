<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Yolculardan Dayak Yiyen Şoför</p>
				<p class="normal">Ta İstanbuldan Antebe... Tam üç gün! Çekilir mi? Yorgunum. Oturduğum yerde gözlerim kapanıyor.</p>
				<p class="normal">Orta Anadolunun şehirlerini, kasabalarını birer birer geçiyoruz. Orta Anadolu toprağı bir başka toprak. Bu toprağa bakınca insan dertleniyor, kederleniyor. Bir karış boyundaki ekinlerin arasında iki kat olmuş kadınlar görünüyor. Bu kadınlar, yolmaya çıkan kadınlardır. Çalışmaları dişle, tırnakla topraktan rızk çıkarmaktır.</p>
				<p class="normal">Bozkır uçsuz bucaksız, yalnızlığı ile uzayıp gidiyor. Ses sada yok. Bir bizim otobüsün uğultusu, o kadar işte... Bir çöl ortasında yapayalnız gibiyiz.</p>
				<p class="normal">Gündüz olduğu halde, şoför direksiyonun başında uyukluyor. Başını direksiyona bir çarpıyor, sonra kendine gelip hemen toparlanıyor. Toparlandıktan sonra da etrafına, bu yaptığımı gördüler mi der gibi, utana çekine bakınıyor. Görüyor ki kimse farkında değil, bu sefer dişlerini sıkıyor, bir eliyle alnını şakaklarını ovuyor. Fakat biraz sonra başı gene direksiyona çarpıyor.</p>
				<p class="normal">Şoför muavini sarı saçlı bir çocuk. Neşeli... Cin gibi bir oğlan. Ustasının uykusunu kaçırabilmek için türlü şaklabanlıklar yapıyor. Fakat bu, ustaya hiç tesir etmiyor. O, uykusunda, perişanlığında berdevam... Yolculardan bir kısmı da durumu anladı. Ama ağız açamıyoruz. Ağız açıp da durumu, işin korkunç tarafını biribirimize bile söyleyemiyoruz ve bazan otobüs yoldan çıkıyor. Oraya buraya yalpa vuruyor. Yol uzadıkça otobüsün yalpası da arttı. Bizlerdeki yürek titremesi... Şimdi tekmil otobüs halkı durumdan haberdar... Homurtular da aldı yürüdü. Ama kimse, hala şoföre tek bir kelime söyleyemedi. Bereket versin yol düz de... Dönemeç falan gibi şeyler olsa, çoktan hapı yutmuştuk. Makina her çukura geldiğinde, tepemiz tavana değip değip iniyor. Şoför hiç oralı değil. Uyuyup da uyanıyor, o kadar. Yüzler sararmış ve gözlerde korku.</p>
				<p class="normal">İçeride korku son hadde geldi. Ha şimdi devrileceğiz, ha birazdan... Kocaman kocaman açılmış, bir sürü korkulu göz şoförün sırtında.</p>
				<p class="normal">Şoförün yüzü balmumu sarılığında. Çocuk şaklabanlığını o kadar artırdı ki, camları yalıyor, gülüyor, sıçrayıp otobüsün önüne biniyor... Türlü oyunlar. Ne yaparsa yapsın, usta oralı değil.</p>
				<p class="normal">Yolculardan biri içerideki korkuyu, yahut kendi korkusunu dağıtmak için olacak, oynak bir Karadeniz havası tutturdu. Bir tutturdu, bir daha da uzun zaman kesmedi. Kesmedi ama, para da etmedi türkü.</p>
				<p class="normal">Artık kurbanlık koyunlar halindeyiz. Hepimiz belki şimdi, belki de birazdan gelecek felaketimizi bekliyoruz.</p>
				<p class="normal">Sağ yanda epeyden beri kızarıp bozaran, dolup taştığı kıvranmasından belli olan adam, deli gibi fırlayıp şoförün kollarına yapıştı. Şoför neye uğradığını şaşırıp otobüsü durdurdu.</p>
				<p class="normal">“Ulan öldürdün be hepimizi... Öldürdün be! Her birimiz birer çocuk doğurduk be korkumuzdan. Yeter!”</p>
				<p class="normal">Şoför sustu sustu, sonra birden parladı:</p>
				<p class="normal">“Ne olacak! Ne istiyorsun yani?”</p>
				<p class="normal">“Ulan ne istiyorsunu var mı? Öldürdün, bitirdin ulan... Geri dön de şu yolcuların haline bak, insanlık halleri kalmış mı hiç?”</p>
				<p class="normal">Şoför, adamı yakasından tutup arkası üstü itti. Adam bir yolcunun üstüne düştü.</p>
				<p class="normal">İşte bundan sonra kıyamet koptu. Bütün yolcular şoförün başına yığıldılar. Şoför ortadan kayboldu. Şoföre tekmeler, tokatlar inip inip kalkıyor ve sarı çocuk çırpınıyor: “Öldürdünüz, öldürdünüz!” Kimseden ses, küfür, çıt çıkmıyor. Yalnız eller faaliyette.</p>
				<p class="normal">En sonunda kalabalık dağılıverdi. Baktım ki şoför, şoför mahalline yığılıvermiş. Yüzü gözü kan içinde...</p>
				<p class="normal">Dayağı atanlar, makinanın etrafına sıralanmışlar, sessizce, yüzlerinde derin bir acı, şoföre bakıyorlar.</p>
				<p class="normal">Bir zaman yerde yattıktan sonra, şoför kendine gelebildi. Hiçbir şey olmamış gibi direksiyona geçip sürdü.</p>
				<p class="normal">İçeride herkes, oyuncağı elinden alınmış çocuklar misali... Ama artık şoförün başı direksiyona çarpmıyor. Eller tamamen hakim ve makina yağ gibi akıyor.</p>
				<p class="normal">Toros dağlarına geldik. İşte zurnanın zırt dediği yer burası. Şoför, makinayı gayet normal kullanıyor ya, bizim gözümüz korkmuş bir kere. Bir uçurumdan yuvarlanırız diye ödümüz patlıyor. Yanımdaki genç boyuna ayaklarını titretip, dudaklarını kemiriyor.</p>
				<p class="normal">Bu minval üzere Torosları geçtik amma, anamızdan emdiğimiz süt de burnumuzdan geldi.</p>
				<p class="normal">Karanlık basarken Adanaya ulaştık. Otobüs garajda durunca, yolcular büyük bir sevinç içinde kendilerini dışarı attılar. Dışarı atmadılar, adeta fışkırdılar.</p>
				<p class="normal">Otobüs durur durmaz, şoför başını direksiyona koyup öylece uyuyakaldı.</p>
				<p class="normal">Yolcular dağıldı, epeyce de zaman geçti, o gene öyle...</p>
				<p class="normal">En sonunda sarı çocuk dürttü:</p>
				<p class="normal">“Abi! Osman abi, kalksana artık.”</p>
				<p class="normal">Osman derin bir uykudan uyanırcasına kalkıp, sürünür gibi indi. Öylesine yorgun, öylesine bitik gösteriyordu ki, sanki her yanı ezilmiş, kolu kanadı dökülmüş...</p>
				<p class="normal">Sarı çocuğa:</p>
				<p class="normal">“Otelde mi kalırsınız?” dedim.</p>
				<p class="normal">“Evimiz yok ya,” dedi.</p>
				<p class="normal">“Beni de yattığınız otele götür.”</p>
				<p class="normal">“Gel abi, gidelim. Sen yabancısın herhalde?”</p>
				<p class="normal">“Yabancıyım.”</p>
				<p class="normal">Osman sarhoş gibi, rüyada yürür gibiydi.</p>
				<p class="normal">Çocuk soruyordu:</p>
				<p class="normal">“Osman abi, yemek yemeyecek misin?”</p>
				<p class="normal">Osmanda hiç ses yok. Bir baş işaretiyle yemeyeceğini anlattı.</p>
				<p class="normal">Otelde üçümüze bir oda verdiler. Osman, elbiselerini bile soymadan yatağa uzanıverdi.</p>
				<p class="normal">Sarı çocuk, gözlerinde bir acıma, şefkat ışıltısı... Osmana baktı baktı... Bana dönüp:</p>
				<p class="normal">“Abi,” dedi, “bilsen ne iyi adamdır Osman abi. Karıncayı bile incitmez. Ne de çok dövdüler.”</p>
				<p class="normal">Osmanı derin uykusunda bırakıp, sokağa çıktım.</p>
				<p class="normal">Adana gecesinde insanı boğacak gibi yapış yapış bir sıcak vardı. Seyhana doğru yürüdüm. Gökte yıldızlar iri iriydi. Seyhan yorgun, karanlık... derinden akıp gidiyordu.</p>
				<p class="normal">Sabahleyin erkenden uyandığım vakit, sarı çocuğu Osmanı uyandırır buldum.</p>
				<p class="normal">“Kalk be abi! Kalk be! Vallahi vakit geçti. Vallahi billahi neredeyse güneş doğacak. Herkes arabasını doldurdu bile. Abi be!”</p>
				<p class="normal">Osman, usul usul gerinerek uyandı. Gözlerini açar açmaz da birden toparlandı.</p>
				<p class="normal">“Çok geç mi kaldık Raif?” dedi.</p>
				<p class="normal">“Geciktik abi...”</p>
				<p class="normal">Osman fırladı. Raifle ben, arkasından bakakaldık.</p>
				<p class="normal">“Evvelsi gece motor bozuldu da yolda kaldık. Yapabilmek için de sabahlara kadar uyumadık.”</p>
				<p class="normal">Uykusuzluk ve dinlenmeden on dört saat direksiyon başı.</p>
				<p class="normal">Raif:</p>
				<p class="normal">“Abi, biliyor musun sen?”</p>
				<p class="normal">“Bilmiyorum.”</p>
				<p class="normal">“Yolcular iyi yaptılar Osman abiyi dövdüklerine. Yoksa muhakkak bir kaza olurdu. Dövdüler de ayıktırdılar. Osman abinin iki çocuğu var, küçücük...”</p>
	</div>
<div class="calibre1" id="calibre_pb_44"/></body>
</html>