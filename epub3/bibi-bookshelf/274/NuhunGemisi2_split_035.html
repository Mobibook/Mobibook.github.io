<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="calibre4"><span class="idebold"><span class="ideitalik">2</span></span></p>
				<p class="sag">Erzurum, 11 Ocak 1952</p>
				<p class="normal">Serçeboğazı köyündeyim. Bir çadırı duman almış. Her bir yandan duman çıkıyor. Yanıyor sandım da sordum:</p>
				<p class="normal">“Şu yanan çadırı niçin söndürmüyorsunuz?”</p>
				<p class="normal">“Yok,” dediler, “yanmıyor o. İçerde ateş yakıyorlar.”</p>
				<p class="normal">Bana dert oldu:</p>
				<p class="normal">“Peki bu duman içinde nasıl oturulur?”</p>
				<p class="normal">Sorunun cevabını da ben vereyim: Oturulur! Hem de nasıl! Buralarını görmeyen zor inanır.</p>
				<p class="normal">Bu soğukta kalmaktansa duman içinde değil, cehennemde bile kalmaya insan razı olur.</p>
				<p class="normal">Çadırın kapısında, bir adam duruyordu. Uzun boylu, dal gibi bir adamdı. İyi de giyinmişti.</p>
				<p class="normal">“Geçmiş olsun,” dedim. “Sen de toprak altında kaldın mı?”</p>
				<p class="normal">Ayağını gösterdi:</p>
				<p class="normal">“Topallıyorum. Beni toprak altından iki saat sonra çıkardılar.”</p>
				<p class="normal">“Adın ne?”</p>
				<p class="normal">“Şaban pehlivan.”</p>
				<p class="normal">“Şaban pehlivan, demek iki saat tam ölümün kapısında...”</p>
				<p class="normal">Şaban pehlivan:</p>
				<p class="normal">“Zor şey,” dedi. “Bundan daha zor dünyada hiçbir şey olamaz.”</p>
				<p class="normal">Elimden tutup beni yıkılmış bir dama doğru götürdü ve ekledi:</p>
				<p class="normal">“İşte, beni buradan çıkardılar.”</p>
				<p class="normal">Gösterdiği yerin yanı başında, iki adam bir öküzü yüzüyorlardı. Öküz şişmişti ve bu karda, soğukta bile adamın burnunun direğini kıracak derecede kokuyordu. Kokuyordu. Kokuyor dedim de... Yıkılmış köylerde, leşlerden ve kokudan geçilmiyor. Bu kokular yüzünden bayağı hastalandım. Koku, ama ne koku! Bilen bilir.</p>
				<p class="normal">Şaban pehlivan halimi sezmiş olacak ki:</p>
				<p class="normal">“Ne yapalım beyim,” dedi. “Çekeceğiz.”</p>
				<p class="normal">Sonra anlattı:</p>
				<p class="normal">“Sabahleyin hayvanlara baktıktan sonra, bir komşuya gittim. Altı kişi oturmuş, konuşuyorduk. Birdenbire bir gürültü oldu. Hemen ayaklandık. Fakat sarsıntı bir adım atmadan beni kaldırdı, yere vurdu. Sonra karanlık... Dünya zindan kesildi. Şöyle bir canlandım, belki gücüm yeter de kalkarım diye, olmadı. Dedim ki bu ölüm. Sonra elham okudum, şahadet getirdim. Ölüm... Var gücümle bağırdım, bağırdım, gelen yok. Kimin sesini duyduysam onu çağırdım. Şamata ettim, duyan yok. Üstümde geziyorlar, ama duyan yok. Yarabbi, dedim, beni böyle bu karanlıkta öldürme, ışık yüzü göster, bir damla ışık yüzü göster de öyle öldür. Çocuklarımın yukarıdan:</p>
				<p class="normal">‘Can baba! Kurban baba, ne edesin baba!’ diye çağrışlarını duyuyordum. Yaralı kuş gibi üstümde dönüyorlardı. Yüreğim parça parça oluyor, eriyordu. Onların sesini duydukça bağırıyordum. Ağzıma da toprak dolmuş, elimle ağzımdaki toprağı çıkarıp bağırıyordum. Toprak boğazıma kadar dolmuş. Nefesimi kesiyordu. Sonra umutsuzlanıp: ‘Yarabbi bir damla ışık, bir parça ışık göster de canımı öyle al!’ dedim. Can çekişi durumuna düşmüştüm. Üç dakika daha çıkarmasaydılar gitmiştim. Çıkarılınca dünya ışıklandı. Çok şükür... Işık, komşularım size kurban olayım, bana ışığı gösterdiniz.”</p>
				<p class="normal">Kuruç köyündeyim. Yıkılmış bir evin kuyu gibi tabanını askerler kazmaya uğraşıyorlar. Kazmaları buz tutmuş toprağa geçmiyor. Başlarında da bir adam var. Eli koynunda. Yüzünden ne kederli, ne de sevinçli olduğu anlaşılıyor. Donmuş, anlamsız bir yüz.</p>
				<p class="normal">“Geçmiş olsun.”</p>
				<p class="normal">“Sağ ol...”</p>
				<p class="normal">“Bu ev senin mi?”</p>
				<p class="normal">“Benimdi.”</p>
				<p class="normal">“Senin canın sağ olsun,” diyorum.</p>
				<p class="normal">Bu adamın üçü kız ikisi erkek beş tane yetişmiş çocuğu toprak altında kalmış. Yalnız karısı ile kendisi kurtulmuş.</p>
				<p class="normal">“Ahır odasında toplanmış sabah çayı içiyorduk. Karım ev tarafına gitmişti. Zelzelenin silkmesiyle kalkıp kaçmak istedik. Duvar üstümüze geldi. Benim belime birden bir şey değdi. Baş tarafım kapıdan dışarı çıktı. Karım, ev tarafında sağlam kaldığı için beni çekti, çıkardı. Çocuklar bağırıyorlardı: Baba bizi kurtar! Kızlar ağlıyorlardı. Büyük oğlum da, kızlara: Ağlamayın, babam şimdi bizi kurtarır, diyordu. Kızlar çığrışıyorlardı. Yarım saat, bağıra bağıra gözümün önünde öldüler. Nasıl kurtarabilirdim, üstlerinde tam bir metre don tutmuş toprak vardı. Gözümün önünde bağıra bağıra öldüler. Son demine kadar oğlum: Ağlamayın kızlar, babam bizi kurtarır, diyordu. Kurtaracak, kurtaracak, diye diye öldü.”</p>
				<p class="normal">Erzurum hastanesinde hastalarla konuşuyorum. Hepsi enkaz altından çıkarılmış. Bir yatakta küçücük bir çocuk. Başı da sarılı. Yaşı sekiz.</p>
				<p class="normal">“Babam hayvana bakıyordu. Anam bebeğe meme veriyordu. Ben de kanepede oturuyordum. Sonra ev fır dolandı. Toprağın altında kaldık. Sobanın üstündeki çaydanlık üstüme devrildi, ağladım.”</p>
				<p class="normal">“Sonra?” diyorum.</p>
				<p class="normal">“Ağladım işte,” diyor.</p>
				<p class="normal">“Başka bir şey olmadı mı?”</p>
				<p class="normal">“Çok ağladım.”</p>
				<p class="normal">Öteki koğuşta, orta yaşlı biri var. Adı Rasim Yıldırım. Onun da evinden beş can gitmiş. O anlatıyor:</p>
				<p class="normal">“Sarsıntı, alttan yukarıya kaynadı. Küt küt ettiğini duydum. Nasılsa kendimi dışarıda buldum. Baktım ki bizim evden beş insan bacanın yanında. Damın altından üstüne, bacanın yanına fırlatmış ölüleri zelzele.”</p>
				<p class="normal">Öteden bir hasta bana sesleniyor:</p>
				<p class="normal">“Benim de ifademi al!”</p>
				<p class="normal">“Söyle,” diyorum.</p>
				<p class="normal">Çok yaşlı bir adam. Çok da hasta. Ateşi 39,5.</p>
				<p class="normal">“Ne günü idi,” diyor. “Ah o gün ne günü idi. Bir gün idi ki, kıyamet günü... Başka değil, kıyamet günü. Yeryüzünde sızıltıdan, gökyüzünde dumandan geçilmiyordu. Dağ ağlıyor, taş ağlıyor. Cümle mahlukat hırıldıyordu.”</p>
				<p class="normal">Hastanenin kadınlar koğuşu, kadınlar yaralı. Kadınların kucaklarında kimi bir aylık, kimi altı, kimi sekiz aylık bebeleri.</p>
				<p class="normal">İçlerinde esmer bir taze var, kucağında çocuğu. Allah için güzel bir kadın. Hep gülümsüyor. Ama gülümsemesi çok acı. Yanında da çocuğu. Boyuna çocuğunu okşuyor. Bu kadın Kuruçlu Fethiyedir. İki gün enkaz altında kalmış, çocuğu bir yanda, kendi bir yanda.</p>
				<p class="normal">“Nasıl oldu bilmedik. Altımız oynadı, toprak çöktü üstüme. Bağırıyordum. Toprak sıkıştırıyordu. Çocuğun öteden sesi geliyordu. Yetişemiyordum. İki gün karanlık, cehennem gibi karanlık içinde kaldım. Çocuk ağladıkça kıpırdıyor, çocuğuma ulaşayım da ölürsek de beraber ölelim, diyordum. Yüzükoyun kapanmıştım. Kıpırdadıkça, toprak üstüme çöküyordu. Çocuk ağlıyor, ben ulaşamıyordum. Bir ara çocuğun sesi kesildi. Öldü, dedim, yavrum. Sonra gene ağlamaya başladı. Sevindim. Ama ulaşamıyorum yavruma. Açlıktan, karanlıktan son soluğa geldim. İki gün sonra çıkardıkları zaman, kendimi bebeğimin bulunduğu yere attım. Çocuğu çıkardılar ki ölmemiş.”</p>
	</div>
<div class="calibre1" id="calibre_pb_36"/></body>
</html>