<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Halepte ve Dönüş</p>
				<p class="normal">Atlar kurşun gibi fırlıyor. Ellerim atın yelesinde. Atın üstüne yatıp yapışmışım. Düşünüyorum ki, böyle olursa kurşun tutmaz beni... Rüzgarın uğultusu kulaklarımda. Ta uzaklardan at ayaklarının sesi geliyor. Arkadaşlar ne yandalar? Hüseyin nerede? Yakınımdan bir atlının gittiğini sanıyorum. Hüseyin mi bu? Süleymandır... Süleyman sol uçtaydı. Demek biz ortaya düştük.</p>
				<p class="normal">Atlar uçuyor. Karanlık gece ve yıldızlar... Yıldızlar savruluyor... Yumuşak toprak... Korku... Bu anda korku siliniyor yürekten... adam ölümü aklına bile getirmiyor. Yalnız bir merak: Ne olacak acaba?</p>
				<p class="normal">Atlar karanlığa bulaşmış, atlar karanlığı sürüklüyorlar.</p>
				<p class="normal">Birden oldu olacak...</p>
				<p class="normal">Kurşun sağanağı... Daha önce at ürkmüştü de ben anlayamamıştım. Ben farkında olmadan at kendiliğinden sapıyor pusuyu... pusu... Kurtuldum pusudan... Kurşun kaynıyor. Gece, bir kızıl ateştir... makinalılar homurdanıyor. Atın karnı yere değecek gibi... öyle hızlı... Hüseyin nerede kaldı acep? Hüseyin... Daha bir “anam” diyen olmadı. Demek ki kimse vurulmadı şimdilik.</p>
				<p class="normal">Süleyman bağırıyor:</p>
				<p class="normal">“Pusuya hep birden çevirin tüfekleri... Ateş açmayın, aman ateş açmayın.”</p>
				<p class="normal">Pusu geçiliyor. Tam kulağımın dibinden bir kurşun daha... yeni bir pusu mu? At, şaha kalkıyor. Kurşun, kurşun... Ölüm kokuyor... burnuma... anam, hakkını helal et, anam!</p>
				<p class="normal">Elimde olmadan bendeki mavzer de ateş alıyor. Aman dikkat etmeli, askerleri vurmak yok... bu katiyen yasaktır. Aşırtma sıkıyorum. Nereden çıkmalı? Teslim... Yarılmaz bu ateş çemberi... açık yer bırakmamışlar... kurşunu kesip, atı dolduruyorum. Ne olur olur.</p>
				<p class="normal">At yaydan çıkmış gibi, kulağımın dibinden kurşunlar... Arkadaşlar... Arkadaşlar nerede?</p>
				<p class="normal">Arkamda bir yangın kalıyor. Bir demir sesi... nala çarpan bir demir sesi... burası hududu ayıran demiryoludur. At, demiryolunun üstünden karşıya süzülüyor. Arkamdaki yangın... ve çatırtı hala devamda... biz kurtardık yakayı... ya arkadaşlar? İyi biliyorum, iyi biliyorum ki Suriye çölündeyim. Şimdi de Suriye askerleri... ter içine batmışım. Cayır cayır yanıyorum. Sürüyorum atı, başını bırakmışım atın, sürüyorum içerilere. Bir sağa, bir sola... nereye gitmeli? Ben bir yer bilmem ki... ben arkadaşsız ne yapabilirim. Hırsımdan elimdeki dizgini, ellerimi ısırıyorum. Geri dönüp teslim olmaktan başka çare yok... bir yer bilmem ki... Teslim olmak mı? Teslim olmak mahvolmak demektir. Bir yük afyonun cezası... Sonra hududa tecavüz... Sonra para cezası... Parayı vermezsen bir yıl hapislik... nereye gideyim? Kapkaranlık, dümdüz ova... tek başıma kalmışım... tek başıma Halebe gidemem ya... O zaman Suriye polisi, askeri... bir sağa, bir sola vuruyorum atı, hırsımdan... gönül diyor ki, daya mavzeri alnına... nerede kaldı arkadaşlarım? Ya vuruldularsa... Hüseyin... dul karının bir oğlu, bir tanesi Hüseyin... kör karının değneği.</p>
				<p class="normal">Bu da ne? Bu da kim? Çok şükür! Bana doğru sürünen bir karartı... Kim olursa olsun. İsterse Suriye askerleri olsun... Şu azaptan kurtulayım da... ben de atı, sabredemeyip, ona doğru sürüyorum.</p>
				<p class="normal">“Kim o?”</p>
				<p class="normal">“Hasan! Yaşşa be agoşum.”</p>
				<p class="normal">“Süleyman Ağa!”</p>
				<p class="normal">“Korkma, hepimiz geçtik...”</p>
				<p class="normal">Süleyman Ağa yanıma gelip atın üstünden boynuma sarılıyor. Öpüşüyoruz.</p>
				<p class="normal">“Haydi biz sürelim Alo Korktuya, onlar gelirler.”</p>
				<p class="normal">“Tehlike kalmadı mı?”</p>
				<p class="normal">“Kalmadı. Suriye askerlerinden korkulmaz.”</p>
				<p class="normal">“Alo Korktu” bir tepecik, kayalıklı bir tepecik. Öyle fark ediyorum.</p>
				<p class="normal">“Alo Korktu”da iniyor, atları örklüyoruz.</p>
				<p class="normal">Süleyman Ağanın gülen sesi:</p>
				<p class="normal">“Bu binde bir olur,” diyor. “Tam tersine pusunun üstüne düşmüşüz. Hepimiz gidiyorduk. Gördün mü Müslüm Ağayı, nasıl sezdi evvelden. Onun bilmediği yoktur. Pusuya düşeceğimizi nasıl da sezdi! Ama herif ne pusu kurmuş!.. Böyle pusuyu her adam beceremez. Birinci pusuda ateş... mutlak o tarafa kaçacaksın... Çünkü ateş öyle açılıyor... derken üstündesin ikinci pusunun. Vay anasını be! Böylesini de görmemiştim pusunun. Pusunun böylesinden kurtuluş yoktur.”</p>
				<p class="normal">“Biz nasıl kurtulduk öyleyse?”</p>
				<p class="normal">“Biz kurşun atmadık da ondan. Kurşun atsaydık hepimizi vururlardı.”</p>
				<p class="normal">“Ama ben attım. Bir tarak boşalttım.”</p>
				<p class="normal">“Sen vurulurdun. Hiç olmazsa atın vurulurdu. Seni tutmadılar mı makinalıya?”</p>
				<p class="normal">“Kulağımın dibinden, yanımdan yönümden sel gibi kurşun aktı.”</p>
				<p class="normal">“Yok,” diyor, “yok. Tutturamamışlar. Yoksa giderdin gümbürtüye...”</p>
				<p class="normal">“Peki neden gitmedim?”</p>
				<p class="normal">“Tutmamış. Yattın mı atın üstüne?”</p>
				<p class="normal">“Yatma değil, ata yapıştım.”</p>
				<p class="normal">“Bizi de senin beş kurşunun kurtardı. Sen kendine çektin onları, biz kurtulduk.”</p>
				<p class="normal">Demek ölümden kurtulmuşuz! Bundan böyle kolay kolay ölüm yok bize!</p>
				<p class="normal">“Ya o uzaktaki cipin projektörü?”</p>
				<p class="normal">“Bir yetişseydi,” diyor Süleyman, “cip bir yetişseydi halimiz berbattı.”</p>
				<p class="normal">Aman Allah!</p>
				<p class="normal">Derken arkadaşlar geliyor.</p>
				<p class="normal">Burnumda çöl toprağı kokusu.</p>
				<p class="normal">Biribirimizin boynuna sarılıyoruz. Bırakıp bırakıp tekrar sarılıyoruz.</p>
				<p class="normal">“Hüseyin!”</p>
				<p class="normal">“Buyur ağam.”</p>
				<p class="normal">Sesi ölümcül ölümcül çıkıyor.</p>
				<p class="normal">“Bir daha var mısın Hüseyin?”</p>
				<p class="normal">“... ?”</p>
				<p class="normal">Müslüm Ağa boyuna dualar okuyor. Kurtuluş duaları olacak.</p>
				<p class="normal">Atlara tekrar atlıyoruz. Biz sevinç içindeyiz. Atlar sevinç içinde. Atlar tırısta...</p>
				<p class="normal">Bir köye geliyoruz. Bu bir Arap köyüdür. Bizimkiler onlarla Arapça konuşuyorlar. Bu köy de bizim Türkiye köyleri gibi sefalet içinde... adam, bir yokluğun, bir perişanlığın içine düştüğünü anlayıveriyor. Bir elmanın yarısı...</p>
				<p class="normal">Atlar içeri çekiliyor. Bizler de yatağa... uyuyabilirsen uyu... kafamda bir halk türküsünün mısraı... Kafamın içinde ve söylediği gözümün önünde...</p>
				<p class="normal">Çalıda çırpıda sızlayan etler.</p>
				<p class="normal">İşte bu hudut boyları tam böyle.</p>
				<p class="normal">Şafak vakti Halebe giriyoruz. Önünde durduğumuz ak topraklı, beyaz bir damdır. Şafağın alacakaranlığında, Halep kalesi kuş yuvasına benziyor. Halep şehri aydınlık içinde...</p>
				<p class="normal">Atlar hemencecik içeri çekiliyor. Bizler de içeri giriyoruz. Bu evin insanları hep Türkçe biliyor. Evdeki yaşlı adamın konuşması ise tam İstanbul Türkçesi. Sonradan, kahvaltıda sordum da öğrendim. Tam dokuz yıl, bizim orduda, İstanbulda askerlik etmiş...</p>
				<p class="normal">Yaşlı adam:</p>
				<p class="normal">“Afyonları,” diyor, “ben şimdi götürürüm. Piyasa iyi bugünlerde... çok afyon gelmez oldu nedense! Hudut çok mu sıkı?”</p>
				<p class="normal">Süleyman başımıza gelenleri anlatıyor.</p>
				<p class="normal">Adam, kahvaltıdan sonra bize birer Arap elbisesi getiriyor. İpekli başlıklar ve agel... bu elbiseyi giymek bir tuhafıma gidiyor. Üstümden sıyrılacakmış gibi...</p>
				<p class="normal">“Ben kendi kıyafetimle gezemez miyim şehirde?”</p>
				<p class="normal">Ev sahibi:</p>
				<p class="normal">“Derhal tanırlar,” diyor.</p>
				<p class="normal">Arap kıyafetiyle Halep çarşısına... Adanalı Kaçakçı Hasan değil, Suriyeli Arap Hasan. Halep çarşısı bir kalabalık ki... gürültüyle konuşan, başları fesli, başları açık, başları agelli insanlar. Türlü türlü kıyafet... Halep çarşısı bir kıyafet meşheri.</p>
				<p class="normal">Büyük bir dükkandan bizimkiler mal alıyorlar. Aldıkları da hep ipekli... Daha çok şifon kadife. Şimdilik Türkiyede en çok gidenler bunlarmış.</p>
				<p class="normal">Mağaza sahibi soruyor:</p>
				<p class="normal">“Ne oldu? ...cinin hiç afyon gönderdiği yok.”</p>
				<p class="normal">Bu sorduğu adam Antebin en büyük kaçakçısıdır. Yılda on beş ton afyon stoku yapar ve bunu Halebe gönderir. Antepte de duydum. Konuşmalarından da bu çıkıyor.</p>
				<p class="normal">Süleyman:</p>
				<p class="normal">“Topluyor,” diyor. “Bursaya adamlar yolladı. Yakında bir parti yollayacak. Selam söyle, dedi.”</p>
				<p class="normal">Mallarımızı alıyoruz. Paramız yetmiyor, yarısını da kredi ile veriyor adam.</p>
				<p class="normal">“Sizin için,” diyor, “hiçbir şey esirgemem. Bu dükkanı sen Süleyman, yerinden kaldır götür. Yok, demem.”</p>
				<p class="normal">Bütün ısrarımıza rağmen Hüseyin bizimle çarşıya gelmemişti. Onu boyuna düşünür bulduk. Nesi var bu çocuğun?</p>
				<p class="normal">Soruyoruz:</p>
				<p class="normal">“Hasta mısın Hüseyin? Neyin var Hüseyin?”</p>
				<p class="normal">Boynunu büküp:</p>
				<p class="normal">“Yok,” diyor, “yok bir şeyim.”</p>
				<p class="normal">Ben, Hüseyine sokuluyorum.</p>
				<p class="normal">“Bir derdin var senin Hüseyin. Söyle be neyin varsa?”</p>
				<p class="normal">Hüseyin başını kaldırıyor. Gözleri keder ve korku içinde. Ürkek ceylanın gözleri nasıl olur, işte Hüseyinin gözleri öyle.</p>
				<p class="normal">“Yok bir şeyim.”</p>
				<p class="normal">“Söyle be Hüseyin derdini.”</p>
				<p class="normal">Hüseyin sapsarı kesiliyor:</p>
				<p class="normal">“Ben... Ben,” diyor, “gidemem bir daha.”</p>
				<p class="normal">İş anlaşıldı. Üstelemeyelim. Korkuyor aslan.</p>
				<p class="normal">Süleyman gülümsüyor.</p>
				<p class="normal">“Vay,” diyor, “çocuk korktu. İlk gelişte müsademeye tutulursa, hepsi böyle olur. Bir daha dönmek istemez. Hani bende de dönmemek için yenilmez bir arzu yok değil. Ama, başka türlü nasıl dönebilirdim?”</p>
				<p class="normal">Süleyman ev sahibine:</p>
				<p class="normal">“Sen çocuğu Müslümiyeye götürür, bindirirsin trene, Çobanbeylide iner. Olur mu?” diyor.</p>
				<p class="indentmetin">İşte geldik gidiyoruz, </p>
				<p class="indentmetin">Şen olasın Halep şehri!</p>
				<p class="normal">Gene gece... Suriye çölünün karanlık boşluğu... Atlar doludizgin... Yalnız Hüseyin yok.</p>
				<p class="normal">Ala şafak açılırken hududu kazasız belasız geçtik. Ne pusu, ne de kurşun cehennemi...</p>
				<p class="normal">Kayalık ve ormanlık bir dağdayız. Atlar kütürtüyle yem yiyorlar. Şafağın bendi yavaş yavaş gözüküyor. Atların terli bedenleri pırıldamaya başladı. Belimizi kayalara dayayıp oturmuşuz. </p>
				<p class="normal">Süleyman gülümsüyor: </p>
				<p class="normal">“Vay,” diyor, “vay Hüseyin çocuk!” </p>
				<p class="normal">Sonra bana dönüyor ve müjdeliyor: </p>
				<p class="normal">“Adanalı, yiğit çıktın, ikinci gelişte sana iki yüz lira.”</p>
				<p class="sag">22.8.1951-2.9.1951</p>
				</div>
</body>
</html>