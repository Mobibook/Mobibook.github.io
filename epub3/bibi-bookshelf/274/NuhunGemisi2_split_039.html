<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="calibre4"><span class="idebold"><span class="ideitalik">6</span></span></p>
				<p class="normal">Erzurum, 17 Ocak 1952</p>
				<p class="normal">Sos köyünün yolundayız. Gece bastı. Sos köyü daha uzak diyorlar. Bir tepenin üstünde, birden, bindiğimiz makina zınk diye durmasın mı? Şoför uğraşıyor, biz bekleşiyoruz. Soğuktan ellerimiz, ayaklarımız dökülüyor.</p>
				<p class="normal">Şoför en sonunda:</p>
				<p class="normal">“Köyde kalmak zorundayız. Motor bozuldu,” diyor.</p>
				<p class="normal">Bu işte gene ben yandım.</p>
				<p class="normal">Gene soğuk çadır. Çektiğim yetmiyormuş gibi. Ne yapmalı? Yatmaktansa sabaha kadar buralarda dolaşmayı kafama koyuyorum. Koyuyorum ama, onun da belalı tarafları var. Sabahlara dek kurtlar dolaşıyor bu yanlarda. Bir daha çadır mı? Allah göstermesin. O geceki çektiklerimi ancak ben bilirim. Anamdan emdiğim süt fitil fitil burnumdan geldi. Bir çare? Çare yok. Dertli başım. Şu otomobilin bozulup yolda kalmasına öyle bir içerliyorum ki. Sanki burayı, bu saatı buldu bozulacak.</p>
				<p class="normal">Arkadaşımla köye doğru yürüyoruz. Arkadaşım diyor ki: </p>
				<p class="normal">“Ben imkan yok çadırda yatmam.” </p>
				<p class="normal">“Çare?” </p>
				<p class="normal">“Yatamam.”</p>
				<p class="normal">Köyde muhtarı buluyoruz. Sos köyünün evlerinin çoğu ayakta, ayakta ama, ne çeşit ayakta, orasını bilen bilir. Kiminin arka duvarı uçmuş, kimi yarılmış. Böyle sağlam kalmış evlerden birinde dün meydana gelen bir olayı anlattılar: Ev sahipleri, açıkta çadırda soğukla başa çıkamayıp, ekmek yapmak üzere eve girmişler. Sen misin giren, birden dam üstlerine çöküvermiş. </p>
				<p class="normal">Muhtar:</p>
				<p class="normal">“Buyurun beyler ahıra,” dedi.</p>
				<p class="normal">Bizim arkadaş ahırın gönüllüsü... Çok da üşümüş, hemen yollandı. Ne yapmalı? Çarnaçar ben de arkasından. Damın içinde bir zaman yürüdükten sonra ahırı zor bulabildik. Birden, sığır pisliği kokan sıcak bir buğu bizi sarıverdi. Ne olursa olsun şu ahır odaları güzel şeyler. İçeri sığır doldurulmuş.</p>
				<p class="normal">Arkadaşım sığırlara baktı baktı da: </p>
				<p class="normal">“Canlı kalorifer,” dedi.</p>
				<p class="normal">Canlı kaloriferler, ikide bir başlarını bize doğru uzatıp, yalamak istiyorlar. İçeride oturuyorum ama, ya şimdi sallarsa... Kaçıp kurtulmak ihtimali de yok. Arkadaş tutturdu:</p>
				<p class="normal">“İlle ben burada yatacağım. Sıcak ne güzel.” </p>
				<p class="normal">“Ben yatamam.” </p>
				<p class="normal">Köylülere soruyorum: </p>
				<p class="normal">“Sizler nerede yatıyorsunuz?” </p>
				<p class="normal">“Çadırlarda.” </p>
				<p class="normal">“Evde ne için yatmazsınız? Bakın evler sağlam.”</p>
				<p class="normal">“Yatılır mı bu yıkık evlerde?” diye bana soruyorlar.</p>
				<p class="normal">“Yatılmaz.”</p>
				<p class="normal">Arkadaş ısrar ediyor:</p>
				<p class="normal">“Ben yatacağım.”</p>
				<p class="normal">“Peki, sebep?”</p>
				<p class="normal">“Çadırda, soğuktan öleceğim garanti. Burada tehlike daha az. Zelzele olursa...”</p>
				<p class="normal">“Sen bilirsin. Ben çadırda yatmaya karar verdim.”</p>
				<p class="normal">Gene çadır! Bu gece de çadırdan sağ salim çıkarsam, yaşasın.</p>
				<p class="normal">Öteki yatmam sırasında epey zayiat verdim zaten. Bir tarafım tutmuyor, hala biraz ateşim var.</p>
				<p class="normal">Muhtar, beni bir çadıra götürüyor. Çadıra bakıyorum ki, tabanı ıslak, yanda bir de ıslak hasır var. Çadırın içinden buzlar sarkıyor. Bunu görür görmez beni bir ürperti aldı. Ayıp değil ya, gözüm korkmuş.</p>
				<p class="normal">Muhtar:</p>
				<p class="normal">“Yatağı yapalım mı bey?” diye soruyor.</p>
				<p class="normal">Ben susuyorum.</p>
				<p class="normal">“Yapalım mı?”</p>
				<p class="normal">“İstemez,” diyorum.</p>
				<p class="normal">Ya yıkık ahır odası, ya çadır. Birinden birini seçeceksin. Beni bir düşüncedir alıyor.</p>
				<p class="normal">Muhtar:</p>
				<p class="normal">“Bey,” diyor, “mescit çok sağlam, orada yatın.”</p>
				<p class="normal">Orada yatmaktan başka çare kaldı mı?</p>
				<p class="normal">Muhtar çadırda yatmaktan vazgeçtiğime seviniyor.</p>
				<p class="normal">“Çok iyi ettin,” diyor, “yoksa halin dumandı. Bak bizim köydeki çoluk çocuk hep hasta.”</p>
				<p class="normal">Çadırlardan durmamacasına öksürükler geliyor. Bu kadar bir arada öksüreni hiçbir yerde görmemiştim. Öksürük korosu.</p>
				<p class="normal">Her ne ise, mescide yatağımız serildi, yattık uyuduk.</p>
				<p class="normal">Saat sabahın beşi. Birden bir sallantı ve damda çatırtı. Kalkıp kaçmalı mı? Dışarının ne olduğunu çok iyi biliyorum. Yatak da sıcacık. Kendi kendime, ne olursa olsun, diyorum, kaçmayacağım. Biraz sonra da sallantı kesiliyor.</p>
				<p class="normal">Bu Sos köyünde, Zekeriya Özkılıç adında bir adam var. İki zelzeleden geriye kalmış: Biri Erzincan, biri de Pasinler.</p>
				<p class="normal">“Erzincanda yol mahalle çavuşu idim. Bir gece, saat on sularında bir kütürtü. Dünya beşik olmuş. Kalktım. Beni o duvardan o duvara vuruyor. Bir gürültü, kulaklarım sağır oldu. Nasılsa bilmem, kendimi dışarıda karın üstünde yatar buldum. Sonra ayıldım ki, benim ev tuz buz olmuş. Zelzele durmadan sallıyor. Sonra yangın, zelzele değil yangın. Bütün şehir yanıyor. O bir afetti. Allahın afeti. Neler olmadı? Neler görmedi bu gözler?</p>
				<p class="normal">“Bizim bir komşu vardı. Abdullah Efendi. Kendi evde yokmuş zelzele olduğunda, eve geliyor ki, ev yanıyor. Bir karısı, bir de kızı enkaz altında kalmış. Sevim, Hatice, diye bağırıyor, sonra da parmaklarını şakırdata şakırdata oynuyordu. Bir baktık Abdullah Efendi süzüldü, yere düştü. Üzerine vardık ki, çoktan ölmüş.</p>
				<p class="normal">“Erzincan duman içindeydi. Komşum bir hakim vardı, on iki kişi idiler evinde, hiçbiri kurtulamadı. Bizim arkadaşlardan Osman, kırk gün sonra çıktı toprak altından. Bir deri bir kemik, yarı ölü. Osmana: Nasıl yaşadın toprak altında kırk gün, diye sorduk. Yer titrediğinde yatıyordum, dedi, nasıl olmuşsa olmuş, orasını bilmiyorum. Uyandım ki, karanlıktayım. Bir gün, iki gün ayılıp ayılıp kendimden geçiyorum. Sonra mutfağı aradım. Su var ekmek var. Ayıldıkça, aklım ekmek ve suda. Bir zaman sonra artık gerisini bilmiyorum. Sonra uyandım ki, ışık var.</p>
				<p class="normal">“Bu kulaklar böyle neler duymadı.”</p>
				<p class="normal">Zekeriya Özkılıcın gözleri yaşarıyordu.</p>
				<p class="normal">“Ya sonraki?” dedim.</p>
				<p class="normal">“Bu bana daha beter geldi. Kuruç köyüne misafirliğe gitmiştim. Sabahtı. Olan oldu. Bir adım attım, atamadım. Toprağa gömülüverdim. Allah, dedim. Kendimi o beladan kurtarmıştım. Ama burada öleceğimi aklım kesti. Boyuna dua ediyordum. Hiç sesim çıkmıyordu. Ağzımda dilim dönmüyordu. İki saat sonra beni çıkardılar. Sersem olmuşum.”</p>
				<p class="normal">“Zor, zelzele ölümden de zor.”</p>
				<p class="normal">Sos köyünde, damda yatan bir tek kişi var, o da Zekeriya Özkılıç.</p>
				<p class="normal">“İkisinden kurtaran, üçüncüsünden de kurtarır,” diyor. “Soğuk daha beter, bir yakalarsa, işte ondan kurtuluş yok.”</p>
	</div>
<div class="calibre1" id="calibre_pb_40"/></body>
</html>