<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="ortabaslik" id="calibre_toc_9">Ambar Yolcuları ile Seyahat </h1>
				<p class="normal">Vapurun adı Aksu... Samsunda dört gün bizim nazlı Aksuyu bekledim. Gününden bir gün sonra, salına salına ancak gelebildi. Onun zararı yok. Canı ne zaman isterse o zaman gelebilir. Bizler, beklemeye alışmışız. Ya beş gün sonra gelseydi? Ya hiç gelmeseydi, ne olurdu sanki, ne yapardık?</p>
				<p class="normal">Asıl iş başka! Asıl mesele, Aksunun güvertesi, ambarları... Bu güvertenin, ambarların ününü yıllardır duyarım. Bu seferki vapur yolculuğuna sebep de zaten ambarların, güvertenin duyduğum bu ünüdür.</p>
				<p class="normal">Kapıyı açar açmaz birden sendeledim. Bir koku, bir koku, tarifi kabil değil... Adamın ciğerine kurşun nasıl işlerse, öyle işliyor. Korkunç bir koku, temiz havadan gelen insanı vuruveriyor. Ustura gibi keskin... Bir zaman insan kendine gelemiyor. Kendimi azıcık toparladıktan sonra, içerilere doğru yürüyeyim, dedim. Bir kalabalık... İnsanlar, üst üste, yan yana, kucak kucağa, kirli, yırtık, asıl rengini kaybetmiş yorganların, telis çuvalların, yırtık hasırların altında, biribirlerinin üstüne yığılmışlar... Büyük karınca yuvaları vardır. Onlar gibi mi desem? Ama benzetemedim. Van gölündeki gemilerden birine yüklenen bir koyun sürüsü görmüştüm. Öylesine yüklemişlerdi ki, koyunlar sıkışmış, kaburgaları biribirine geçmiş, acı içinde, can havliyle hep bir ağızdan meleşiyorlardı. İşte Aksunun güvertesi, ambarları da tam böyle. İğne atacak yer kalmamış insandan.</p>
				<p class="normal">Bir adım atamadım. Yerimde mıhlandım kaldım.</p>
				<p class="normal">Biri, ince burunlu, yelken bezinden yağlı bir pantolon giymiş, döşü bağrı açık, saçları iğne iğne, gözleri kan çanağı biri, kolumu dürttü, “Ne istiyorsun?” der gibi yüzüne baktım.</p>
				<p class="normal">“Abi,” dedi, “baktım da sabahtan beri burada dikilmiş duruyorsun. Sen güvertenin acemisisin herhalde. İçeri girmek mi istiyorsun?”</p>
				<p class="normal">“İstiyorum, istiyorum ya! Bu kadar insanın üstüne basa basa nasıl gidilir?”</p>
				<p class="normal">“Gidilir,” dedi.</p>
				<p class="normal">“Nasıl?”</p>
				<p class="normal">“Gidilir be abi! Ben nasıl geldim?”</p>
				<p class="normal">“Belki uçarak gelmişsindir.”</p>
				<p class="normal">“Yok,” dedi. “Ben senin zaten güverte acemisi olduğunu anladım. Onun için geldim yanına.”</p>
				<p class="normal">Bu oğlan, ışıl ışıl gözleri, bembeyaz dişleriyle gülen, ince, uzun, soluk yüzlü bu Karadeniz uşağı, sihirbaz olsa gerek... Yoksa... Akıl, sır ermez yaptığı işe...</p>
				<p class="normal">O önde, ben arkada, elim de elinde, düştük yola... Elinden en güzel bir dostluk sıcaklığı fışkırıyor. Bu dostluk, bu pis yerde, koyun koyuna, ten tene yatmış insanların kardeş sıcaklığı, beni yüreğimden sarıverdi.</p>
				<p class="normal">“Destur ağam! Destur bacım!”</p>
				<p class="normal">Desturu duyanlar, biribirlerine biraz daha yapışıyorlar, zorla yanlarından bir ayak basacak kadar yer açıyorlar. Kılavuzum, elden geldiği kadar ustalıkla, o binbir meşakkatle açılmış bir ayaklık yere yavaşça ayağını basıyor. Sonra bir zaman duruyoruz. Yeniden seslenmeye başlıyor:</p>
				<p class="normal">“Destur canım! Destur anam!”</p>
				<p class="normal">Zorla bir ayaklık yer.</p>
				<p class="normal">Neyse, böyle böyle, az gittik, uz gittik, dere tepe düz gittik, dönüp baktık ki bir arpa boyu yer gitmişiz derler ya, işte biz de öyle. Orta yerde, direğin yanında durup kaldım. Ayağımızı kımıldatacak yer yok ki...</p>
				<p class="normal">Karadenizliye:</p>
				<p class="normal">“Senin adın ne?” dedim.</p>
				<p class="normal">“Hasan.”</p>
				<p class="normal">“Hasan,” dedim, “haydi göster kendini.”</p>
				<p class="normal">Hasan gözlerime uzun uzun baktı. Gözleri doldu: </p>
				<p class="normal">“Abi,” dedi, “bu...”</p>
				<p class="normal">Gerisini söyleyemedi. Yutkundu kaldı. Gözleri doldu.</p>
				<p class="normal">Uzun zaman olduğumuz yerde durduk. Rutubetten kararmış, paslanmış ambarın kaburgalarına başlarını dayamış, yorgun insanlar... Yüzleri de limon gibi sapsarı. Ve bomboş, hiçbir şey söylemeyen gözler. Binlerce göz. Biz orda dikilmişiz. Bu binlerce gözü, bir zaman geldi ki, bana dikilmiş sandım. Sanki bütün yüzler kuyu gibi kapkaranlık, kocaman kocaman açılmış, bir çift gözden ibaret. Hepsi de benim üstümde. Gözlerin sahipleri, inanılmayacak kadar, paramparça elbiseli. Gözlerden kaçmak için bir delik, bir yer... Şu benim kılığım kıyafetim, bilen bilir ne kılıkta olduğumu, ama bu kıyafetimle bile onlardan apayrıyım.</p>
				<p class="normal">Ne yapmalı? Bunca göz beni eziyor, sığınacak bir yer... Mademki binecektim bu gemiye, gidip bitpazarından her bir yeri yamalı bir pantolon, bir de gömlek alsam ne olurdu yani? Şimdi, bunların arasında, ben de kendime bir yer, şöyle sıkışacak bir hasır üstü bulur, sıkışırdım insanların arasına. Ve tenimde toprağımın adamlarının dost sıcaklığını duyardım. Olmadı. Bilemedim işte.</p>
				<p class="normal">Biz böyle dikilmiş dururken, köşede bir kalabalığın içine sıkışmış, iki yanına dönemeyecek kadar sıkışmış, mavi gözlü, orta yaşlı biri seslendi:</p>
				<p class="normal">“Ne duruyorsunuz orada öyle? Gelin oturalım.”</p>
				<p class="normal">Bu teklif canıma minnet, minnet ya:</p>
				<p class="normal">“Nereye oturalım amca, yer nerde ki?” suali ağzımdan döküldü.</p>
				<p class="normal">Ayaklarını çenesine doğru çekti. Çenesini de dizinin üstüne koydu.</p>
				<p class="normal">“İşte yer,” dedi.</p>
				<p class="normal">Arkadaşıma dedim ki:</p>
				<p class="normal">“Bir kişilik yer açıldı orada. Senin yerin nasıl olsa var. Sağ ol!”</p>
				<p class="normal">Bin bela beni çağıran adamın yanına varabildim. Diz üstü çöktüm.</p>
				<p class="normal">Adam:</p>
				<p class="normal">“Bey,” dedi, “seni öyle ayakta gördüm de...”</p>
				<p class="normal">Yumuşacık mavi gözleri vardı. Gözlerinin içi güler gibiydi.</p>
				<p class="normal">“İstanbula mı?” dedim.</p>
				<p class="normal">“İstanbula.”</p>
				<p class="normal">“Dört gün,” dedim, “bu kokuda, zor, dayanılmaz.”</p>
				<p class="normal">“Ben Rizeliyim. Bu, dördüncü gün. Dört gün daha var. Vapura bindim bineli bu köşedeyim. Yerimden kıpırdayamadım. Dışarı çıkmak gerekince yerimi şu çocuğa bırakırım.”</p>
				<p class="normal">Çocuğa baktım. Daha on beşinde. Arkaüstü uzanmış, bitik bir hali var. Bacaklarının üzerinde yanındakilerin ayakları.</p>
				<p class="normal">Mavi gözlü konuşuyor:</p>
				<p class="normal">“Biz gurbet adamlarıyız. Gelir gideriz. Bizim evin biri de bu gemi ambarlarıdır. Görüyorsun ya... Bu kadar sıkışık olmasak ne iyi olur. Bir de şu koku... Allah kahretsin. Ben her yolculuktan sonra, gemiden inince başım döner, halsiz düşerim. Günlerce burnumda bu koku. Haftalarca yataktan kalkamam. Bizler gurbet adamlarıyız. Alışmışız böyle işlere.”</p>
				<p class="normal">Kadınlar, arkalarını bize dönebilirlerse bebelerini emziriyorlar. Bebeler ağlaşıyorlar. Bir gürültü, bir hayhuy... Tekmil Karadenizi köy köy toplayıp, başka diyarlara sürgün ediyorlar gibi bir hal.</p>
				<p class="normal">Bir kadın, bir köşeye büzülmüş. Kucağında da yavrusu... Çocuk ağlıyor. Kadın, kocaman ela gözleriyle telaşlı telaşlı dört yanına bakınıyor. Ağlayan çocuğa meme verse ya! Veremiyor. Bu kadar erkeğin içinde memesini nasıl çıkarsın. Bakındığı bu yüzden zaten.</p>
				<p class="normal">Bir ara edemedi: Yüzü kıpkırmızı, ürkek ürkek gene bakındı. Burnu süzülmüş, ipincecik çenesi sivri, açık kalmış dudakları arasında gözüken dişleri süt gibi beyazdı. Bir delikanlı gözlerini kadından ayırmıyordu. Kadın, bu bakışı hissetti. Memesini çıkarmak için göğsüne giden eli geri indi. Gözünü de yere dikti. Bebesi ağladıkça onda da kıvranan bir hal görülüyordu.</p>
				<p class="normal">Kadın, en sonunda, yanında duran erkeğe ısrarla baktı. Erkek işi anladı:</p>
				<p class="normal">“Ben çekileyim de, sen çocuğu emzir,” dedi.</p>
				<p class="normal">Kadın yüzünü duvardan yana dönüp, büzüldü. Memesini çıkarıp, çocuğun üstüne yumuldu. Bu sırada saatlarca bekleyen vapur hareket etti. Ben de dışarı çıktım. O korkunç koku, her yerime, derime bile sinmişti.</p>
				<p class="normal">Dışarıda hava kapkaranlık, kapalı idi. Karadeniz kudurmuştu. Tepeleri ak köpüklü dalgalar gemiye çarpıp parçalanıyordu.</p>
				<div class="calibre1" id="calibre_pb_53"/></body>
</html>