<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="ortabaslik" id="calibre_toc_4">Erzurum Dağları Kar ile Boran</h1>
				<p class="ortabaslik1"><span class="idebold"><span class="ideitalik">1</span></span></p>
				<p class="sag">Erzurum, 10 Ocak 1952</p>
				<p class="normal">Geceden beri sürüp gelen tipi göz açtırmıyor. Kahredici bir ayaz var. Kar, telgraf direklerinin yarısını buldu. Dağ, taş, ağaçlar, bütün dünya donmuş.</p>
				<p class="normal">İşte bu ayazda, bu kışta kıyamette Pasinler ilçesinin evsiz barksız kalan 37 köyünün 16.473 insanı hep çadırlarda barınıyorlar. Bu 37 köyün hayvanları da hep kar altında ve kırılıyorlar.</p>
				<p class="normal">Bu köylerin insanları, boyuna sürüp gelen sarsıntılardan dolayı evlerine giremiyorlar. Zaten içine girilebilecek gibi olan pek az ev var. Bazısı yerle bir, bazısı çökmüş, birçoğu çatlamış.</p>
				<p class="normal">Köylüler diyorlar ki:</p>
				<p class="normal">“Bu evleri şimdi don ayakta tutuyor. Bahar yağmurları başlayınca evlerin hepsi sapır sapır dökülecektir.”</p>
				<p class="normal">Doğru da söylüyorlar. İnsan zelzele olmadan bile bu taş ve toprak yığını mağaraların nasıl olup da ayakta durduğuna şaşıp kalıyor.</p>
				<p class="normal">Zelzele dört köyü götürdü. Ölen öldü. Kalanların dertlerine elbette derman bulunacaktır. Bulunuyor da. Fakat işin asıl feci tarafı, çadırlarda yaşamak zorunda kalan 37 köyün 16.473 insanını soğuk götürecektir.</p>
				<p class="normal">Bu hayat on gün daha böyle sürüp giderse zelzelenin yıkımı soğuğun yıkımının yanında hiç kalır.</p>
				<p class="normal">İşte yürekler acısı olan da budur.</p>
				<p class="normal">Ortada misaller var. Soğuktan ölenlerin sayısı günde üç dört kişiyi buluyor. Hastalananların haddi hesabı yok.</p>
				<p class="normal">Uzun boylu, perişan kılıklı ve kahrolmuş, bitmiş bir yüzü olan köylü konuşuyor:</p>
				<p class="normal">“Beyim,” diyor, “keşke zelzelede ölseydik de bu hallere düşmeseydik.”</p>
				<p class="normal">“Neden?” diye soruyorum. “Hükümet yardım etmedi mi?”</p>
				<p class="normal">“Yardım etti. Allah devlete millete zeval vermesin. Zelzelenin olduğu gün çadırları ulaştırdılar. Ama çadır! Çadırda geceleri yatılmıyor. Sigara kağıdı gibi ince bez çadırlar. Çadırların içi buz tutuyor. Yorganlarımızın üstü buz tutuyor. Çocuklar sabahlara kadar titreyip ağlıyorlar. Elleri, ayakları buz.”</p>
				<p class="normal">“Soba vermediler mi?” diyorum.</p>
				<p class="normal">“Isınmak için çadırın içinde gece gündüz soba yanması gerekir. Ben milyoner olsam param gene dayanmaz bu kadar oduna. Bu şekilde yaşamaya, bir haftadan fazla kimse dayanamaz. Ejderha olsa dayanamaz.”</p>
				<p class="normal">Bir başkası konuşuyor:</p>
				<p class="normal">“Benim yorganım döşeğim de yok. Bütün eşyalarım çöküntü altında kaldı.”</p>
				<p class="normal">Bir kadın, avurtları avurtlarına geçmiş ve yüzü kapkara kesilmiş:</p>
				<p class="normal">“Gel bey, bizim çadıra bak!” diyor. “Çocuklar hasta, yorganların üstü de buz tutmuş.”</p>
				<p class="normal">Gidip bakıyor, gördüklerime inanamıyorum.</p>
				<p class="normal">Bir köylü:</p>
				<p class="normal">“Bey,” diyor. “Sen daha ne gördün ki. Dün bir delikanlı öldü Hasankalede. Ölüsü yatakta buza yapışmış. Ölüyü buzdan biz zor ayırdık.”</p>
				<p class="normal">Korku. Soğuk korkusu, donmak korkusu. Zelzele ve ölüm korkusu. Bu içleri çürümüş adamların yüzlerine bakmak bile insanı üşütüyor.</p>
				<p class="normal">Korucuk köyünden, kara top sakallı biri yanıma sokuluyor. Bu Korucuk köylerinin evlerinden birçoğu çökmüş ama, mal ve can kaybı yok.</p>
				<p class="normal">“Otuz insan iki çadırdayız. Üst üste yatıyoruz. Yemek pişirecek, ekmek yapacak yerimiz yok. Bir haftadır çamaşır da yıkayamadık.”</p>
				<p class="normal">Köylüler başıma toplanıyorlar. Konuşmayı biri bırakıp biri alıyor. Bazan da hep bir ağızdan konuşuyorlar.</p>
				<p class="normal">“Zelzelede ölseydik bu halimizden daha iyi idi.”</p>
				<p class="normal">“Odun yok.”</p>
				<p class="normal">“Tezekler ıslandı.”</p>
				<p class="normal">“Saman yakıyoruz. O da hayvanların yemi. Zaten bir parlayıp bir sönüyor.”</p>
				<p class="normal">Biri, duvarın dibine yatmış bir hasta öküzü gösteriyor:</p>
				<p class="normal">“Benim geçimim, dirliğim bu. İşte o da ölüyor.”</p>
				<p class="normal">Hasankale ilçesinde, Ankaradan gelen milletvekilleri dert dinliyorlar.</p>
				<p class="normal">“Beyim, çadırda hepimiz öleceğiz. Bir çare...”</p>
				<p class="normal">Milletvekili:</p>
				<p class="normal">“Şimdi yıkılmış bulunan dört köye baraka yaptırıyoruz. Ondan sonra da, sıra size gelecek.”</p>
				<p class="normal">“Ama biz o zamana kadar soğuktan öleceğiz.”</p>
				<p class="normal">Milletvekili:</p>
				<p class="normal">“Hasankalede, yıkılmamış, sağlam evler de var. Niçin girip oturmuyorsunuz?”</p>
				<p class="normal">Adam:</p>
				<p class="normal">“Sağlam ev kalmadı,” diyor. “Görüyorsunuz ki, her gün de zelzele oluyor.”</p>
				<p class="normal">Hasankalenin 700 insanı dışarıda, çadırda, bir çadırda üç aile üst üste oturuyor.</p>
				<p class="normal">Milletvekili:</p>
				<p class="normal">“Hiç sağlam ev yok mu?”</p>
				<p class="normal">Adam:</p>
				<p class="normal">“Beyim,” diyor. “Güvenilecek ev olsa, bu soğuğa, çadırlara kim razı olur? İnsan bu kışta kıyamette keyfinden bu çadırlarda oturur mu?”</p>
				<p class="normal">Milletvekili susup düşünüyor.</p>
				<p class="normal">Bütün kasaba halkı milletvekillerine dert yanmak için belediyenin meydanını doldurmuş. Kalabalığın içinde bir adam gözüme çarpıyor. Sırtında yazlık asker ceketi var. Çıplak bedenine giymiş. Bağrı açık, karnı görünüyor. Yanına yaklaşıp “merhaba!” diyorum. Elini alnına götürüp selam veriyor. Adını soruyorum, cevap vermiyor. Etraftan sağır ve dilsiz olduğunu söylüyorlar. Sağır, birden gözlerini kapayıp tir tir titremeye başlıyor. Durmadan zangır zangır titriyor.</p>
				<p class="normal">Yanımdakiler:</p>
				<p class="normal">“Bey,” diyorlar. “O sana demek istiyor ki, gece boyuna titriyorum.”</p>
				<p class="normal">Sağır, sonra işaretlerle odunu ve yatacak yatağı olmadığını, bu yüzden yakında mutlak hastalanıp öleceğini uzun uzun anlatıyor.</p>
				<p class="normal">Bu bölgeye yardımı mutlaka genişletmek ve çabuklaştırmak gerek!</p>
	<div class="calibre1" id="calibre_pb_35"/></body>
</html>