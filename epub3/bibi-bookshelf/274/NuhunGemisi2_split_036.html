<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="calibre4"><span class="idebold"><span class="ideitalik">3</span></span></p>
				<p class="sag">Erzurum, 12 Ocak 1952</p>
				<p class="normal">Gene geceden beri kar yağıyor. Tozar gibi, inceden, usuldan yağıyor.</p>
				<p class="normal">Hasankale ilçesindeyim. Buradan da köylere gideceğim. Bütün Hasankaleliler çadırlarda. Hükümet konağının, belediyenin önü insanla dolu. Bunlar ekmek, yardım, dertlerine derman bekliyorlar. Kederli, ne yapacağını şaşırmış, eli ayağı bağlı duygusunu veren bir insan kalabalığı... Kalabalık çalkalanıyor. Daha çok, yetimler, açlar kalabalığı.</p>
				<p class="normal">Kiminle konuşsam:</p>
				<p class="normal">“Halimiz ne olacak?”</p>
				<p class="normal">“Bu böyle sürüp gidemez.”</p>
				<p class="normal">“Biz böyle ne yapacağız?”</p>
				<p class="normal">“Gelin de barındığımız yeri görün. Kışa kıyamete, bir de barındığımız yere bakın!” diyorlar.</p>
				<p class="normal">Mahalle mahalle, çadır çadır Hasankaleyi geziyorum. El ayak buz.</p>
				<p class="normal">İlk gördüğümde, çadırlar böyle değil, gelişigüzel kurulmuştu. Şimdi birçokları toprağı kuyu gibi kazıp çadırları içerisine gömmüşler. Çadırların yalnız tepeleri görünüyor.</p>
				<p class="normal">Önlerinde küçücük birer delik var. İşte bu delikler, çadırların kapılarıdır. Bir kuyuya iner gibi, bu deliklerden sürüne sürüne içeri giriliyor. Çadırlar, çadır değil, Allahın belası. İçinde soba yakılsa bir türlü, yakılmasa başka türlü. Yakılsa, içerisi kızgınlaşıp ısı sıfırın üstünde otuz kırk dereceye çıkıyor. Soba sönünce de sıfırın altında yirmi dereceye iniyor. Bu kadar çabuk değişen ısı içinde yaşamak gerçekten çok güç. Bunun adına düpedüz ölümle pençeleşme derler.</p>
				<p class="normal">Soba hiç yakılmasa... Sıfırın altı yirmi beş, otuz derece. Bir düşünelim. Çokları zaten odunsuzluktan ateş yakamıyorlar ya...</p>
				<p class="normal">Burada gördüğüm en güzel, yürek ferahlatıcı olay, zelzeleye uğramamış yakın köylerin felaketzedelere yardımlarıdır. Araba araba tezek, odun taşıyorlar. Evinde yakacak bir tek tezeği olan bile, onu götürüp felaketzedelere veriyor. İnsanoğlunun dost, insanoğlunun insan tarafı... Adam ağlamaklı oluyor.</p>
				<p class="normal">Yoldan arka arkaya dizilmiş tezek yüklü kızaklar geçiyor.</p>
				<p class="normal">Soruyorum:</p>
				<p class="normal">“Nereden gelip nereye gidiyorsunuz?”</p>
				<p class="normal">“Açıkta kalmışlara,” diyorlar.</p>
				<p class="normal">Durup konuşuyoruz:</p>
				<p class="normal">“Onlar, bugüne bugün düşmüşler. Biz nasıl olsa kendi işimizi hallederiz.”</p>
				<p class="normal">“Sizde de mi yok?”</p>
				<p class="normal">“Yok, beyim, yok ya, onların durumu çok kötü. Düşman başına.”</p>
				<p class="normal">Bir tanesi, en arkadaki kızağın yanında iki kat olmuş duran, sakal ve bıyıklarından buz salkımları sarkan zayıf bir ihtiyarı gösteriyor:</p>
				<p class="normal">“Bu,” diyorlar, “elinde ne kadar tezek varsa hepsini yükleyip getirdi. Kendi evinde el kadar yakacak bile kalmadı.”</p>
				<p class="normal">İhtiyarın yanına varıp:</p>
				<p class="normal">“Uzun ömürlü ol,” diyorum.</p>
				<p class="normal">“Benim de varım bu kadar,” diyor ve gözleri yaşarıyor.</p>
				<p class="normal">Bir çadır önündeyim. Bir adam, çoluk çocuğuyla birlikte çadırdaki eşyalarını, yarısı yıkılmış bir dama çekiyor.</p>
				<p class="normal">“Ne yapıyorsun böyle?”</p>
				<p class="normal">“İşte, yaptığımı görüyorsun, çadırdan eve taşınıyorum.”</p>
				<p class="normal">“Bu ev yıkılmış,” diyorum. “Çöker de altında kalırsınız.”</p>
				<p class="normal">“Biliyorum,” diyor. “Onu çok iyi biliyorum. Böylece çeke çeke soğukta ölmektense, böyle birdenbire ölmek daha iyi.”</p>
				<p class="normal">Yanımdakiler:</p>
				<p class="normal">“Gel vazgeç, katili olma çoluk çocuğunun, birkaç gün daha çadırdan çıkma. Yakında hükümet yardımı ulaşır,” diyorlar.</p>
				<p class="normal">Adam:</p>
				<p class="normal">“Ben bilirim onu,” diyor.</p>
				<p class="normal">“Gel birkaç gün daha kal çadırda.”</p>
				<p class="normal">Adam yumuşuyor:</p>
				<p class="normal">“Gelin kurbanınız olayım,” diyor. “Şu içeri bakın.”</p>
				<p class="normal">Çadırın içi buz bağlamış. </p>
				<p class="normal">Adam:</p>
				<p class="normal">“Burada yaşayın diyorsunuz bana. Üç çocuğumun üçü de hasta.”</p>
				<p class="normal">Eşyalarını çektikten sonra çadırı yıktı.</p>
				<p class="normal">“Tevekkeltü Taalallah!”</p>
				<p class="normal">Hasankaleyi gezerken beni bir kadın çağırdı:</p>
				<p class="normal">“Şu çadıra gir de içeri bak ağa,” dedi.</p>
				<p class="normal">Çadırda bir sürü çocuk var.</p>
				<p class="normal">Kadın:</p>
				<p class="normal">“Ağam say onları.”</p>
				<p class="normal">Saydım. Tam on çocuk.</p>
				<p class="normal">Kadın:</p>
				<p class="normal">“Kimimiz kimsemiz yok. İki ekmek veriyorlar bize.”</p>
				<p class="normal">Sonra çadırın köşesinden iki yorgan çıkarıp gösteriyor:</p>
				<p class="normal">“On bir kişiye iki yorgan. Gece olup buz bağlayınca, bu yorganları da çadırın üstüne örtüyoruz.”</p>
				<p class="normal">“Peki o zaman siz ne yapıyorsunuz?”</p>
				<p class="normal">Kadın, on çocuğunu iki kolu arasında toplayarak sardı. Çocuklar, hep bir araya gelip tortop oldular. Öylesine tortop oldular ki, kim görse, burada on insan değil, iki insan olduğuna bile imkanı yok inanmazdı. Etle tırnak biribirlerine nasıl yapışırsa, işte bunlar da öyle.</p>
				<p class="normal">“Böyle sabahlara kadar tir tir titriyoruz.”</p>
				<p class="normal">Hasankale, Ezirmik, Ügümü, Korucuk, Müceldi ve başka köyler. Otuz yedi köy, yani Pasinler ovası. Hepsinin derdi aynı. Soğuk ve yokluk.</p>
				<p class="normal">Müceldi köyü, en az hasar gören köylerden biri olduğu için Kızılay buraya, yalnız yirmi kadar çadır verebilmiş. Bir koca köye yirmi çadır yetmez. Köylüler de tutup kendilerine türlü türlü evler icat etmişler. Kimi ot yığınlarını yarıp ev yapmış. Kimi de toprağı oyup içine girmiş, her ne yaparlarsa yapsınlar, soğuk onlara “elaman” çağırtmaktan geri kalmıyor.</p>
				<p class="normal">Müceldide yirmi otuz tane çırılçıplak denecek kadar yarı çıplak çocuk yöremizi aldı. İki büklüm olmuşlar, kar üstünde ha bire zıplıyorlar.</p>
				<p class="normal">Biri:</p>
				<p class="normal">“Bizim evimizde yorganımız da yok,” dedi.</p>
				<p class="normal">Ben de oradaki çocuklara teker teker sordum:</p>
				<p class="normal">“Sizin evde kaç kişi var?”</p>
				<p class="normal">“Yedi.”</p>
				<p class="normal">“Kaç yatak?” </p>
				<p class="normal">“Bir.” </p>
				<p class="normal">“Sizde?”</p>
				<p class="normal">“On kişi, iki yatak.” </p>
				<p class="normal">“Sizin evde?” </p>
				<p class="normal">“On iki kişi, bir yatak.” </p>
				<p class="normal">“Ya sizde?”</p>
				<p class="normal">Çocuk boynunu bükerek: </p>
				<p class="normal">“Bizde hiç yok,” dedi. </p>
				<p class="normal">Müceldi köyünün insanları, soğuğa karşı koyabilmek için yeni bir usul bulmuşlar. Geceleri köyün bütün erkekleri, yıkılmamış bir odada bir araya gelerek toplanıyorlar, sabahlara kadar öylece bekleşiyorlarmış. Kadınlar da başka bir yerde.</p>
				<p class="normal">Bakalım, böyle, daha ne kadar dayanabilecekler. Yardım için çabuk olalım!</p>
	</div>
<div class="calibre1" id="calibre_pb_37"/></body>
</html>