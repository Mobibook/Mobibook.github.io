<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Yaman Bir Kaçakçı Daha!</p>
				<p class="normal">Şimdilik eli yuduk kaynanadan. Bizim beş yüzü bekliyoruz. Bir gelse...</p>
				<p class="normal">Yeni ortağım cıva gibi, oradan oraya gidip geliyor. Böyle enerjik, böyle fırıl fırıl dönen adama rastlamadım ömrümde... Çocuğun iğneleri... doktor... doktor parası...</p>
				<p class="normal">“Kaç yıldır yaparsın kaçakçılığı ortağım?”</p>
				<p class="normal">“Bilmem.”</p>
				<p class="normal">“Neler üstüne?”</p>
				<p class="normal">“Kokudan tut, incisine kadar.”</p>
				<p class="normal">“Bu yamalı pantolon da ne ya ortağım. Sen de benim gibi felakete mi uğradın? Sen içeri düşünce paralarını arkadaşların mı yedi?”</p>
				<p class="normal">Ortağım karşıma oturmuş, iki dirseğini masaya dayamış, masaya abanmış, boyuna anlatıyor. Ha, unuttum. Ortağımın adını belki merak etmişsinizdir. Gücük Duran.</p>
				<p class="normal">“Ben,” diyor, “İstanbulda yaptım askerliğimi. Beykozu iyi bilirim. İpek gibi yumuşaktır suları, İstanbul denizinin... Ah! İstanbulun denizi. Ah! Sevdiğimin gözleri... Bir sevdiğim vardı, Kasımpaşalı.”</p>
				<p class="normal">“Benim de...” diyorum. “Kaldı yüreğimin bir parçası beraber.”</p>
				<p class="normal">Elini kaldırıyor, masaya vuruyor:</p>
				<p class="normal">“Şimdi, şimdi bir kerre gideriz Suriyeye... Sende beş yüz, bir iki yüz de ben bulurum. Bir dönüşte etti bin dört yüz... bir daha etti bin sekiz yüz.. Bir daha bir daha... İki sene sonra zenginiz.”</p>
				<p class="normal">Gözleri yaşarıyor. Her şeyi gördüm de, türlü türlü ağlayanları, sevda için, keder için, ölüm için ağlayanları gördüm de, umudun insanları ağlattığını ne görmüşlüğüm, ne de duymuşluğum vardır.</p>
				<p class="normal">“Sonra agoşum,” diyor, “Beykozda birer evimiz olur yan yana... beyaz badanalı. Ben beyazı severim. Önü bahçeli olur. Çiçekleri olur önünde.”</p>
				<p class="normal">“Ben aydınlığı severim.”</p>
				<p class="normal">Birden yüzü morarıyor. Noldu bu adama?</p>
				<p class="normal">“Çocuğum,” diyor, “senden saklı değil ya, çocuğum verem. Bir tedavi ettirebilsem... bir şey istemem. Para ne zaman gelir?”</p>
				<p class="normal">“Bugün yarın.”</p>
				<p class="normal">“Dur bekle,” diyor, “ben Azizi getireyim. Azizle Suriyeye gideriz, para gelir gelmez.”</p>
				<p class="normal">“Aziz de kim?”</p>
				<p class="normal">“Bir arkadaş...”</p>
				<p class="normal">Az sonra külot pantolon giymiş, güneş yanığı yüzlü, zayıf bir adamla görünüyor.</p>
				<p class="normal">“Aziz,” diyor. “İşte bu Azizdir. Buna da bir hisse veririz. Nolur?” diyor. “Kazancımızın hepsini biz yiyecek değiliz ya...”</p>
				<p class="normal">“Olur,” diyorum. “Daha iyi.”</p>
				<p class="normal">Aziz oturuyor. Elini cebine atıyor, bir Türk, bir de Suriye nüfus kağıdı çıkarıyor.</p>
				<p class="normal">“Hudut benim yolumdur. Hudut evimdir benim. Su içmek ne kadar kolaysa, benim için de hududu geçmek o kadar kolaydır.”</p>
				<p class="normal">“Eeee...” diyorum. “Nasıl kolay?”</p>
				<p class="normal">“Antepten çıkarız bir sabah...”</p>
				<p class="normal">“Evet.”</p>
				<p class="normal">“Tam yemek zamanı varırız hududa.”</p>
				<p class="normal">“Eeee...”</p>
				<p class="normal">“Yemektedir askerler. Akşam yemeğinde... Şafak sökmeden önce de olur. O zaman uyumuşlardır. Sürüne sürüne demiryolunun ötesine geçiveririz. Biz tam karakolun dibinden geçeriz.”</p>
				<p class="normal">“Geçeriz...”</p>
				<p class="normal">“Bak, görürlerse teslim olmak yok. Kaçacaksın öteye. Vuramazlar. Vurmaya sıksalar bile binde bir isabet eder. Vuramazlar.”</p>
				<p class="normal">“Kaçarım.”</p>
				<p class="normal">“İstersen yol da alırız.”</p>
				<p class="normal">“Ben,” diyorum, “yol almam.”</p>
				<p class="normal">“Neden? Korkuyor musun?”</p>
				<p class="normal">“Heyye...”</p>
				<p class="normal">“Sırt kaçakçılarını vurmazlar. Tam hududun karşısında bizim köyümüz var. Benim baba ocağım o köydür. Amcam daha orada oturur. Varırık köye, sana bir Arap elbisesi... Sen hiç Arap kıyafetine girdin mi?”</p>
				<p class="normal">“Yok.”</p>
				<p class="normal">“Bir de yakışır ki... bir de Araba benzersin ki... fidan gibi.”</p>
				<p class="normal">“Benzerim.”</p>
				<p class="normal">“Giderik Halebe.”</p>
				<p class="normal">“Oldu bu iş. Para gelir gelmez.”</p>
				<p class="normal">“Bana gaçakçı Aziz derler. Ben yükçülük yaparım. Yükü olan ağa bana haber verir. Ben olursam bir kafilenin içinde, kazasız belasız geçer o kafile hududu. Bana her gidişimde üç yüz lira verir, hangi ağa olursa olsun. Başkalarına iki yüz... ama usandım el işine yelmeden... Para gelsin... ortaklık iyi. Ben de koyarım üç yüz lira. Sen İstanbulda okutursun malları.”</p>
				<p class="normal">“Orası kolay. Okuturum.”</p>
				<p class="normal">“Şu hudutta kaç ağaç var, kaç sıçan deliği var, kaç taş var ben bilirim. Benim elimde mal tutulmadı daha... bana gaçakçı Aziz derler, namım söylenir.”</p>
				<p class="normal">Gerçekten duydum. Kaçakçılar arasında bir Aziz lafıdır gidiyordu. Aziz şöyle, Aziz böyle.</p>
				<p class="normal">“Sen o Aziz misin?” dedim.</p>
				<p class="normal">“Ben Azizim,” dedi. “Benim önümde dağlar düz olur. Ben bir günlük yolu bir saatta alırım.”</p>
				<p class="normal">Duran:</p>
				<p class="normal">“Seni Allah gönderdi bize. Biz zengin olacağız, zengin. Senin gibi kurt... Aziz gibi bu diyarın en becerikli kaçakçısı... zengin olacağız agoşum. Çocuğu sanatoryuma yatırırız. Beykozda beyaz badanalı bir ev.”</p>
				<p class="normal">Duran ayağa kalkıp oturuyor. Tekrar kalkıyor.</p>
				<p class="normal">“İnşallah zengin oluruz.”</p>
				<p class="normal">İş kararlaştı. Benim parayı bekliyoruz. Duranla kahvede her gün İstanbulu, kara gözlü sevgilimizi konuşuyoruz. Duran tepeden tırnağa umut kesilmiş. Bu işten çok şey kazanacağımızdan o kadar umutlu ki... O kadar inanmış, iliklerine kadar umut kesilmiş ki...</p>
				<p class="normal">Bir gün utana utana, ter içinde, yumul yumul geldi:</p>
				<p class="normal">“Hasan ağam, kusura kalma, senden bir şey isteyeceğim.”</p>
				<p class="normal">“İste.”</p>
				<p class="normal">Gözleri doldu.</p>
				<p class="normal">“Çocuk,” dedi, “çok hasta... elimdeki ufak tefekler de satılmıyor. Şu işe ah bir başlasak. Senden bir şey isteyeceğim.”</p>
				<p class="normal">Cebinden bir reçete çıkarıyor. Doktor bilmem ne, birinci sınıf dahiliye mütehassısı...</p>
				<p class="normal">“Bu ilaçları alamadım. Bir otuzun var mı?”</p>
				<p class="normal">“Var,” diyorum, hemen çıkarıp veriyorum.</p>
				<p class="normal">Bir zaman konuşmadan duruyoruz.</p>
				<p class="normal">“Sen,” diyor, “mert bir adamsın Hasan.”</p>
				<p class="normal">Kalkıp hızla gidiyor.</p>
				<p class="normal">Bir daha ne Duranı, ne de Azizi görebiliyorum. Sonradan öğrendim ki Aziz, atlı bir kafileyle, yüklü olarak Suriyeye afyon götürmüş.</p>
				<p class="normal">Duran ise:</p>
				<p class="normal">“O adamın parasını bulup vermeyince yüzüne bakamam,” diyormuş.</p>
				<p class="normal">Bizim dazlak kafalı Suriyede. Aziz de oraya gitti, sivri bıyıklı da malları okutmakla meşgul. Durandan da olduk. Ne yapmalı? Yeni bir ortak mı? Fakat bunların her biri az çok farkla ötekinin eşi... En iyisi bu sefer bir başka yol deneyelim.</p>
				<p class="normal">Bir kaçakçı dosttan, birkaç tane kol saatı zinciri ediniyorum.</p>
				<p class="normal">Çarşıda pazarda:</p>
				<p class="normal">“Halep sermiyesine... ucuz... ya beleş... Bir alan pişman, bir almayan...” diye bağıra bağıra dolaşmaya başlıyorum.</p>
				<p class="normal">Kol saatı zincirinden birkaç tane satabildim. Yetişiyoruz artık. Her işin bir acemiliği var. Bugünkü kazanç tam bir lira... Dayan Kaçakçı Hasan, kazanacaksın bu işte!</p>
				<p class="normal">“Halep sermiyesine.”</p>
				<p class="normal">Kaçakçılar elleri gene ceketlerin düğmesinde. Dolanıp duruyorlar.</p>
				<p class="normal">Birden ne o? Çil yavrusu gibi, koyun sürüsüne kurt dalmış gibi kaçıştılar bizimkiler.</p>
				<p class="normal">“Ne o? Halep sermiyesine.”</p>
				<p class="normal">Nereye dostlar? A dostlar nereye?</p>
				<p class="normal">Biri kolumdan sertçe çekiyor:</p>
				<p class="normal">“Polis,” diyor, “polis... kaç!”</p>
				<p class="normal">Arkama bakmadan kaçıyorum.</p>
				<p class="normal">Kahveye dönüyorum çarnaçar... Bizimkilerin cümlesi orada... Yüreğime su serpiliyor.</p>
				<p class="normal">Yalnız bir değişiklik, bir başkalık var orta yerde. Nedir? Buldum. Bizimkilerin hiçbirinin üstünde ceket yok. Gömlekçe oturuyorlar. Sebebi? Böyle sıkıştırmalarda hemen kaçıyorlar, ceketleri evlere, dükkanlara yerleştirip, geri geliyorlar kahveye.</p>
				<p class="normal">“Bugün bir tek kurban verdik çok şükür.”</p>
	</div>
<div class="calibre1" id="calibre_pb_27"/></body>
</html>