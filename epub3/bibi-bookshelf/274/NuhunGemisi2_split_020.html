<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Van Köylerinden Biri</p>
				<p class="normal">Bu köy, Ernis köyüdür. Van gölünün kıyısına düşer. Üstünde Esrük dağı vardır. Van gölü ile Esrük dağının arasına sıkışmıştır köy.</p>
				<p class="normal">Ernis iskelesinden inince, ötede, dağın eteğinde, birkaç kavak ağacı, yemyeşil gözüktü.</p>
				<p class="normal">Yanımdaki:</p>
				<p class="normal">“İşte,” dedi, “köy budir. Dibindedir o gavaklarin.”</p>
				<p class="normal">“Bu köy evsiz mi?” dedim. “Evler hiç gözükmüyor.”</p>
				<p class="normal">“Görünmir,” dedi.</p>
				<p class="normal">Şaşırdım kaldım. Duyardım, duyardım ya, böyle bir şeyle karşılaşacağım hiç aklıma gelmezdi. Ne bileyim, biz de böyle gördük, köyde doğduk, büyüdük, karınca kaderince şu memleketimizi öğrenmeye çalıştık. Bu yüzden epeyce de dolaştık.</p>
				<p class="normal">Köyler var yıkılmış, köyler var ottan, kamıştan, hele son yıllarda, köyler var çadırdan. Cümle evleri çadır. Bu çadırlı köyler, göçebelikten bıkıp da, iskan olmaya can atanların köyleridir. Bu çadır köyleri, daha çok Çukurovadadır. Dağ demiyorlar, tepe demiyorlar, çadırları buldukları yerlere kuruveriyorlar. Yerleştikleri yerlerin sahipleri de var tabii. Başlıyor mahkemelere gidip gelmeler, dövüşler. Bu çadırlı köylere de “gündüzkondular” diyesim geldi.</p>
				<p class="normal">Her neyse, Ernise yaklaşınca, birkaç ev göründü.</p>
				<p class="normal">“Bu kadar az mı,” dedim, “evler? Ben büyük duymuştum bu köyü.”</p>
				<p class="normal">Yanımdaki:</p>
				<p class="normal">“Çokdir Erniste ev. Çokdir ama görünmirler.”</p>
				<p class="normal">“Yer altı mı?” dedim.</p>
				<p class="normal">Güldü:</p>
				<p class="normal">“Heye beg, yerin altindedir,” dedi. “Sen ne bilmişsen?”</p>
				<p class="normal">Övünmenin tam sırası:</p>
				<p class="normal">“Bilirim,” dedim, “bilirim.”</p>
				<p class="normal">Köye girdik. Bildiğimden de beter çıktı. Gerçekten yer altında evler. Evlerin duvarları, çok çok, yerden bir metre yükseklikte. Toprağı kuyu gibi kazıp, yanlarına da harcı çamurdan, taş örmüşler, örmüşler değil, yığmışlar. Sonra ağaçları döşemişler üzerine, ağaçların üstüne de doldurmuşlar toprağı; toprak küçücük tepe gibi yükselmiş.</p>
				<p class="normal">Bir evin içine girdim. Evin içi kapkaranlık. Çocukken, su kuyularına kova düşerdi de bizim köyde, kovayı aldırmak için, belime ip bağlayıp beni sarkıtırlardı kuyuya. Kuyudan çıkıncaya kadar da canım burnumdan gelirdi. Ama her kova düşüşte de beni indirirlerdi. Ben de yok demezdim. İşte, kuyularda duyduğum o korkuyu, seneler sonra, bu evlerde aynen duydum. Öylesine yer altında, öylesine nemli. Yukarıdaki anlatmamdan evlerde pencere olmadığı anlaşılır sanırım. Yalnız, damın tam ortasından, el kadar bir delik açmışlar, oradan azıcık ışık sızıyor. Tam kuyu ağzı misali... Kuyu dedik ya...</p>
				<p class="normal">Dedim ki:</p>
				<p class="normal">“Yağmur, kar yağınca, bu deliği ne yapıyorsunuz? İçeri girmez mi yağmur?”</p>
				<p class="normal">Bir kadın:</p>
				<p class="normal">“Goymişem ağzına bir daş,” dedi.</p>
				<p class="normal">“Karanlık olur,” dedim, “göz gözü görmez.”</p>
				<p class="normal">“Öyle olir,” dedi. “Göz gözi görmez.”</p>
				<p class="normal">Mağaraya can kurban. Keşke mağarada yaşasalardı. Hiç olmazsa yer üstündedir. Işık giren bir de kapısı olur nasıl olsa.</p>
				<p class="normal">Kim icat etmiş bu yeraltı evlerini? Cennet yüzü görmesin. Eski insanlar gibi mağaralarda, göçebeler gibi çadırlarda da yaşasalar daha iyi ederlerdi.</p>
				<p class="normal">Şunu da söylemeden geçmeyeyim: Gene, bu Ernisteki evlerin yüzüne bakılır. Vanın başka köyleri var, onlarda hiç duvar yok, yerle bir. Öylesine ki, harmanları damların üstünde yapıp, döndürüyorlar öküzleri üstünde. Akıllı adamlar doğrusu! Dam üstünden daha düzgün yeri nerden bulacaklar? Üstte sür, çıkar zahireyi, aşağıdaki eve indiriver sonra, kolaycacık.</p>
				<p class="normal">Bir eve girdim de, damda bir adam kalınlığında, bir uçtan bir uca uzatılmış, bir kalas gördüm. Gözüm takıldı kaldı. Çok heybetli.</p>
				<p class="normal">“Buni,” diyor ev sahibi, “babamin babasi goymiştir.”</p>
				<p class="normal">Koymaz olsun!</p>
				<p class="normal">Bu evlerin bir özelliği daha var: Evlere büyücek bir kapıdan giriliyor. Ama bu kapı esas kapı değildir. Üstü örtülmüş, daracık, uzunlamasına bir avluya benzer. Esas ev kapısını bulmak için buradan, bir miktar yürümek ister. Üç tane yan yana kapı gelir. Masalların kırk kapısına benzettik ama, neyse. Bunlar onlardan değil. Bu üç kapıdan biri yattıkları yere açılır. Ötekisi koyunları koydukları yere. Üçüncüsü de atları, inekleri, öküzleri bağladıkları yerdir. Bu sebeple gübre kokusundan evlere girilmiyor. Adamın burnunun direğini sızlatıyor koku! Müthiş bir şey! Ama bunlar alışmışlar, aldırdıkları yok. Ekmekleri, yağları, sütleri, yoğurtları, suları, cümle yiyecekleri, bütün köy gübre kokuyor.</p>
				<p class="normal">Bu söylediğim, bölme bölme olan evler, hali vakti yerinde olanlarındır. Fıkara evlerinde, öyle bölme filan yok. Hayvanları bir yandadır, kendileri bir yanda...</p>
				<p class="normal">Evlerin önlerine iki adam boyunda tezek yığınları yapmışlar. Bu tezeklerin üstlerini güzelce tezekle sıvayıp, bir kapı bırakmışlar. Kışın, bu kapıdan tezeği alıp alıp yakıyorlar. Tezek yığınlarının adı “kalak”tır. Her evin önünde birkaç tane kalak var.</p>
				<p class="normal">Bir rüzgar esmeyegörsün köyün içinde, tezek savruluyor. Adamın ağzına, burnuna tezek doluyor.</p>
				<p class="normal">Erniste 95 ev var, 95 evden yalnız 12si yerin üstünde.</p>
				<p class="normal">Bir gün köyde gezerken dedim de, hani bu köyde de kolay kolay gezilmiyor. Köy, köpeklerle dolu. Her biri eşek kadar, kocaman kocaman köpekler. Maazallah!..</p>
				<p class="normal">Bir adam geçiyordu, sordum:</p>
				<p class="normal">“Hep böyle çırılçıplak mı bu köyün çocukları?”</p>
				<p class="normal">“Yok, begim,” dedi. “Heç olir ciplak, elbise de giyirler.”</p>
				<p class="normal">“Ne, ne?” dedim.</p>
				<p class="normal">“Analari gitmiştir göle. Yikemişdir çemeşir.”</p>
				<p class="normal">“Hep bir kat mı olur?” dedim.</p>
				<p class="normal">“Ya gaç tane olacek,” dedi. “Yetmir mi bir get?”</p>
				<p class="normal">Erniste sabuna çok çok da ihtiyaç yoktur. Van gölü sodalı olduğu için, çamaşırları göl suyunda yıkıyorlar. Yaman bir dertleri var, o da olmasa işleri iş! Göl suyu çamaşırları çabuk eskitiyor.</p>
				<p class="normal">Doğu köylülerinin bir adetleri var, yatağa çırılçıplak, anadan doğma soyunup, giriyorlar. Çoluk çocuk, kız, karı koca, hepsi de yatakta çırılçıplak... Sebebi de, yatakta çamaşırın eskimesiymiş. Bunu aklım kesmedi, adet edinmişler herhalde.</p>
				<p class="normal">Öyle bizim yataklardan, yani yorgan döşek gibi şeyler, bunların çoğunun evinde yok. Altlarına seriyorlar keçeyi, üstlerine de çekiyorlar çulu... Rahat!</p>
				<p class="normal">Benim bulunduğum günlerde, her ev, zengini, fakiri, arpa ekmeği yiyordu. Pek çoğu onu da bulamıyordu. Mart deyince açlık, açlık dedim ya öyle acından ölen yok, zahiresizlik başlıyormuş.</p>
				<p class="normal">Doktor bilmiyorlar. Bilseler bile, verecek para nerede? Ağırca, ölümcül hastaları deriye çekiyorlar. Bir koyunu yüzüp, derisini sıcak sıcak sarıyorlar bedene. Her derde deva.</p>
				<p class="normal">Muradiye ilçesinin 127 köyündeki 4 okuldan birisi de burada. Okul 1948de açılmış. Köydeki nüfustan ancak 17si okuryazar. Onların da çoğu, çat pat, askerlikte öğrenmiş. Okula 45 çocuk devam ediyor. Okulda sıra da yok. Kuru yerde oturuyor öğrenciler. 1996 nüfustan 45 çocuk! Ne denir...</p>
				<p class="normal">Köydeki tarla miktarı 10.000 dönümdür. Bunun da çoğu eski beylerin elinde... 30 ev tarlasız. Tarlalar bire üçten, dörtten fazla mahsul vermiyor.</p>
				<p class="normal">1996 nüfusun ancak 2.000 koyunu var. Bu koyunların da 1.000 tanesi bir zenginindir. Doğu, sözde koyun memleketi olacak.</p>
				<p class="normal">Erniste şapka giyen pek az kimse var. Köydeki erkeklerin, kadınların hepsi tarikatlı.</p>
				<p class="normal">Soruyorum:</p>
				<p class="normal">“Siz niçin şapka giymezsiniz? Bu külahlar da ne böyle?”</p>
				<p class="normal">Bir tanesi:</p>
				<p class="normal">“Nereden bulalım o kadar parayı?” dedi.</p>
				<p class="normal">Sanırım ki bu cevap, dolambaçlı bir cevaptır. Şapkayı sevmiyorlar.</p>
				<p class="normal">Çoğunun sırtında gömlek yok. Çıplak tene geçirmişler eski asker ceketini.</p>
				<p class="normal">Kadınlar başka. Onların kıyafetleri düzgün. Düzgün ama, çoğu yalınayak. Ayağa önem vermiyorlar. Hele düğünlerde görseniz bu kadınları, yedi, sekiz, on entariyi üst üste giyiyorlar. Burunlarına “hızma” dedikleri, küpeye benzer gümüş bir zincir takıyorlar. Boğazları boncuk dolu, çeşit çeşit, renk renk boncuklar. Çoğununki bir kiloyu geçer. Öyle çok.</p>
				<p class="normal">Bu boncuklardan ayak bileklerinde de var.</p>
				<p class="normal">Başlarına giydiklerine de “kofi” diyorlar. Renk renk ipekli yağlık sarmışlar kofilerin üstüne. Renklerin en cicili bicilisi, renklerin en göz alıcısı başlarında.</p>
				<p class="normal">Erniste bol bol pınar var. Suları da iyi. Pınarların içinde tezek parçaları yüzüyor ama... Kusur mu?</p>
				<p class="normal">Hela arama, hiçbir evde yok. Hamam arama, yıkanan da pek azdır sanırım. Çünkü herkesin boynunda bir parmak kir gördüm. Birkaç zengin ve köyün muhtarı bunun dışında. Onlar temiz.</p>
				<p class="normal">Doğu, kalkınmalıdır!</p>
				<p class="sag">7.6.1951-12.7.1951</p>
				</div>
</body>
</html>