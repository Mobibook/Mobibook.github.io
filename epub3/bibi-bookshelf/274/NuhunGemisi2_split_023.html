<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Nihayet Büyük Bir İş!</p>
				<p class="normal">Antep pazarı toz içinde. Toz bulut misali...</p>
				<p class="normal">“Ortak, kusura kalma ya, bir şey soracağım senden. Merak aldı beni.”</p>
				<p class="normal">“Sor,” diyor, “sor.”</p>
				<p class="normal">“Kadınlar var pazarda, oturmuş çarşaflı kadınlar var ya...”</p>
				<p class="normal">“Var. Ne olacak?”</p>
				<p class="normal">“Birinin önünde bir tespih vardı. Kırk kuruşa aldım. Önünde yoktu başka bir şey de... Kalkıp gitmedi.”</p>
				<p class="normal">“Sen bilmezsin onları.”</p>
				<p class="normal">“Ne bileyim?”</p>
				<p class="normal">“Sen de bir şey bilmiyorsun agoşum,” diyor. “Kusura kalma ya.”</p>
				<p class="normal">“Bak ortağım,” diyorum, “değme bana. Bana kaçakçı Hasan derler, adıyla sanıyla bizim memlekette...”</p>
				<p class="normal">“Darılma,” diyor, “darılma ya, bilmiyorsun. Getirmişler sana malı Suriyeden, sen toptan satmışsın.”</p>
				<p class="normal">“Eyi bildin arkadaşım. Tam gözünle görmüş gibi bildin. Öyle oldu işte.”</p>
				<p class="normal">“Ben bilirim,” diyor. “Adamı gözünden tanırım.”</p>
				<p class="normal">“Neydi o kadınlar? Hele söyle hele. Şu Antep başka yer.”</p>
				<p class="normal">“Onlar dellal kadınlar. Bohçacı kadınlar. Biz malı getiririk, onlar ev ev dolaşıp satarlar. Sattıklarından ücret alırlar. İşte onlar pazarda bunun için beklerler. Hepsi dellal değil ya, o gördüklerin, çoğu dellal.”</p>
				<p class="normal">“Bunu bilmiyordum işte ortağım.”</p>
				<p class="normal">“Daha neler göreceksin Antepte. Daha neler! Ne işler.”</p>
				<p class="normal">“Ya,” diyorum, “işte bunu bilmiyordum.”</p>
				<p class="normal">Pazarda bir günde bir sürü kaçakçı tanıdım. Yüzlerce kişi! Tanıştığım kaçakçılardan birisini bulurum. Bu bohçacı kadınlardan birinin evine götürür beni.</p>
				<p class="normal">Kaçakçı kahvelerini bir bir dolaşıyorum. Gözüme, bugün ceketini bir köylüye okuttuğumuz ince bıyıklı, esmer delikanlı ilişiyor.</p>
				<p class="normal">“Merhaba,” diyorum, “arkadaşım.”</p>
				<p class="normal">“Merhaba,” deyip ayağa kalkıyor.</p>
				<p class="normal">Şu kaçakçı milleti, terbiyeli, mültefit, hoş insanlar doğrusu.</p>
				<p class="normal">“Agoşum,” diyorum, “biliyorsun, senden saklım yok ya, biliyorsun ben epeyi mal aldım Kilislilerden, tutarlar deyi götüremiyorum Antepten de... Bugün sıkı biliyorsun. Ben de sabıkalı bir adamım, biliyorsun. Burada satacağım malları...”</p>
				<p class="normal">“Satarık,” diyor. “Ondan kolay ne var?”</p>
				<p class="normal">“Beni,” diyorum, “bir bohçacı kadına götür şimdi. İpeklilerim var. Ama tanıdığın olsun, yemesin mallarımı...”</p>
				<p class="normal">“Yemez,” diyor.</p>
				<p class="normal">Antebin daracık, lağım kokan, karanlık sokaklarından geçip, bir eve varıyoruz.</p>
				<p class="normal">Kadın elli beşlik var.</p>
				<p class="normal">“Teyze, benim mallarım var.”</p>
				<p class="normal">“Allah daha versin evladım.”</p>
				<p class="normal">“Aldım da götüremedim.”</p>
				<p class="normal">“Zordur evladım.”</p>
				<p class="normal">“Satamaz mısın teyzeciğim?”</p>
				<p class="normal">“Zordur evladım.”</p>
				<p class="normal">“Teyze, ben garip bir kaçakçıyım. Çok işler geldi başıma. Yeni hapisten çıktım.”</p>
				<p class="normal">“Vay evladım.”</p>
				<p class="normal">“Satıver nolursun teyze?”</p>
				<p class="normal">“Zordur evladım.”</p>
				<p class="normal">Bu sırada ince bıyıklı çocuk müdahale ediyor.</p>
				<p class="normal">“Bizdendir,” diyor. “Pazarda bizimle ceket satar.”</p>
				<p class="normal">Pazarlığı yapıyoruz.</p>
				<p class="normal">“Yarın,” diyor. “Yanımda yedi yaşlarında bir çocuk var. Çocuğu gönderirim yanına, çıpladırsın çocuğu, sararsın ipekliyi her yanına, giydirirsin elbisesini üstünden, getirir bana.”</p>
				<p class="normal">“Sağ ol teyze,” diyorum. “Berhudar ol. Yarın gönder çocuğu pazara.”</p>
				<p class="normal">Sonradan öğrendim ki, Antepte bu bohçacı kadınların sayısı bini buluyormuş. Serbest zamanlarda, yani zabıtanın fazla sıkıştırmadığı zamanlarda bohçalara doldurup eşyaları, ev ev dolaşıyorlar. Zabıta sıkıştırdı mı onların da çalışma tarzları değişiyor. Bu sefer, bellerine kemer gibi bir ip bağlayıp, ipeklileri fır dolayı takıyorlar ipe, giyiyorlar üstünden çarşafı, dalıyorlar evlere, kadın hamamlarına... Nerde bir kız evlenecek, bunlar bilir. Nerde bir düğün, bunlar orada...</p>
				<p class="normal">Bu kadınlardan üç dört sefer hapse girmiş çok namlıları var. Ben, bunca yıllık kaçakçı Adanalı Hasan, ancak bir seferlik düşmüşümdür mahpusaneye. Yiğitlik kadınlarda kaldı, yavrum kaçakçı Hasan! Ha gayret!</p>
				<p class="normal">Bizim kaçakçı dostlarla, bu kadınlar meselesini konuşurken biri anlattı:</p>
				<p class="normal">“Baktık,” diyor. “Kilis otobüsünden indi bir kadın, yüzü avuç içi kadar, ayakları çöp gibi ince ama, beden desen bir manda. Gören şaştı. Aynasızlar görmez mi bunu hiç? Yakaladılar. Üstüne tam elli metre ipekli sarmış. Be kadın, az sarsana geberesice. Az sarsana!”</p>
				<p class="normal">Bu kadınlar kıymetli ipeklileri sarıp bellerine Malatyaya, Elazığa, daha başka yerlere götürüyorlar. Yalnız ipekli mi? Yükte hafif pahada ağır ne kadar mal varsa, bu kadınların ellerinden geçiyor.</p>
				<p class="normal">Gör oğlum kaçakçı Hasan! Elin kadınları neler yapıyorlar? Sen başaramazsan şu işi, yuf olsun erkekliğine...</p>
				<p class="normal">Kilisten mal gelecek, evden de bana beş yüz lira... Bekliyoruz...</p>
				<p class="normal">Bu arada ortağım ortadan kayboluyor. Kahveye soruyorum, kahvede yok. Evine soruyorum, evinde yok. Varsın kaybolsun. Ortak mı yok sanki. Elini sallasan ellisi.</p>
				<p class="normal">Öteki kahvede oturan, gözümün kestiği, çuvaldız ucu gibi sivri bıyıkları olan, iri yapılı, pazarda ahbaplığı ilerlettiğimiz birisiyle işi yapmayı koyuyorum aklıma...</p>
				<p class="normal">Bana:</p>
				<p class="normal">“Böyle ceket satmaktan iş çıkmaz,” demişti. “Seninle başka işler çevirelim.”</p>
				<p class="normal">“Çevirelim agoşum,” demiştim... “Çevirelim.”</p>
				<p class="normal">Benim para gelsin gelmesin, bir ortaklık yapacağız. Kendisinin sermayesi var. Beraberce Halebe gidip mal getireceğiz. Sonra Kayseride, Ankarada, İstanbulda satacağız.</p>
				<p class="normal">Başlayalım. Hemen işe başlayalım ortağım. Daha fazla kalamam Antepte. Ben bir ömür boyu yapamam bu işi. Şöyle bir vurgun olursa ne ala... Acele kardeşim.</p>
				<p class="normal">Bir sabah pazarda yanıma yaklaşıp:</p>
				<p class="normal">“Hazır mısın?” diyor.</p>
				<p class="normal">“Hazırım.”</p>
				<p class="normal">“Mal getireceğiz dışardan.”</p>
				<p class="normal">“Getirelim.”</p>
				<p class="normal">“Sen, ben, iki kişi daha.”</p>
				<p class="normal">“Mal bu kadar çok mu?”</p>
				<p class="normal">“Çok...”</p>
				<p class="normal">Sivri bıyıklıyla ortak olduğumuzdan beri, öyle her yerde oturup konuşmuyoruz. Ciddi iş göreceğiz. Takip makip ederler. Nemize gerek. Gizli konuşuruz daha iyi.</p>
				<p class="normal">Her birimiz bir yerden gelip, şehrin dışında toplanıyoruz. Gece... Alabildiğine karanlık bir gece. Ay filan da yok ortalarda... Biribirimizi kımıltı halinde bile göremiyoruz. Serince, hafif hafif bir yel dokunuyor yüzümüze... Ama yine sıcak kavuruyor. Yıldızlar top top ışıltı içinde... Bir yanıp bir sönüyorlar.</p>
				<p class="normal">Toprak daha köz gibi. Bizde çıt yok. Bir sigara yakmak istiyorum.</p>
				<p class="normal">Arkadaşım:</p>
				<p class="normal">“Aman,” diyor, “aman ışığı üç saatlık yoldan görürler. Bir iş açmayalım başımıza...”</p>
	</div>
<div class="calibre1" id="calibre_pb_24"/></body>
</html>