<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Heyecanlı Bir Macera</p>
				<p class="normal">Bir kişi kaçakçı olur da rakı içmez, esrar çekmez olur mu?</p>
				<p class="normal">Bir manav dükkanının arkası... Sebze sandıkları... Sandıkları yan yatırıp karşılıklı oturmuşuz.</p>
				<p class="normal">Ben, Şaban, bir de namlı kaçakçı Mamet. Esrar sigarası, elden ele dönüyor. Bugünler fazlaca kaçırdık herhalde. Sabahleyin de çekmiştik.</p>
				<p class="normal">Esrar sigarası dönüyor. Dünya dönüyor. Başım dönüyor. Aman tavan! Tavan başıma doğru yaylanıyor. Bir ak duman... Dünya bir ak dumandan ibaret.</p>
				<p class="normal">Dünya sisten sıyrılıyor. Kapıda bir akasya ağacı var. Ağaç bana doğru geliyor.</p>
				<p class="normal">Sonra, bir orman... Yeşil, deniz gibi bir orman. Bir orman seli akıyor gözümün önünde. Bir deniz, bir ağaç denizi yürüyor. Orman... Ağaçlar.</p>
				<p class="normal">Neden sonra kendime geliyorum. Bu da ne iş?</p>
				<p class="normal">Yanımdaki:</p>
				<p class="normal">“Çarpıldın,” diyor. “İlkin böyle olur.”</p>
				<p class="normal">“Yok,” diyorum. “Ben acemi değilim. Yıllarca çekmişim.”</p>
				<p class="normal">İnandırabilirsen inandır. Her şeyin bir adabı, bir erkanı var.</p>
				<p class="normal">Kaçakçı Mamet yaptıklarını, başından geçenleri anlatmayı seven bir adam. Zaten bütün kaçakçılar öyle. Bir ağızlarını açmasınlar. Hep hudut, hep pusu... Hep kaçmak, kovalamak.</p>
				<p class="normal">Mamet atlı kaçakçılardandır. Bu işten binlerce lira kazanmış, binlerce lira batırmış. Kar zararın ortağı.</p>
				<p class="normal">Mamet söylüyor.</p>
				<p class="normal">“Kaçakçıya, yer düşmandır, gök düşmandır. Çoban düşmandır, köylü düşmandır. Askerler pusu kurarlar. Muhbirin kulağı delik, gözü keskindir. Ne diyem sana! Gökteki kuş, yerdeki karınca düşmandır. Atı, atı bile... Arkadaşı, arkadaşı bile düşmandır.”</p>
				<p class="normal">Ben soruyorum:</p>
				<p class="normal">“Bu kadar düşman içinde gene?”</p>
				<p class="normal">“Gene yaparız... Bir malı, sıkışırız, bir yere saklarız. Köylü takip eder, ikinci gün koydunsa bul. Yükleriz atları, çıkarız bir akşamüstü doludizgin. Yavaş gitmek yok. Ha, çıkışımızı karımıza bile söylemeyiz. Hangi saat yola çıkacağımızı bir Allah bilir. Kulak kiriştedir, at doludizgin, makinalı tabanca elde. Atlar, bizim atlarımız. Has at! Her at kaçakçı atı olamaz. Bir kurşun sesi gelsin, biz istersek eğer, hemen o, yere yatar. Bir kurşun sesi duysa, biz isteyince kuş olur uçar. Kurşun tutmaz. Hudutta demiryolu var ya, o demiryolu insan bile geçerken ses çıkartır. Ama bizim atlar, ses çıkarmazlar. Acemi atların ayağına keçe bağlarız.”</p>
				<p class="normal">Şaban:</p>
				<p class="normal">“Mamet,” dedi, “hele şu Halepte başına geleni anlat!”</p>
				<p class="normal">“Halepte başıma gelenler?”</p>
				<p class="normal">Düşündü:</p>
				<p class="normal">“Yüklettik yükleri... Çıktık Antepten doludizgin. On arkadaşız. On müsellah... İkimizde makinalı tabanca... Yakınlaştık hududa... Atlar doludizgin, atlar köpük içinde. Çektik atların başını... İki rekat namaz kılıp elham okuduk. Burası huduttur. Bir gök vardır üstünde, altında dümdüz bir ova... Ne ana, ne baba, ne kardeş... Bir Allah, bir sen... Yapayalnız. Tutacak dal, sarılacak el yoktur.</p>
				<p class="normal">Duadan sonra bindik atlara... Atlar kuş...</p>
				<p class="normal">Gecenin karanlığı... Atlar uçuyor. O yük altında nasıl gidiyorlar? Tam kulağımın dibinde bir kurşun. Sonra gökyüzü ateş, alev kesti. Kurşun kum gibi kaynıyor. Bir baktım yanıma yönüme, arkadaşlardan kimse kalmamış. Ben de çevirdim makinalı tabancayı. At şahlanır... Kurşun su gibi akar... Gökyüzü kızıl ateştir. Bir sağa, bir sola... Yarılmaz bir çember... Bu kurşun seli... Arkadaşlar nerede? Ha şimdi vuruldum, ha vurulacağım. At, bir tökezledi. Hemen geri kalktı. Ben de kestim kurşunu. Bir yer var, bir açık yer. Arkamı saramamışlar. Bir tarattım. Sonra doldurdum atı... Hududa... Arkamdan kum gibi kaynar. Suriye askerleri de haber almasınlar mı? Düştüler peşime... İki ateş arasında. Neyse kurtulduk. Tam Halepte arkadaşım Muhammedin evinin önünde çektim atın başını. At bitmiş, ben bitmişim. Yükleri içeri aldık. Muhammet evde yok. Nereye gitmiş? Karısı on dokuzunda bir taze, dil bilmez...</p>
				<p class="normal">İzi takip ediyor Suriye askerleri. Bir bölük asker, bir de baktım tuttular sokağın başını. Karı bana lisanı hal ile atımı ve yükümü alıp başımın çaresine bakmamı söyledi. At elimde... Sokak ortasında kaldım. Yer bilmem, yurt bilmem. Nereye gitmeli? Sokak, eğri bir sokak. Baş taraftan sırayla evler aranıyor. Ben sokağın büklümündeyim bereket, görmüyorlar. Sokak ortasında kalakalmışım... donakalmışım. Ne etmeli? Şimdi görürler. Benden kan çekildi. Kımıldayacak, yürüyecek halim yok. Yük üstünde, at elimde... teslim... Başka çare var mı?</p>
				<p class="normal">Ben taş kesilmiştim sokak ortasında... biri, bir iki sefer koluma dokunuyor. Bende bir irkilme! Gülen bir adam... atı elimden alıyor... bir dükkan görüyorum. Dükkanın yanında bir kapı... at kapıdan içeri... at gitti... gitsin... biz tatlı canı kurtaralım da... at gitsin... ben, sokak ortasında dikili... kaçmayı, bir tarafa gitmeyi akledemiyorum. Adam, tekrar bana görünüyor. Çocuk elinden tutar gibi, elimden tuttu. Sürükledi peşinden. Bir oda açtı. Soktu içeri. Üstümden de iyice kilitledi. Kaldık mı mahpus... ne olacak? Nedir bu başıma gelenler?</p>
				<p class="normal">Tam ikindiüstü bir çocuk geldi. Elinde bir bohça... bıraktı gitti bohçayı. Kapı tekrar üstümden kilitlendi. Açtım bohçayı, bir Arap elbisesi... giydim..</p>
				<p class="normal">Uzatmayalım. O adam arkadaşı imiş bizim Muhammedin. Beni böyle sokak ortasında görünce perperişan, almış atı, sokmuş içeri... öteki kapıdan, öteki sokaktaki bir eve götürmüş atı... ben de kapalı odada.</p>
				<p class="normal">Akşam oldu. Gene o çocuk. Düşürdü arkasına, beni götürdü eve... bu arada da Muhammede haber vermişler. Muhammet malları teslim almış. İçimde bir korku: Muhammet malları yer mi?</p>
				<p class="normal">Muhammet de geldi. Hiçbir şey söylemeden geri gitti. Bende korku büyüdü. Muhammet ya yediyse mallarımı?</p>
				<p class="normal">Bir zaman geçtikten sonra Muhammet geri geldi. Yüzü gülüyordu. Önüme bir çıkın attı. Açtım çıkını. Ağzına kadar, çarşaf gibi Suriye paralarıyla dolu. Benim afyonu almış Muhammet. Bu da parası... hürmet, ikram... böyle olur arkadaş işte.</p>
				<p class="normal">Çarşıda bizim arkadaşı buldum. İkisi yaralanıp kalmışlar. Gerisi de geçemeyip geri dönmüşler.</p>
				<p class="normal">Neyse, oradan on yedi bin liralık mal aldık. Getirdik Antebe. Getirirken bir kere daha düştük pusuya, gene kurtulduk...</p>
				<p class="normal">Malı, Malatyaya götürüyoruz. Antepten çıktık üç atlı. Malatya dağlarında gene sarmasınlar mı bizi. Arkadaşın biri vuruldu kaldı. Ben yedekledim atını. Biz kaçarız, onlar kovalar. Neyse, şaşırttık bir yol onları... Kepir bir taşlık yere getirip gömdük malları. Malların uzağına, bir çalının, ağaççığın gövdesine de bel yaptım.”</p>
				<p class="normal">Ben sordum:</p>
				<p class="normal">“Sonra?”</p>
				<p class="normal">“Sonrası... bir hafta sonra gittik malları almaya, aradık, taradık, malları koyduğumuz yeri bulamadık.”</p>
				<p class="normal">“Sonra?”</p>
				<p class="normal">“Mal çürüdü toprakta.”</p>
				<p class="normal">“On yedi bin lira?”</p>
				<p class="normal">“On yedi bin lira çürüdü toprakta arkadaşım.”</p>
	</div>
<div class="calibre1" id="calibre_pb_29"/></body>
</html>