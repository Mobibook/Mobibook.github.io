<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="ortabaslik" id="calibre_toc_5">Üçüncü Mevki Yolcuları</h1>
				<p class="normal">Trene Şarkışladan bindim. Bir biniş ki... Ne siz sorun, ne ben söyleyeyim...</p>
				<p class="normal">Üçüncü mevki... İnsanlar sırt sırta... İğne atsan yere düşmez. Çocuklar, kadınlar, ihtiyarlar... Vagonun koridoru da hıncahınç dolu. İçeride bir koku! Ayak kokusu, sigara dumanı, ter kokusu... Koridora yorgan sermişler, heybeleri koymuşlar... Heybeler iş görüyor: Yastık. Hatta yüznumaraların içine girip oturmuşlar.</p>
				<p class="normal">Köşelere öylesine yığılmış, öylesine sıkışmışlar ki, kimse elini bile kıpırdatamıyor.</p>
				<p class="normal">Tren istasyonda durunca, iki kişi inerse beş kişi biniyor. Bir istasyondan bir istasyona insan düşünüyor: “Bu vagon bundan fazla bir kişi daha alabilir mi?” Halbuki öteki istasyonda bir insan kalabalığı biniyor ve vagon hiç tınmadan hepsini alıyor. İşte ben bu sırra akıl erdiremedim. Herhalde bu işte Sayın Ulaştırma Bakanının parmağı var. Keramet ondadır muhakkak. Yoksa...</p>
				<p class="normal">Gündüzleyin üçüncü mevki gene nur-nimet. Gecesi, işte gecesi çekilmiyor. Perişanlık...</p>
				<p class="normal">Gece Sivastan ötede bastırdı. Koridorda büzülmüş, dizlerini karınlarına çekmiş, uyuyorlar... Sırt sırta, üst üste uyuyorlar... Biribirlerine kardeşcesine sarılmışlar. Sabahleyin uyandıkları vakit belki bu işe şaşacaklardır. Bu bize öyle geliyor. Belki de hiç şaşmazlar. Bu, alışılan bir şeydir. Yıllar yılı her yerde Anadolu insanı sarmaş dolaştır.</p>
				<p class="normal">Bacakları, elleri biribirine dolaşmış insanların dost sıcaklığı. Bunun adına, mukadderat birliği mi derler? İster istemez insan bunun üzerinde duruyor. Garezsiz bir sarılma, bir dostluk... Yol uykusu, sıcaklığı...</p>
				<p class="normal">Şu, başını sakallı ihtiyarın bacakları üstüne koymuş, ölü yorgunluğu içinde uyuyan delikanlı, ince uzun yüzlü delikanlı, mutlak Karadenizlidir. Nereden bildim? Bellidir, yüzünde Karadenize has solukluk var da. İhtiyar ya Erzurumlu, ya Ağrılıdır. Ama şu hallerine bakıp da kim bunlara baba oğuldur demez. Bu, baba oğulluktan da ileri bir şey...</p>
				<p class="normal">Neden sonra, zor güç bavulumu bir köşeye yerleştirip üstüne oturabildim. Şu bavula bir yer bulabilmek, ömrümdeki başarılarımın belki de en büyüklerinden biridir. Belki şaşılacaktır bu sözüme... Ama o ne iştir, ben bilirim. İnanın ki, bundan sonra kendime itimadım iyice arttı.</p>
				<p class="normal">Bavulumun üstüne kurulmuş, seyrediyorum alemi. Buna “gel keyfim gel” diyebilirim.</p>
				<p class="normal">Türlü türlü uyuyanlar içinde sayıklayanları, bir yandan bir yana dönenleri, birdenbire kalkıp, onun bunun üstüne basa basa yürüyenleri... Daha ne haller ararsanız.</p>
				<p class="normal">Hele biri vardı. Başını yüznumaranın eşiği üstüne koymuş, ayaklarında dizlerine kadar nakışlı bir Sivas çorabı. Nakışından baharlar taşıyor. Bunca kir, pas, bunca dert, bela içinde çoraplarından bir türlü gözlerimi alamadım. Yapan eller dert görmesin.</p>
				<p class="normal">Çoraplı ikide bir bütün gücü ile geriniyor, bacaklarını birer çelik tel gibi gerip inliyordu.</p>
				<p class="normal">Erzincandan ötesi soğuktu. Vagonun pencereleri buz tutmuştu.</p>
				<p class="normal">Tam yanımda başını bir dizinin üstüne koyup yumulmuş, yüzünü gözünü başörtüsü ile sarmış ananın kucağında dört beş yaşlarında bir çocuk duruyor, boyuna zangır zangır titriyordu. Çocuğun yüzü al aldı. Çocuk istasyondan bindiğinden beri titriyordu. Daha önce de bir adam vardı. Adamın kocaman bıyıkları, yırtık pırtık bir şayak şalvarı ve gene şalvarın kumaşından aynı minval üzere bir paltosu. Paltosuna sıkıca sarınmıştı. Adam, boyun çeviriyor, kendi kendine homurdanıyor, dişlerini sıkıyordu.</p>
				<p class="normal">Çocuk, anasının karnına doğru yumulmuş, titremeye veryansın ediyordu.</p>
				<p class="normal">Adam doğruldu, yüzüne acı, sıkılgan bir gülümseme geldi. Oturan, yatan kalabalıktan, ayağını koyacak bir yer aradı, bir zaman sonra buldu ve ilk adımını attı. En sonunda kadına yaklaşıp:</p>
				<p class="normal">“Bacı!..” dedi.</p>
				<p class="normal">Sonra yutkundu. Kadın da başını kaldırdı.</p>
				<p class="normal">Adam kekeledi:</p>
				<p class="normal">“Üşüyor mu?”</p>
				<p class="normal">Kadın başını geri indirdi. Adam da mahcup oldu. Ellerini ovuşturdu. Bana döndü:</p>
				<p class="normal">“Çok titriyor, ne yapmalı?”</p>
				<p class="normal">Adam, iki yanına bakıyor, bedenini sağa sola döndürüyor, ellerini biribirine kenetlemiş sıkıyor:</p>
				<p class="normal">“Bu çocuğa ne yapmalı?”</p>
				<p class="normal">Hepimiz donuyoruz. Tren değil buz deposu... Bize ne yapmalı? Bize neyse ne... Gerçekten, bu çocuğu ne yapmalı? Çare yok.</p>
				<p class="normal">Sonra adam, kadına eğilip çocuğu kucağından çekiyor ve mıncıklamaya başlıyor.</p>
				<p class="normal">“Böyle ısınır belki.”</p>
				<p class="normal">Çocuk koskocaman, kendisi kadar büyük ellerin arasında kuş gibi, uçacak bir kuş gibi, çırpınıp duruyor. Bir bakışı var: “Acaba bu adam böyle ne yapıyor?” der gibi. Ne ağlıyor, ne bir şey... Hayretle bakıyor...</p>
				<p class="normal">Adam ne yaptıysa çocuğun titremesi durmuyor.</p>
				<p class="normal">Biri: “Bir sıcak çay,” diyor. “Bir sıcak çay olsa, şimdi durur.”</p>
				<p class="normal">Sıcak çay...</p>
				<p class="normal">Bir başkası: “Birinci, ikinci mevkiler yanıyor,” diyor, “oraya götürmeli.”</p>
				<p class="normal">Daha bir sürü çareler... Ama her birinin belalı tarafı var.</p>
				<p class="normal">En sonunda çocuğu elinde tutan adam, paltosunu çıkarıp çocuğa iyice sarıyor. Anasının kucağına veriyor, gidip bir köşeye büzülüyor.</p>
				<p class="normal">Buna rağmen, daha bir zaman çocuğun titremesi durmadı. Islanmış kuşun hani tüyleri diken diken olmuş ıslak hali var ya, kocaman açılmış gözleriyle bu titreyen çocuk öyle işte...</p>
				<p class="normal">Sonra çocuğun titremesi azıcık durdu.</p>
				<p class="normal">Ana:</p>
				<p class="normal">“Gardaşım,” dedi adama, “sağ olasın sen!”</p>
				<p class="normal">Adam yere yumulmuştu.</p>
				<p class="normal">“Ne yapalım bacım,” dedi.</p>
				<p class="normal">Sordum öğrendim, bu adama Tercanlı Halil derlermiş. İzmirden, çalışmadan geliyormuş.</p>
				<p class="normal">Şimdi benim içime kurt girdi. Peki, bu vagonlarda kalorifer bulunmaz mı? Varsa neden ısınmaz bu vagonlar?</p>
				<p class="normal">Şimdi adam ne diyordu? Birinci, ikinci mevkiler de böyle soğuk mu? Böyle, tren değil, işkence yeri mi? Gidip bakmalı. Bir istasyonda inip birinci ve ikinci mevkilere geçtim.</p>
				<p class="normal">Ne görsem beğenirsiniz! Sımsıcak.</p>
				<p class="sag">17.2.1952</p>
				</body>
</html>