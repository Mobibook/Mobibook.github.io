<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Bir Kabak Hikayesi</p>
				<p class="normal">Top sakallı bir ihtiyar yanımda... Daha demin tanıştık.</p>
				<p class="normal">“Ben Adanalı Hasanım.”</p>
				<p class="normal">“Ben de Hüseyin Baba.”</p>
				<p class="normal">“Teşerrüf ettik efendim.”</p>
				<p class="normal">İhtiyar:</p>
				<p class="normal">“Seni sevdim oğul,” diyor. “Seni sevdim. Saf, temiz bir adama benziyorsun. Sana benden öğüt: Ben, altmış beş yaşındayım. Otuz beş yıldır kaçakçılık ederim. Otuz beş yılda belki otuz beş defa mahpusane... Vazgeç bu işten. Sonu yok oğul bunun. Otuz beş yılda elimde kalan bu işte, otuz paraya muhtaçlık.”</p>
				<p class="normal">“Amca, sen olamamışsın ama, olanlar... Milyonluk olanlar. Bak Memik, bak Şekerci... Daha sayayım mı? Memik sırt kaçakçılığı yaparmış eskiden. Şimdi emrinde otomobiller, atlılar dönüyor.”</p>
				<p class="normal">“Oğlum,” diyor, “benden sana öğüt, her işin bir hilesi, namussuzluğu var. Sen, temiz bir adama benziyorsun. Vazgeç bu işten. Altta kalırsın. Malından olursun, canından olursun. Sinekler örümcek ağına nasıl düşerler, işte öyle düşüyorlar hudutta. Kaçakçılık, bir kılıcın keskin ağzıdır. Yürüyebilir misin yavrum? Sen bu ayaklarla yürüyemezsin yavrum. Örümcekler nasıl düşerler ağa? Bir parça ekmek için, gidiyorlar ölüme. Ben kendimi bildim bileli, şu hudutta, en az birkaç bin kişi düştü bu ölüm ağına. Bu benim duyduklarım. Ya duymadıklarım... Hesabını sen yap. Yürüyebilir misin keskin kılıç ağzında?”</p>
				<p class="normal">“Yürürüm. Ben, kelleyi bu yola koydum. Ya kelle gidecek, ya para gelecek. Ben, kaçakçılık uğruna bunca zahmetler çekmiş, mahpusanelerde çürümüşüm. Vazgeçemem. Kazanırım, sonra vazgeçerim.”</p>
				<p class="normal">İhtiyar kızıyor, sakalı titriyor ihtiyarın.</p>
				<p class="normal">“Ben de, ben de... Otuz beş seneden beri, kazanırsam vazgeçeceğim, diyorum. Sana vazgeçeceksin, diyorum, vazgeçeceksin. Para sahibi olursan hiç vazgeçemezsin. Yol yakınken...”</p>
				<p class="normal">“Kellemi...”</p>
				<p class="normal">“Vazgeç oğlum. Gel etme bu işi oğlum. Sen civciv çıkaramazsın bu kartların içerisinde. Paran olmasa seni içerlerine almazlar. Çok paran olsa, seni götürürler hudutta vururlar. Mal pazarı değil, can pazarı.”</p>
				<p class="normal">“Kelleyi koymuşum bu yola...”</p>
				<p class="normal">İhtiyar kızgınlıkla yanımdan kalkıyor.</p>
				<p class="normal">“Cehenneme kadar yolun var. Yanarım gençliğine... Acırım babayiğitliğine. Cehenneme kadar yolun var.”</p>
				<p class="normal">Gidip küskün küskün bir başka masaya oturuyor. Bir esrar sigarası sarıp, tek başına içmeye başlıyor.</p>
				<p class="normal">Kaş altından bakıyorum. Sakalları titriyor. Gözleri kan çanağına dönmüş.</p>
				<p class="normal">Bir zaman orda, öyle düşünüp duruyor. Sonra kalkıp gene yanıma geliyor.</p>
				<p class="normal">“Kusura kalma evladım. İhtiyarlık. Bak, benden sana öğüt, kafana takmışsın bu işi... Yapacaksın bu işi. Kulağına küpe olsun, atlı kaçakçılara karışma. Kör yoluna gidersin. Sırt kaçakçılarıyla git. Yol alayım deme. Sen, yol aldım, dersin. Elini kolunu sallaya sallaya geçerken hududu, al ha bir kurşun. Hududu geçerken yavaş yürüme. Bükülerek kaç. Yolda giderken, kaçakçıların önüne hiç düşme, hep arkadan.”</p>
				<p class="normal">“Sağ ol efendim.”</p>
				<p class="normal">“Kaçakçılık ince sanattır. Her adamın karı değildir. Gel, vazgeç oğul şundan...”</p>
				<p class="normal">“Kelleyi koymuşum.”</p>
				<p class="normal">Köpürüyor:</p>
				<p class="normal">“Ulan vazgeç diyorum sana.”</p>
				<p class="normal">“Vazgeçemem.”</p>
				<p class="normal">Dişleri arasında ıslık gibi:</p>
				<p class="normal">“Cehenneme!” diye mırıldandığını duydum.</p>
				<p class="normal">Hışımla yanımdan uzaklaştı.</p>
				<p class="normal">Canım sıkılıyor. Ne yapmalı? Birden aklıma geldi. Hani biri vardı. Kaçakçı Hüseyinin arkadaşı. Kahvede kabak meselesini anlatırken sonuna yetişmiştik. Onun peşine düştüm ve buldum.</p>
				<p class="normal">“Nerdesin be kardeşim? Hüseyinden ne haber?”</p>
				<p class="normal">“Buradayım agoşum. Kaçağım.”</p>
				<p class="normal">“Kaçakçı değil, kaçaksın yani...”</p>
				<p class="normal">“Öyle oldu arkadaşım.”</p>
				<p class="normal">“Hüseyin?” </p>
				<p class="normal">“Keyfi yerinde.” </p>
				<p class="normal">“Yahu,” dedim, “kahvede anlatıyordun. Biz sonuna yetiştik. Bu kabak işi de ne iş?”</p>
				<p class="normal">“Kabak işi.”</p>
				<p class="normal">“Yani?”</p>
				<p class="normal">“Üç kabak yakalattık.”</p>
				<p class="normal">“Nedir bu üç kabak Allah aşkına?”</p>
				<p class="normal">“Mısırdaki de duydu. Bir sen mi kaldın duymadık?”</p>
				<p class="normal">“Duyduk. Duydum ya...”</p>
				<p class="normal">“Üç kabak işte.”</p>
				<p class="normal">“Üç kabak... Anladık be kardeşim. Üç kabak, üç kabak... Biz de çok kurnazlıklar yaptık ama yakayı ele vermedik.”</p>
				<p class="normal">Bir kere düşmüş ele, bırakır mıyım yakasını hiç. İşin aslını astarını aslan gibi anlatıverdi.</p>
				<p class="normal">Nasıl kaçar mal? Nasıl kaçırılır? İnce sanattır kaçakçılık. Cesaret kadar kafa da ister. Yoksa sökmez. Kaçakçının kafası kurnazlıklar kumkumasıdır. Başka türlü yürür mü?</p>
				<p class="normal">Ya Adanada ya da İstanbulda bir sevgili teyzesi var Hüseyinin. Yıllardır görmemiş teyzesini. Hasret, can damarına tak demiş. Teyze bu!.. Kolay mı? Bir gün teyzeyi görmeyi aklına koymuş. Bunca yıldır hasretlik... eli boş gidilir mi? Çoban armağanı çamsakızı... Bizimkinin de armağanı üç kabak teyzesine... Üç tane kocaman kış kabağı... Ne yapsın? Ha, teyzesi de sever mi sever kış kabağını. Hediyenin de bundan iyisi can sağlığı gayrı...</p>
				<p class="normal">Hareket günü... Üç kabak... Üstleri kırmızı, yeşil çizgili üç kabak. Kabaklar pırıl pırıl.</p>
				<p class="normal">Kabaklar otobüse yerleştiriliyor. Yürüsün otobüs, kim bilir teyzenin de canı ne kadar çekmiştir Antebin kış kabağını...</p>
				<p class="normal">Otobüs yürüyor.</p>
				<p class="normal">“Dur.”</p>
				<p class="normal">“Arama var.”</p>
				<p class="normal">Hüseyinin rengi atar. Ellerini bir titremedir alır. Ne var. Bir şey yok ki. Serin olmalı. Ortada ne var sanki. Ha arasınlar, de arasınlar.</p>
				<p class="normal">Bavullar açılır, denkler çözülür. Yok bir şey. Kaçak mal yok. Tamam.</p>
				<p class="normal">“Bu kabaklar ne?”</p>
				<p class="normal">“Kabak.”</p>
				<p class="normal">“Bu kabaklar?”</p>
				<p class="normal">“Kabak işte.”</p>
				<p class="normal">Memur düşünüyor. Kabaklar kabak.</p>
				<p class="normal">“Nereye?”</p>
				<p class="normal">“Teyzeme hediye. Çok canı çekmiş de... Mektup salmış getirsin diye.”</p>
				<p class="normal">Kabaklar birer gaz tenekesi büyüklüğünde.</p>
				<p class="normal">Hüseyinin rengi biraz daha solar. Memurun içine kurt girer. Antepten hediye üç kabak... bilmem neredeki teyzesine.</p>
				<p class="normal">Hüseyin titrer...</p>
				<p class="normal">Kabakların kapakları açılır. İşe de bakın! Bu kabaklar kabak değil be Hüseyin, ipekli mağazası. Kabak değil, ıtriyat mağazası. Bu kadar malı nasıl yerleştirdin be Hüseyin bu kabakçıklara?</p>
				<p class="normal">İpekliler, aydınlık bir su gibi akıyor insanın elinden. Bunlar has ipek Hüseyin. Ne kadar çok seviyormuşsun teyzeni. O teyzenin yerine olsam kuşsütüyle beslerdim seni.</p>
				<p class="normal">Nereden çıkardılar bunu? Bu kabakların içinden çıkan nedir? Hiç haberi yoktu Hüseyinin bu işten. Ne isterler bilmem şu Hüseyinden? Halbuki o, teyzesine kabak hediye götürüyordu. Kış kabağı. Çekirdekleri ipekli ve ruj olmuşlar, bunda onun ne kabahati var?</p>
				<p class="normal">Mahpusane karanlıktır, nemlidir. Rutubetli bataklık gibi kokar. Zordur. Gördünüz mü başımıza geleni?</p>
	</div>
<div class="calibre1" id="calibre_pb_28"/></body>
</html>