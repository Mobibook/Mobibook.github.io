<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">En Çok Su Baskınına Uğrayan Şehir</p>
				<p class="normal">Su, ertesi gün de, dünkü seviyesindeydi. Hiç alçalma olmadı.</p>
				<p class="normal">Yeşilırmak vadisi baştan sona kadar, 700 ev, 80 bin ağaç, 14 köy su altındadır.</p>
				<p class="normal">Buranın insanları, suya alışmış, hiç yadırgadıkları yok... Bir göl kadar durgunlar.</p>
				<p class="normal">Sebebini sordum:</p>
				<p class="normal">“Bir iki yıl değil ki,” dediler. “Her yıl bu böyle, 1939 yılından beri doğru dürüst bir mahsul alamadık. Her yıl bir tufan...”</p>
				<p class="normal">Su altındaki köylerden biri, Kayabaşı köyü...</p>
				<p class="normal">Dört bir yanını su çevirmiş, küçük bir ada gibi, selin ortasında kalmış. Bugün, üç saat yaya, dağlardan tepelerden aşarak oraya gittim. Çünkü şose su altındadır. Hiçbir taşıt da işlemiyor.</p>
				<p class="normal">Buralı gazeteci bir arkadaşımla köye geldiğimizde, baktık ki köyün içine soyunmadan girmeye imkan yok. Arada, bir kilometre su var. Çarnaçar soyunduk. Birkaç köylü de kılavuzluk etti. Düşe kalka Kayabaşı köyüne varabildik. Kayabaşı köyü, yüksekçe bir yerde, gene de köyün içinden bir sel akıyor. Alçakta bulunan 23 ev, tamamen bir iki metre su içinde. Çoğu çökmüş, geriye kalanlar da çökmek üzere... Köydeki insanların bazıları çadıra, bazıları da yakın köylere taşınmışlar.</p>
				<p class="normal">Bu ada haline gelmiş, daha doğrusu su altında kalmış köyün insanlarının hali yürekler acısı... Bütün eşyaları, yiyecekleri su içinde... Bir canlarını zor kurtarmışlar... Ama, her şeye, coşkun akan suya rağmen evlerini bırakamıyorlar, evlerinin başında dönüp duruyorlar. Neden bu böyle, ne için böyle yapıyorlar? Bu, olsa olsa, toprağından, evinden ayrılamamaktır.</p>
				<p class="normal">Köyde bir Süleyman Can var. Suyu geçerken benim kılavuzumdu. Köylüler onun halini anlattılar: Su gelmiş, köyün üst başındaki bendi yıkmış, silip süpürmeye, evleri yıkmaya başlayınca, herkes köyden kaçmış. Süleyman ise ortalarda yok... Köylüler bağırmışlar, çağırmışlar Süleymandan ses sada yok. En sonunda birkaç köylü bir olup Süleymanı kurtarmaya gitmişler, bakmışlar ki Süleyman altı çocuğu ile göbeğine kadar çıkmış suyun içinde durup durur.</p>
				<p class="normal">“Ne o Süleyman?”</p>
				<p class="normal">Süleyman şaşırmış.</p>
				<p class="normal">Onu alıp evden çıkmışlar.</p>
				<p class="normal">Bunlar anlatılırken Süleyman da orada idi:</p>
				<p class="normal">“İnsan şaşırıyor,” dedi. “İnsan ne olduğunu bilemiyor... Baktım deniz gibi su, delirmiş, köpürmüş geliyor. Kaçmayı akıl edememişim, donup kalmışım. Komşular gelmese işim bitikmiş... Şaşkınlık işte... Ne dersin?”</p>
				<p class="normal">Köylüler, daha önceden suyu tutmak için bent yapmışlar, suları yararak bendin halini görmeye gidiyoruz. Bendin yeri yurdu bile yok. Ortadan silinmiş gitmiş. Yerinde yeller esiyor. Ve bentler öte, arkadaki dağa doğru, belki 5-10 kilometre uzakta köpürmüş bir su. Kavak ağaçlarını köklerinden sökmüş, kavak ağaçları, bir değil beş değil, kökleri yukarıda, suyun içinde yüzüp duruyor.</p>
				<p class="normal">Yanımdaki kangal bıyıklı Hüseyin Pehlivan, ötedeki köyü gösterdi:</p>
				<p class="normal">“Şu köyü görüyor musun?” dedi. “Ben on iki baş nüfusu gecenin karanlığında, sırtımda buradan oraya götürdüm. Oraya Karaköy derler... Su gelip bendi yardığında baktım başka kurtuluş çaresi yok, yüklendim çocukları, ver elini Karaköy. Göğsüme kadar su içinde, bir saatlık yolu gittim. Sonra da malları gittim getirdim, sonra eşyalarımı almaya gittim... Baktım ki ev ortadan silinmiş, koydunsa bul.”</p>
				<p class="normal">“Peki,” dedim, “bu kadar suda, bunca yılda hiç kaybınız yok şükür?”</p>
				<p class="normal">“Beyim,” dedi, “onun sebebi var. Biz on yıldan bu yana her yıl böyleyiz işte... Suya alıştık. Ördek misali. Bizler su adamıyız gayrı. Günümüz, geçen yıl hariç, hemen hemen her yıl böyle olur işte, alıştık. Suyun ilmini aldık da, o sebepten kaybımız yok...”</p>
				<p class="normal">Kayıpları yok. Çok şükür yok. Ama şu halleri ölümden de beter. Her yıl bu afet! Her yıl çamur, bataklık. Anlattıklarına göre, bu yüzden, bu köyde sıtmalıdan geçilmezmiş.</p>
				<p class="normal">“Su geliyor, ekinlerimizi, ağaçlarımızı, evlerimizi alıp gidiyor. Sonra da bataklık yapıyor, bizler de sıtmadan kırılıyoruz...”</p>
				<p class="normal">Bir tanesi var: Zayıf kısa boylu bir adam.</p>
				<p class="normal">“Bıktık... Canımızdan usandık... Yaşamak değil bizimkisi, düpedüz rezillik. Her yıl, her yıl!.. Bu seneki de... Böylesini hiç görmemiştik. Aç kaldığımıza mı yanalım, evlerimizin çöktüğüne, köyümüzün harap olduğuna mı?”</p>
				<p class="normal">Kayabaşı köylüleri bundan böyle, her yerde bir daha köy kurup oturmayacaklar.</p>
				<p class="normal">Hüseyin Birok:</p>
				<p class="normal">“Yaz,” diyor, “yaz, muharrir efendi, halimizi yaz! Mademki bu kadar yorulup, bunca tehlikeye atılıp buraya gelmişsin, bir iyiliğin dokunsun bari. On yıldır biz, dünya cehenneminde yaşıyoruz. Her yıl hal böyle işte. Viran olduk da inat edip köyümüzü bırakmadık... Öldük de gene çıkmadık. Bundan sonra, ne olursa olsun, durmayacağız. Ne olursa olsun bırayı terk edip gideceğiz.”</p>
				<p class="normal">Ne olursa olsun, gidecekler. Gözlerinden öyle okunuyor ki, bir daha bu köyde imkanı yok oturmayacaklar. Ama nasıl gidecekler? Mahsul yok olmuş. Hepsi de gırtlağa kadar borçlu. Bir lokma yiyecekleri de yok. Nasıl giderler? Gidip de başka yerde nasıl köy kurabilirler?</p>
				<p class="normal">Bu insanları, yıllarca tabiatın işkencesine maruz kalmış insanları kurtarmak gerek.</p>
				<p class="normal">“Bize hükümet kredi versin. Şu karşıdaki yeri istimlak etsin. Kurtulalım bu hayattan artık,” diyorlar.</p>
				<p class="normal">Bu köyde dert mi ararsınız! Dert üstüne dert! Felakete uğrayalıdan beri, Kızılay bile, ancak iki kere ekmek gönderebilmiş. Çoğu aç. Leyleğin yuvadan attığı bunlardır herhalde.</p>
				<p class="normal">Kayabaşı köyünde, pis bataklık ve ak çiçekler açmış elma ağaçlarının kokusu bir arada.</p>
				<p class="normal">Biri bahar, öteki felaket ve pislik. Su içindeki bu yoksul, bu yıkılıp viran kalmış köyden ayrılırken köylüler arkamdan bağırıyorlar:</p>
				<p class="normal">“Bu kadar yoruldun, derdimizi duyur millete, hükümete!”</p>
				<p class="normal">Söylemek benden.</p>
				<p class="normal">Gözlerimde sarı, coşkun, göz alabildiğine her yanı sarmış bir su. Burnumda baharın en güzel, bataklığın en acı kokusu...</p>
				<p class="sag">7 Nisan 1952</p>
				</div>
</body>
</html>