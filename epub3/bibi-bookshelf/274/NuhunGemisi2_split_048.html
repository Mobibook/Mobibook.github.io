<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Gülen Adam ve Ağlayan Kadın</p>
				<p class="normal">Narlıda otobüse bir köylü bindi. Köylü kısa boylu, küçücük bir adamdı. Orta yerde boş bir koltuk vardı, oraya oturdu. Küçücük gözleri dört dönüyordu. Oturur oturmaz, baştan ayağa, bütün yolcuları süzdü. Sonra yüksek sesle bir “merhaba” çekti. Yolculardan bir ikisi, ona mukabele etti. Adamın bir yerinde duramaz bir hali vardı. Otobüs kalkıncaya kadar, hemen hepsiyle ahbap oldu. O boyuna söylüyor, biz gülüyor, gülmekten kırılıyorduk.</p>
				<p class="normal">“Bana Çiftedut köyünden Köse Halil derler.”</p>
				<p class="normal">“Bu Çiftedut köyü nerede?” dedik.</p>
				<p class="normal">“Yerin üstünde, göğün altında.”</p>
				<p class="normal">“Oradan geçtik,” dedi bir ikisi.</p>
				<p class="normal">Köse Halil:</p>
				<p class="normal">“Ben de geçtim,” mukabelesinde bulundu.</p>
				<p class="normal">“Sen ne iş yaparsın Halil Ağa?”</p>
				<p class="normal">“At alır satarım. Amma son zamanlarda bir iş geldi ki başıma sormayın. Düşman başından ırak...”</p>
				<p class="normal">“Söyle,” dedik.</p>
				<p class="normal">“Söylemem, gülersiniz.”</p>
				<p class="normal">“Kimse gülmez.”</p>
				<p class="normal">“Hepiniz söz verin gülmeyeceğinize de söyleyim.”</p>
				<p class="normal">“Söz veriyoruz.”</p>
				<p class="normal">“Gülersiniz.”</p>
				<p class="normal">“Gülmeyiz.”</p>
				<p class="normal">“Eyi tutun kendinizi, başlıyorum.”</p>
				<p class="normal">Hepimiz kulak kesildik.</p>
				<p class="normal">“Başlıyorum.”</p>
				<p class="normal">Bir zaman bekledi. Sonra başladı:</p>
				<p class="normal">“Bir atım vardı, satacaktım.</p>
				<p class="normal">Almadılar dorudur diye.</p>
				<p class="normal">Üçlük beşlik verdiler,</p>
				<p class="normal">Almadım iridir diye.</p>
				<p class="normal">Sade Osmanlı altını verdiler,</p>
				<p class="normal">Almadım sarıdır diye.</p>
				<p class="normal">Beni tımarhaneye attılar delidir diye.</p>
				<p class="normal">Gene de almadım.</p>
				<p class="normal">İki üç adam geldi şahitlik etti.</p>
				<p class="normal">Köse Halil Veli oğlu Velidir diye.</p>
				<p class="normal">Ben de minareyi belime soktum borudur diye.</p>
				<p class="normal">Gülleri cebime doldurdum.</p>
				<p class="normal">Darıdır diye.</p>
				<p class="normal">Denizin ortasına bastım kurudur diye.</p>
				<p class="normal">Toros dağlarına tekme vurdum,</p>
				<p class="normal">Geri dur diye...</p>
				<p class="normal">Gülmeyin be! Söz verdiniz. Ne gülüyorsunuz.”</p>
				<p class="normal">Köse Halil yerinde duramıyor. Gayet ciddi oturup kalkıyor, kulaklarını oynatıyor. Kulağını nasıl oynatıyor? Bu kendine göre bir hususiyet herhalde.</p>
				<p class="normal">“Ben,” dedi, “büyük tüccarım. At tüccarı. Her şey satın alırım. Gülmeyeceksiniz amma, başımdan bir vaka daha geçti... Bu kötü amma... Bunu demem. Hem de inanmazsınız. Söz verin inanacağınıza söyleyim.”</p>
				<p class="normal">Hep birden:</p>
				<p class="normal">“Söz verdik inanacağımıza,” dedik.</p>
				<p class="normal">Halil başladı:</p>
				<p class="normal">“Ben o zaman genç bir tüccardım. 25 yaşlarında vardım. Bir gün arkadaşlarımdan Hacı Ağa ile yola çıktık. Derken bir acıktık, bir acıktık ki... Yolda bir kaz almıştık bir köyden... Pişirelim dedik.</p>
				<p class="indentmetin">Kazı kaldırdık koyduk ocağa,</p>
				<p class="indentmetin">İstanbula indi Hacı Ağa.</p>
				<p class="indentmetin">Kaz kalktı kaçtı bucağa.</p>
				<p class="indentmetin">Kırk gün oldu kayna deriz kaynamaz.</p>
				<p class="indentmetin"> </p>
				<p class="indentmetin">Anadan aldık sacı,</p>
				<p class="indentmetin">Pişirmek için kazı,</p>
				<p class="indentmetin">Kazın gölde kaldı gözü.</p>
				<p class="indentmetin">Kırk gün oldu kayna deriz kaynamaz.</p>
				<p class="indentmetin"> </p>
				<p class="indentmetin">Kazın kanadı yapçacık,</p>
				<p class="indentmetin">Eti kemiğinden berkçecik,</p>
				<p class="indentmetin">Ne kazan koydu, ne kepçecik,</p>
				<p class="indentmetin">Kırk gün oldu kayna deriz kaynamaz.</p>
				<p class="indentmetin"> </p>
				<p class="indentmetin">Dokuzumuz çalı çeker,</p>
				<p class="indentmetin">Sekizimiz altın yakar,</p>
				<p class="indentmetin">Kaz kaldırmış başın, bakar,</p>
				<p class="indentmetin">Kırk gün oldu kayna deriz kaynamaz.”</p>
				<p class="indentmetin"> </p>
				<p class="normal">Köse Halil sustu. Biraz sonra:</p>
				<p class="normal">“Hani ya, gülmeyecektiniz? Söz vermiştiniz,” dedi.</p>
				<p class="normal">Bir yolcu:</p>
				<p class="normal">“Kazı yedin mi?” diye sordu.</p>
				<p class="normal">Köse Halil:</p>
				<p class="normal">“Kırk birinci gün pişti. Biz de yedik, doyduk,” dedi.</p>
				<p class="normal">Bir köyden geçerken otobüs durdu. Yaşlı bir kadınla üç erkek bindi. Kadın boyuna ağlıyordu. İncelmiş, kırış kırış yüzü gözyaşından ıpıslaktı. Kadını görür görmez Halilin neşesi birden uçtu. Köşesinde büzüldü kaldı.</p>
				<p class="normal">Kadını yanındaki adamlar teselli ediyorlardı:</p>
				<p class="normal">“Teyze ağlama, senin oğlanı vuranı hökümet muhakkak asacak.”</p>
				<p class="normal">“Muhakkak asar.”</p>
				<p class="normal">Bütün otobüs halkı, artık Köse Halili unutmuş, kadınla ilgileniyordu.</p>
				<p class="normal">Kadının yanındaki yaşlı adam, izahat veriyordu:</p>
				<p class="normal">“Bunun oğluyla vuran Alinin arasında bir tarla davası vardı. Ali bir gece tarladan dönerken pusuya düşürüp vurdu. Sabahleyin Aliyi asmazlar mı?”</p>
				<p class="normal">Hep birden:</p>
				<p class="normal">“Asarlar,” dedik.</p>
				<p class="normal">Köse Halilin yüzünden şimdi keder akıyordu. Nerede biraz önceki neşeli, durmadan milleti güldüren Köse Halil, nerede şimdiki kederli adam!</p>
				<p class="normal">“Onu mutlaka asmalılar. Hem de asarlar. Tarla için adama kıyılır mı? Dünya malı için adama kıyılır mı?”</p>
				<p class="normal">Otobüs halkı ağlayan kadını türlü türlü şekilde teselli ediyordu. Ama her tesellinin başı:</p>
				<p class="normal">“Onu mutlaka asarlar,” sözüydü.</p>
				<p class="normal">Ne söyleseler kadının ağlaması durmuyordu.</p>
				<p class="normal">Bir ara başını kaldırdı ve sordu:</p>
				<p class="normal">“Onu asarlarsa, benim oğlum geri gelir mi?”</p>
				<p class="normal">Hepimiz, bu teselli kabul etmez acı karşısında dertliydik. Otobüsümüz, Antebin kırmızı, çıplak dağları arasında homurtuyla ilerliyordu.</p>
				<p class="sag">28.2.1952-5.3.1952</p>
				</div>
</body>
</html>