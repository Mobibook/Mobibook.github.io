<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">“Burada Sigara İçmek Tehlikelidir.”</p>
				<p class="normal">Yoldan gitmek zararlı olabilir. Tepelere doğru vuruyoruz. Ayaklarımız çalılara takılıyor. Sağdaki delikanlı ikide bir kapaklanıyor. Bizim sivri bıyıklı kızıyor:</p>
				<p class="normal">“Kepekle mi beslediler seni yavrum? Kepekle mi?”</p>
				<p class="normal">O, boyuna kapaklanıyor.</p>
				<p class="normal">Sivri bıyıklı bana dönüp:</p>
				<p class="normal">“Bu daha yeni, üç yıl sonra bir gör. Bugünler aklına bile gelmez. Aslan kesilir,” diyor.</p>
				<p class="normal">Bir tepe aşıyoruz. Bir tepe daha... Antep hangi tarafta kaldı? Bir türlü kestiremiyorum. Sonra, bir tepede, gidip bir bağın içinde duruyoruz. Yer yer büyük karartılar seçebiliyorum.</p>
				<p class="normal">Sivri bıyıklı:</p>
				<p class="normal">“Yük,” diyor, “yığılı taşların içinde...”</p>
				<p class="normal">Durup düşünüyor.</p>
				<p class="normal">“Keçiyolu... On adım sağdaki taş yığını... Sonra... Onun ötesinde... Yüz adım sola sapıp... Elli adım daha git... Ocak taşı gibi, dikilmiş, üç bağ kütüğü gelir. Onun üstündeki taş yığını...”</p>
				<p class="normal">Keçiyolunun on adım ötesindeki taş yığınını açıyoruz. Karanlık, göz gözü görmüyor. El yordamıyla açıyoruz... Bir telis çuval, ağzına kadar dolu... Sonra ötekileri arıyoruz... Nefes nefese... İkinci nerede?</p>
				<p class="normal">Ortak kızıyor:</p>
				<p class="normal">“Koyar malı, kendisi gelmez... Ara da bul! Ara da bul şimdi!”</p>
				<p class="normal">Bağın içinde dönüyoruz. Tetikteyiz. Yüz adım... Tamam... Yüz adım olmadı... Yok arkadaşım. Şu taraftan yüz adım. Şu taş yığını senin, bu taş yığını benim. El yordamı... Zor bela taş yığınını açıyoruz. Olmadı. Bir taş yığını daha...</p>
				<p class="normal">Sivri bıyıklı:</p>
				<p class="normal">“Ah,” diyor, “Musto burada olsaydı hemen bulurdu.”</p>
				<p class="normal">“Musto da kim?”</p>
				<p class="normal">“Musto bizim arkadaştır. Hemen bulurdu.”</p>
				<p class="normal">“Büyücü mü? Kerameti mi var?”</p>
				<p class="normal">“Kerametten daha beter. Musto izcidir.”</p>
				<p class="normal">“İzci?”</p>
				<p class="normal">“Musto iki saatlık yerden kokusunu alır malın. Musto gecenin karanlığında iz görür. Şimdi şuradan biz gidelim, üç saat sonra Musto gelsin, nereye gittiğimizi izler çıkarır. Bu gecenin karanlığında çıkarır. Toprakta değil, ovada değil, Musto kayaların üstünde bile iz sürer. Mustodur bu! Bir zerre toz düşsün, tamamdır. Kurtuluş yok ondan sonra. Musto mutlak bulur. Ah! Musto burada olsaydı...”</p>
				<p class="normal">Kan tere batıyoruz. Sırasıyla taş yığınları açılıyor. Neyse, müthiş bir çalışmadan sonra malların üçünü de yerlerinden çıkarıyoruz.</p>
				<p class="normal">Yükler sırtımızda. Benim yüküm çok ağır. Adam suya düşüp çıkar ya, işte ben terden öyle sırılsıklam kesilmişim. Yükün altında, Antebin bu sıcak gecesinde nefes bile alamıyorum.</p>
				<p class="normal">Bir dal sallanmasın, bir çıtırtı duyulmasın, hemen siniyoruz. Ölüde ses var bizde yok. Nefes almaktan bile korkuyoruz.</p>
				<p class="normal">Kaçakçıbaşı, yani sivri bıyıklı:</p>
				<p class="normal">“Durun,” diyor, “durun, söyleyeceklerim var.”</p>
				<p class="normal">Duruyoruz. Yük sırtımızda. Benim bacaklarımdan aşağı ter süzülüyor. Bir insanın bu kadar terleyeceğini bana söyleselerdi daha önceden imkanı yok inanmazdım. Yüklerin altındayız...</p>
				<p class="normal">Bir cipin projektörü karanlığı deliyor. Biz hemen olduğumuz yere yatıyoruz. Cip yaklaşıyor. Yerle bir oluyoruz. Cip yaklaşıyor. Belki de birazdan bir makinalı ateşi başlayacak. Bir kör kurşun. Ya bir kör kurşun...</p>
				<p class="normal">“Arkadaşlar, kurşuna tutulursak teslim olmak yok. Her biriniz bir tarafa, ayrı ayrı bir tarafa kaçacaksınız.”</p>
				<p class="normal">Ses, sivrisinek vızıltısı gibi zor duyuluyor.</p>
				<p class="normal">“Ölmek var teslim olmak yok. Yakalanan, öldürseler bile arkadaşları ele vermeyecek. Teslim olanı, arkadaşını ele vereni vururum. Kozun kabuğuna girse, gene bulur, vururum.”</p>
				<p class="normal">Bekliyoruz. İlk kurşun ha şimdi, ha birazdan. Cip geçiyor, cip kayboluyor. Oh... Allahım böyle saatların de var mıymış... Uğurlar olsun güzel cip...</p>
				<p class="normal">Biz hala sıcak toprağa serilmiş yatıyoruz. Başımızı bile kaldıramıyoruz.</p>
				<p class="normal">Sonra, neden sonra yekiniyoruz. Dizlerim tutmuyor. Korkudan değil, inanın korkudan değil... Yorgunluktan... Hiç belli etmiyorum halimi... Ünü var, namı var, Kaçakçı Hasanım...</p>
				<p class="normal">Bu iş uzun sürer de ölmeden yakayı kurtarırsa Kaçakçı Hasan, namı söylenecek Antep dağlarında. Korku da ne?</p>
				<p class="normal">O, giderken boyuna kapaklanan çocuk var ya, yükün altında ne kapaklandığı var, ne bir şey... Şu insanoğlu anlaşılmaz bir muamma... Çocuk cirit atı gibi önde gidiyor... Deminki çocuk bu mu? Önümden gidiyor. Karanlıkta sallanan yükünü seçiyorum.</p>
				<p class="normal">Ötede bir karartı var. Durun! Aman durun! Pusu olmasın!</p>
				<p class="normal">Bizim başkan:</p>
				<p class="normal">“Arkadaşlar,” diyor, “ölmeden teslim olmak yok. Her birimiz bir tarafa...”</p>
				<p class="normal">Karartı... Pusu mu? Sıcak toprağa tekrar yatıyoruz. Yerle bir... Bizim bıyıklı, onda yük yok tabii, karartıya doğru ilerliyor. Az sonra dönüyor.</p>
				<p class="normal">“Ağaç,” diyor. “Çalı... Vay anasını, ne kadar korkuttu...”</p>
				<p class="normal">Gecenin karanlığı... Yıldızların ışığı... Antebin sıcağı... Ter kokusu...</p>
				<p class="normal">Şehrin kenarındayız. Yakında dar sokaklardan, korku içinde geçeceğiz.</p>
				<p class="normal">“Bekçiler, polis,” diyorum.</p>
				<p class="normal">Ortağım:</p>
				<p class="normal">“Korku şehre kadardı,” cevabını veriyor.</p>
				<p class="normal">Şehre kadar!.. Yaşa be agoşum. Kazasız belasız atlattık şunu.</p>
				<p class="normal">Gene de, duvarlara sürüne sürüne, sine sine, etrafı kollaya kollaya yürüyoruz.</p>
				<p class="normal">Sokaklar bomboş... Bir ak kedi duvardan duvara atlıyor...</p>
				<p class="normal">Güç bela eve gelebiliyoruz. Arkadaş içeri girmeyip, dışardan kolaçan ediyor. Telis çuvallarını evin kadınları, çocukları sır ediveriyorlar. El çabukluğu marifet! Evin en beceriklisi, beli bükülmüş, seksenlik ana. Oradan oraya iki büklüm mekik dokuyor. Emirler veriyor. Kaçakçı anası! Kaçakçı anası hemen bize ayran getiriyor. Buzlu ayran...</p>
				<p class="normal">Ortağım sırtımı okşuyor:</p>
				<p class="normal">“Senden hiç ummazdım bunu. Bravo, sağlam adamsın. Kaçakçı böyle olur işte!”</p>
				<p class="normal">Sen söyle ortağım. Söyle dilinin döndüğü kadar. Kaçakçı Hasan bu gece çektiğini bilir. Anasından emdiği süt burnundan geldi. Daha körük gibi soluyorum. Pantolonum, gömleğim, saçlarım bile ıpıslak... Sudan çıkmış gibi ıpıslak her yanım.</p>
				<p class="normal">Malları Malatyaya götüreceğiz üç gün sonra...</p>
				<p class="normal">Sabahın saat beşinde otele geliyorum.</p>
				<p class="normal">Katip soruyor:</p>
				<p class="normal">“Bu gece çok içtik,” diyorum. “Bir eğlendik ki... Bir de avrat vardı...”</p>
				<p class="normal">Bereket katip uykulu da, üstüme başıma bakmıyor. Sarhoşluğuna sarhoşum.</p>
				<p class="normal">Yatağa girer girmez... Canım uyku, kahrın çekilir.</p>
				<p class="normal">Getirdiğimiz malları Malatyaya götürmedik. Antepte sarf edildi.</p>
				<p class="normal">İşte sivri bıyıklıyla ortaklığımız da burada böylece bitti. Bir daha ne ben onu aradım, ne de o beni...</p>
				<p class="normal">Benim eski dazlak kafalıyı arıyorum. Evinde, kahvede, dükkanında arıyorum. İlk göz ağrısı...</p>
				<p class="normal">“Gitti,” diyorlar. “İçeri gitti.”</p>
				<p class="normal">Bekliyorum.</p>
				<p class="normal">Bir gün dazlak kafalıyı sorarken garsondan, bana onun akrabası diye birini gösteriyor. Kısa boylu, yırtık lacivert bir pantolon giymiş, kıvırcık saçlı, kederli, ela gözlü bir adam.</p>
				<p class="normal">“Ne yapacaksın onu?” diyor. “Ben onun dayısının oğluyum.”</p>
				<p class="normal">Kısa boylu adam bir zaman düşünüyor. Elini kaldırıp kaldırıp masaya vuruyor.</p>
				<p class="normal">“Hani,” diyorum, “ben onun ortağıyım da...”</p>
				<p class="normal">Adam bana uzun uzun bakıyor. Çat, diye elini birkaç kere daha masaya vuruyor.</p>
				<p class="normal">“Seni mi buldu dolandıracak? Seni mi buldu?” </p>
				<p class="normal">“Ooo...” diyorum. </p>
				<p class="normal">“O, baş dolandırıcıdır,” diyor. </p>
				<p class="normal">“Sen,” diyorum.</p>
				<p class="normal">“Senden saklım yok,” diyor. “Mert adamsın. Ben kaçakçıyım. Yirmi üç yıllık kaçakçı.”</p>
				<p class="normal">“Ben,” diyorum, “ben de feleğin çemberinden geçmişim.”</p>
				<p class="normal">Kaçakçılık hikayeleri anlatıyorum ona. Bir kaçakçıdan dinlediğim bir hikayeyi, kendime mal edip, anlatıyorum. Malzeme çok. Antep kaçakçıları bizim için çalışıyor. Al beğendiğini, uydur kendine. İngiliz kumaşı elbise değil ya... Prova falan istemez. Yeter ki uydur. Uyuyor. Mahpusane hikayelerini anlatıyorum. Adam:</p>
				<p class="normal">“Sen mert adamsın. Gözü pek, yiğit adamsın,” diyor. </p>
				<p class="normal">“Ben,” diyorum, “ben bir ortak arıyorum. Ahmet olmazsa Memed olsun. Bence hepsi bir.”</p>
				<p class="normal">“Hepsi bir olmaz. Ortak dediğin yiğit, mert olacak. Bu iş başka işe benzemez. Can pazarı.”</p>
				<p class="normal">“Kötü ortak ne yapabilir bana?” diyorum. “Ne gelir elinden?” </p>
				<p class="normal">“Öldürür bile,” diyor. “Bir kuruş için öldürür. Bu iş çetin iştir. Başka ortaklığa benzemez bu! Ben kaçakçıyım. Allo Cello değil. Kaçakçı...”</p>
				<p class="normal">“Ben de,” diyorum, “ben de...”</p>
				<p class="normal">“Ben mert adamları severim,” diyor.</p>
				<p class="normal">“Ben de...”</p>
				<p class="normal">Birden:</p>
				<p class="normal">“Benimle ortak olur musun?”</p>
				<p class="normal">“Olurum,” diyorum.</p>
				<p class="normal">Ayağa kalkıyor. Gözleri ışıltı içinde...</p>
	</div>
<div class="calibre1" id="calibre_pb_25"/></body>
</html>