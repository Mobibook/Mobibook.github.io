<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="ortabaslik" id="calibre_toc_7">Amasya Sular Altında </h1>
				<p class="normal">Önce uçak... Baş döndürücü bir hız, sonra sekiz saatlık bir otomobil yolculuğu... Sonra da karanlıkta yaya yürüyüş... Foto arkadaşımla, gecenin bir hayli ilerlemiş saatında, Amasyanın kayalıklarına tırmanıyoruz. Yorulmuş, bitmişiz... Bu gece ille Amasyaya varacağız... Ama yol yok. Yolları, belleri su almış, biz de o sebepten kayalıklara vurduk.</p>
				<p class="normal">Tam saat 24’te Amasya... Amasya caddelerinden, sokaklarından sular akıyor. Bütün evler, dükkanlar su içinde. Bugün (3 nisan), su en yüksek seviyesini bulmuş. Ne bulursa önüne katmış, silip süpürmüş...</p>
				<p class="normal">Sabahın erken saatları... Herkeste bir sevinç, bir sevinç ki tarifsiz. Sebebi de su alçalıyor. Korkunç su, belalı su biraz alçalıyor... Ama ben bu alçalışın farkında olamadım. Dört bir taraf derya, deniz... Bütün Amasya vadisini ağzına kadar su doldurmuş, buna su demek ne kadar doğru olur bilmem, kopkoyu, sarı, karanlık pis bir balçık. Delirmişcesine, doludizgin akıyor. Suyun bunca şahlanmışı, delirmişi görülmüş değil...</p>
				<p class="normal">Taşkın suyun uzunluğu 30 kilometre. Bu 30 kilometre uzunluktaki su, yani akan balçık, bazı yerde bir, bazı yerde 5-6 kilometrelik bir genişliğe yayılmış... Bu 30 kilometrelik vadide bağlar bahçeler, yani Amasyanın can damarı, bütün serveti var. Amasyanın o ünlü elmaları bu vadide yetişiyor... Ama şimdi... Yürekler acısı bir hal...</p>
				<p class="normal">Çiçek açmış elma ağaçları... Ağaçların yalnız ak çiçekli başları görünüyor. Geri yanı su altında. Şu bahara, göz alan bir yeşillik içinde gelen bahara, bu sarı, bu balçık yakışmıyor. Su içinde kalmış ağaçlar boyunlarını bükmüş. Bahçelerde ak çiçekli elma ağaçları arasında, dört bir yanı su içinde, yıkılmış, her gün de yıkılmakta olan ak badanalı evler... Pencerelerde perdeleri daha öylecene duruyor. İçlerinden hiçbir eşya da alınmamış ve sahipleri yukarılara kurdukları çadırlardan, su içindeki evlerini, evlerinin çöküşünü seyrediyorlar.</p>
				<p class="normal">Bugün Ferhat Kayasına giden yolun üst tarafına çadırlar kurmuş afetzedelerle görüşmüştüm... Su biraz çekildiği için sevinçleri var, ama hepsi ümitsiz. Eşya olarak hiçbir şey kurtaramadıkları gibi, evlerindeki su çekilse bile hayır ummuyorlar... Evsiz barksız, yurtsuz yuvasız kalmışlar. Hem de baharın en güzel günlerinde.</p>
				<p class="normal">İbrahim adında, ak sakallı, yaşlı bir adamla konuşuyoruz. Sakin ve kederli bir hali var.</p>
				<p class="normal">“Sel yavaş yavaş geldi. Biz de her yılki gibi sandık, aldırmadık. Sonra azıttı. Günden güne azıttı. Tufan oldu. Evler, evlerin bahçe duvarları yıkılmaya başladı. Geceydi, su içinde kalmıştık. Sığırların bağırtıları ortalığı kapladı. Kaçalım dedik, fırsat yok. Dört bir yanı su almış, su, ağaçların tepelerinden aşıyor. Sonra sesler duyduk. Bizleri çağırıyorlardı. Sonra otomobil ışıkları gördük. Kayık gönderdiler, çıktık dışarı. Ama hayvanlar kaldı. Benim iki eşeğim, üç danam vardı. Suda boğulmasınlar diye alt kattan ikinci kata çıkardım. İki, üç gün sonra oradan da kurtardım. Bu yıl artık hayır yok bizden... Sebzeler gitti, ekin gitti, elma, kayısı ağaçları, su çekildikten sonra, kökleri çürüyüp kuruyacaktır... Bu bir afet... Ben kendimi bildim bileli, Amasyada böyle bir tufan görmedim bey,” dedi. “Şu gördüğün benim ev işte. Her gün bir parçasını su alıp götürüyor.”</p>
				<p class="normal">Gözleri doldu. Bunca emek... Herhalde su, evinden bir parça götürdükçe, onun da yüreğinden bir parça kopup gidiyor.</p>
				<p class="normal">Bir kadın gösterdiler, orta yaşlı. Bir bahçıvan karısı imiş. Evinden ayrıldığından beri, çadıra sabahlara kadar girmiyormuş. Su kıyısında boyuna evini seyrediyor. Konuşmuyor, hiçbir şey söylemiyor. Taş kesilmiş bir halde, gözleri suda, yıkılmış evinde. Kadın mecnuna dönmüş.</p>
				<p class="normal">“Git, onunla konuş,” dediler.</p>
				<p class="normal">“Dediğinize göre, konuşmuyormuş ya,” dedim.</p>
				<p class="normal">“Şimdi biraz açıldı,” dediler.</p>
				<p class="normal">“Konuşur mu?”</p>
				<p class="normal">“Ah arılarım, ah evim, ah ağaçlarım diye, boyuna sızlanıyor.”</p>
				<p class="normal">Gidip kadını su başında buldum. Bir zaman ağzını açmadı. Sonra:</p>
				<p class="normal">“Arılarım,” dedi, “bunca yıl emek verdiğim arılarım mahvoldu, bu bahçeyi diş tırnak döke döke meydana getirdim. Bir ömür boyu...”</p>
				<p class="normal">Kadın, gözlerini su içinde kalmış evinden bir türlü ayıramıyor, boyuna da:</p>
				<p class="normal">“Kaybolan emeklerim,” diye kendi kendine söyleniyor.</p>
				<p class="normal">Üç gündür de ağzına bir lokma ekmek koymamış.</p>
				<p class="normal">Komşuları, onu çadıra girmesi için kandırmaya çalışıyorlar. Fakat onun gözleri suda, evinde... Oralı bile olmuyor.</p>
				<p class="normal">Boyuna yalvarıyorlar, fakat bir türlü kadını yerinden oynatamıyorlar.</p>
				<p class="normal">Ben kadının yanından ayrılırken komşular da yalvarmayı bıraktılar, yanından ayrıldılar. O orada iki büklüm olmuş kalakaldı.</p>
				<p class="normal">Balçık gibi su, bütün deliliği, bütün haşmetiyle önümden akıp duruyor.</p>
				<div class="calibre1" id="calibre_pb_50"/></body>
</html>