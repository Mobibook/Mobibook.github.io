<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="calibre4"><span class="idebold"><span class="ideitalik">7</span></span></p>
				<p class="normal">Erzurum, 19 Ocak 1952</p>
				<p class="normal">Hasankalede bir kahvedeyim. Kahve kapılarına kadar dopdolu. Buradaki insanlar artık, bayağı ürkek olmuşlar. Kahvede oturuyorlar, laf ediyorlar ya, sanki iğne üstünde oturuyorlar, öyle bir halleri var. Hazırlar. Nasıl olmasınlar, yer, Allahın günü bir iki kere sallanıyor. İnsanlar bunu da kanıksadı. Kanıksadı ya, can gene de tatlı, bir türlü rahat edilmiyor. Bana gelince, bugüne kadar zelzele pek doğalmış gibi geliyordu bana. İçimde pek az endişe ve korku vardı. Şimdiye kadarki zelzeleler hafifti de, meğer bana ondan öyle geliyormuş.</p>
				<p class="normal">Birden bir gürültü, top gürlemesi gibi, sonra alttan yukarı doğru bir tepme. Sanki yerin altından, yukarı doğru kocaman kocaman balyozlarla çivi çakıyorlar.</p>
				<p class="normal">Halk, birden kahvenin kapısına saldırdı. Kapının önüne yığılan yığılana. Düşüp ayak altında kalanın haddi hesabı yok. Yüzler gergin. Yüzler kül gibi ve gözler kocaman kocaman açılmış, herkes bir an önce çıkmak telaşında. Ama, bir iki kişi dışında, zelzele duruncaya kadar hiç kimse dışarı çıkmadı. Zelzele duruyor, insanlarda bir gevşeme, bir nefes alma. Yüzlere yavaş yavaş kan yayılıyor. Hani kanadı düşmüş kuşlar olur, insan kalabalığı öylesine perişan halde yavaş yavaş sokağa boşalıyor.</p>
				<p class="normal">Sonra kalabalık sertleşiyor, üstündeki ölgünlüğü atıp o yaralı kuş halini bırakıyor.</p>
				<p class="normal">İşte kükreme, köpürme diye buna derler. Her biri kızgın bir ateş parçası gibi. Bir şeyler homurdanıyor... Ve sonra top top ayrılıyorlar.</p>
				<p class="normal">Ortada, sokakta, kısa boylu biri, dört dönüyor ve bağırıyor:</p>
				<p class="normal">“Bizim sahibimiz yok mu, daha çekecek miyiz?”</p>
				<p class="normal">Adam, önüne kim gelirse, aynı soruyu birkaç kere tekrar ediyor:</p>
				<p class="normal">“Bizim sahibimiz yok mu, benim gül yüzlü çocuklarım...”</p>
				<p class="normal">Bir ara bana doğru geldi. Gene aynı ateş, aynı sertlik.</p>
				<p class="normal">“Sizin gibi vatan evlatlarına Pasinler namına teşekkür ederim. İyi yazmışsın. Ama kusura kalma ya, senin yazdığın bizim çektiğimizin yüzde biri değil. On dört gündür içimizdesin. Görüyorsun ki, hastalanmadık çocuk kalmadı.”</p>
				<p class="normal">“İyi olur inşallah,” diyorum.</p>
				<p class="normal">“Olmaz,” deyip yanımdan uzaklaşıyor.</p>
				<p class="normal">Korku, kızgınlık, telaş, sinir... On beş günden beri, işte bu ruh haletleri, bu insanları yere yıkmaya çabalıyor.</p>
				<p class="normal">Korkularından çocuk düşüren kadınlar sararıp solmuş ve ekmekten sudan kesilmiş çocuklar...</p>
				<p class="normal">Bu son günlerde çadırlara dayanamayanlar, yarı yıkık evlere taşınıyorlardı. Artık son zelzeleden sonra, gözleri iyice korktu. Bundan sonra kimse eve girmiyor. Öyle hissediliyor ki, girmeyecek de. Bugün saat tam gece üçte Erzurumdan Hasankaleye vardığımda, halkı sokakta buldum. Bir kısmı dolaşıyor. Dolaşıyor ve konuşmuyorlar. Bir kısmı elleri koyunlarında birer köşeye büzülmüşler.</p>
				<p class="normal">Karın üstünde bir ağacın dibine çömelmiş bir adam gördüm. Öylesine ağır bir düşünceye varmıştı ki, bu adam mutlak düşünce heykelinin ta kendisidir, derdiniz.</p>
				<p class="normal">“Merhaba,” dedim, cevap vermedi. Ne sordum, ne söyledimse, bir türlü cevap alamadım. Ben de çektim gittim. Gücüme giden, adamın yüzüme bile bakmaması oldu. Kim bilir ne derdi vardı içinde onun da.</p>
				<p class="normal">Halk kadar, buradaki memurların da hali perişan. Kaymakam bile çadırda. Ve kaymakamın annesi, her zelzelede bayılıp duruyor. Bir hakim var, evi harap olmuş. Harap olmasına rağmen, her şeyi göze alıp, şimdiye kadar evden çadıra çıkmıyordu. Sebebi de altı aylık bir çocuğu olmasıdır. Çadırda hastalanıp ölmesinden korkuyor. Bugünkü zelzele üstüne, çarnaçar, o da dışarıda.</p>
				<p class="normal">Baraka yapmaya memurların güçleri yetmiyor tabii. Onlar da yardım bekliyorlar.</p>
				<p class="normal">Burada tek gerçek, korku, korku, korku.</p>
				<p class="normal">Eve girse zelzele, çadıra çıksa soğuk.</p>
				<p class="normal">Bir köylü:</p>
				<p class="normal">“Tam on beş gün oldu,” diyor.</p>
				<p class="normal">“Evet, biliyoruz.”</p>
				<p class="normal">“Gerisini kime sorsan sana söyler,” diyor.</p>
				<p class="normal">Tekrar aynı konuya dönüp soracağım:</p>
				<p class="normal">Bu çadırdakiler ne olacaklar?</p>
				<p class="normal">Bir doktor:</p>
				<p class="normal">“Bu köylüler de bizler gibi etten, kemikten insanlarsa ve durum böyle devam ederse sonları vahimdir,” diyordu.</p>
				<p class="normal">Durum böyle sürüp giderse!</p>
				<p class="normal">Kuruç köyünden biriyle görüştüm. Sevinçten dolup taşıyordu. Sebebini sordum, anlattı:</p>
				<p class="normal">“Begim,” dedi, “bugün barakalarımıza girdik. Allah devlete millete zeval vermesin. Şimdi yerimiz sıcacık. Yaralarımız sarıldı.”</p>
				<p class="normal">“Darısı öteki köylülerin başına,” dedim.</p>
				<p class="normal">“Amin,” dedi.</p>
				<p class="normal">11.1.1952-20.1.1952</p>
				</div>
</body>
</html>