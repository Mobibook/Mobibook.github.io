<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Yağmur Altında Güvertede Uyuyanlar </p>
				<p class="normal">Karanlık, kurşun geçmez bir gece... İnceden inceye yağmur çiseliyor denizin üstüne. Aksu vapuru aheste aheste yolunda...</p>
				<p class="normal">Yağmur çiseliyor, dedim. Bazan bu hoş bir şey olabilir... Ama bu gece...</p>
				<p class="normal">Geminin baş tarafının, baş taraf güvertesinin üstü apaçık. Ve orası da kum gibi insan dolu... Yatakları, eşyaları, her şeyleri ile insanlar bu yağmurun altında... Islak yataklardan ekşi bir paçavra kokusu yükseliyor. Çocuklar ağlaşıyorlar. Erkekler, Karadenize has, o sinirli, gürültülü sesleriyle küfrediyorlar. Yağmura küfrediyorlar. Hallerine, gelmişe geçmişe küfrediyorlar.</p>
				<p class="normal">Ve yağmur devam ediyor.</p>
				<p class="normal">Öte yanda, ince zayıf bir kadın sesi... Kadın boyuna bir şeyler mırıldanıyor. Böylesine yakıcı, böylesine acı bir ses duyulmuş gibi değil dersem, yalan söylemiş olmam sanırım.</p>
				<p class="normal">Kulak verip dinledim.</p>
				<p class="normal">“Boğulacağım bu yorganın altında,” diyor. “Yorgan kurşun gibi ağırlaştı. Yorganın altına geçti yağmur,” diyor.</p>
				<p class="normal">Sesten yana yürüyorum.</p>
				<p class="normal">Yukarıdan, üst güverteden bizim güverteye parça parça ışıklar dökülüyor. Yağmur damlaları ışığa çarpıyor. Çarpıp kayboluyorlar. Bir ışık parçası da kadının yorganının üstünde. Işık, yırtık yorganı sarıvermiş, yorganın bütün sefaleti meydanda... Altından biribirine girmiş, bir sürü irili ufaklı ayak fırlamış. Ayaklar kirli, ayaklar ıpıslak...</p>
				<p class="normal">Kadın, başını yorganın altından çıkarıyor. Yaşlı bir kadın, yüzü, alnı kırışık içinde. Avurtları biribirine geçmiş. Çenesi ipincecik. Dişsiz dudakları da çökmüş. Islak yüzü ışıkta parlıyor.</p>
				<p class="normal">Eli, yorganın ıslaklığı üstünde dönüp duruyor. Ne yapacağını şaşırmış...</p>
				<p class="normal">Yağmur, durmadan karanlığa yağıyor. İnatçı ve sinsi bir yağmur. Yağmur döşemelerde göllendi.</p>
				<p class="normal">“Sana ne diyeyim, oğul?” diyor kadın. “Bizim de toprağımız vardı... Neler gelecek bu garip başıma. Daha ne kara günler göreceğiz? Aç ölseydik, aç ölseydik de toprağımızda ölseydik... Şu halimize bak!”</p>
				<p class="normal">Bu minval üzere söylendi durdu.</p>
				<p class="normal">O, boyuna kahırlı kahırlı söylüyor, yorganın altındaki erkekse hiç sesini çıkarmıyor. Yalnız, kadın her, “Sana ne diyem oğul?” dedikçe, ayakları sinirli sinirli kıvranıyor.</p>
				<p class="normal">Ötede yağız bir delikanlı... Kapkara bıyıkları var. Güvertenin sekisine upuzun arkaüstü uzanmış. Ne altında hasır, ne üstünde yorgan. Apaçık. Yırtık elbisesinden her bir yeri gözüküyor. Bu yağmur altında, bir bahar güneşi altında imiş gibi, bir rahat uyuyor ki... Böylesine rahat bir yüz görmedim! Ipıslak elbisesi tenine yapışmış. Yüzünden aşağı sular süzülüyor. Bir zaman başında durdum baktım. Bu yağmur, bu üstünden süzülüp akan sular hiç mi tesir etmiyor ona acaba? Bu da insan. Bunun da bizim gibi bir yüreği, sinirleri, eti, derisi olsa gerek. Yağmur altında böyle rahat nasıl uyunur? Bu uyku, kahredici, öldürücü bir yorgunluğun sonu olsa gerek. Başka türlüsü... Arada bir de dönüp, geniş geniş soluk almasa, adam buna ölmüştür, der.</p>
				<p class="normal">Güverte insan dolu... Parça parça dökülen ölgün ışık, delicesine süzülen yağmur, deniz... İnsanların yüzleri bambaşka... Uzamış, korkunç yüzler. Bunlar başka mahluklar, başka bir dünyadan gelmiş gibi.</p>
				<p class="normal">Kıvranışlar, beddualar, gülüşler. Ya... Gülenler de var. Bir ihtiyar bir köşeciğe çökmüş, boyuna gülümsüyor. Ötede birkaç kişi bir araya gelmiş şakalaşıyorlar.</p>
				<p class="normal">Sonra, sarışın, sakallı, sakalsız, kıvırcık, mavi gözlü, ceketsiz, gömleğinin de bütün düğmeleri dökülmüş biri (adını öğrendim: Hopalı Rıza), gözlerini karanlık yağmura, bir noktaya dikmiş, kıpırdamadan bakıyor. Hiç mi hiç de kıpırdamıyor.</p>
				<p class="normal">Bu gecede, bu yağmur altında, herkesin hali berbat ya, asıl beterin beteri bir ailenin hali. Bunlar, Karadenizden her yıl yurdunu yuvasını bırakıp göç edenlerden. Küçücük tam altı çocuk, gene bir de çocuklar kadar küçücük yaşlı bir kadın.</p>
				<p class="normal">Yağmur gittikçe artıyor.</p>
				<p class="normal">Karıkoca, yırtık bir hasırı köşelerinden tutup germişler. Çocuklar ve ihtiyar kadın bunun altında. Ama bu yırtık hasır, yağmura o kadar kar eylemiyor. Gene olan oluyor.</p>
				<p class="normal">Dönüp dolaşıp geldim baktım, karıkoca hep öyle ayakta sırılsıklam, hasırı çocukların üstüne germiş, öylecene duruyorlar. Yüzlerinden bir acı, zehir yeşili acı geçiyor. Kolları hiç mi yorulmaz bunların?</p>
				<p class="normal">Gece yarısına doğru yağmur dindi.</p>
				<p class="normal">Şimdi, gürültülü, yorgun, canından bezmiş bir kalabalık uyumaya, ıslak, göllenmiş döşemelerde sabahlamaya çalışıyordu.</p>
				<p class="normal">O hareketsiz uyuyan yağız delikanlının başına bir daha vardım. Hala dünyadan habersiz. Sırılsıklam ve rahat uykusunda...</p>
				<p class="normal">Ambara giden kapının yanında zayıf, titreyen bir kadın... Elbisesi tenine iyice yapışmış... Öylesine yapışmış ki, çırılçıplak sanırsın. Göğsü, kalçaları her bir yanı besbelli... Yedi yaşlarında gösteren bir çocuk da eteğine yapışmış, ha bire mızmızlanıyor.</p>
				<p class="normal">“Ana! Kız ana! Beni götür buradan.”</p>
				<p class="normal">Kadın tersledikçe çocuk basıyor yaygarayı...</p>
				<p class="normal">“Boyu devrilesi, seni nereye götüreyim?”</p>
				<p class="normal">Çocuk ağladı ağladı, sonra sustu.</p>
				<p class="normal">“Ben buradan gideceğim. Ben burada durmam. Üşüyorum... Üşüyorum...”</p>
				<p class="normal">Çocuk iyice işi azıttı, ter ter tepiniyor.</p>
				<p class="normal">“Ben burada durmam?”</p>
				<p class="normal">Kadın kızıyor. Kızıp dövüyor çocuğu. Çocuk yerde debeleniyor.</p>
				<p class="normal">Kadın:</p>
				<p class="normal">“Geber,” diyor, “geber.”</p>
				<p class="normal">Sonra birden, ağlayan çocuğu yerden alıp, var gücüyle bağrına basıyor. Ve nihayet hıçkıra hıçkıra ağlıyor:</p>
				<p class="normal">“Gün görmemiş öksüz yavrum, seni nerelere götüreyim, nerelere yavrum?” diyor.</p>
				<p class="normal">Kadına yaklaşıp soruyorum:</p>
				<p class="normal">“Noluyor bu çocuğa? Bir yeri mi ağrıyor?”</p>
				<p class="normal">“Ateşler içinde yavrum,” diyor, “ateşler içinde... Şimdi onu İstanbula, amcasına götürüyorum. Doğdu doğalı hastalıklı.”</p>
				<p class="normal">Çocuğu sımsıkı sarmış, avutmak için iki yanına sallanıp duruyor.</p>
				<p class="normal">Ambara giriyorum. Azıcık olsun ambarın kokusuna alıştım. Ambar, kocaman bir meydanlık gibi. Bu meydanlığa sanki birtakım cesetleri üst üste yığmışlar... Herkes derin uykusunda. Kucak kucağa, üst üste uyuyorlar... Horlayanların, sayıklayanların hesabı yok.</p>
				<p class="normal">Gene ortada dikilip kalıyorum. Nasıl adım atmalı? Ama bazıları hiç oralı değil, insanlara basa basa gidecekleri yerlere gidiyorlar.</p>
				<p class="normal">Bazıları salıncak kurup, içinde uyuyorlar. Onlar rahat.</p>
				<p class="normal">Ambarın sağ köşesinde, ikinci mevki kamaralara açılan kapının biraz sağ ilerisinde musluklar var. Bozuk musluklardan sular sızıyor. Burası en pis bataklıktan daha pis. Muslukların sağı solu soğan kabukları, ekmek kırıkları ve hamsi artıkları karışmış bir çamur içinde. İşte burada da bir on beş kadar insan, çoluk çocuk, kadın erkek uyuyorlar. Uyuyanların her bir yerlerine buranın çamuru bulaşmış.</p>
				<p class="normal">Bir direğin dibinde, belini direğe verip, bir ihtiyar uyumuş. Uzun ak sakalı göğsünü boydan boya örtmüş. İhtiyarın başı, sanki gövdesine iplikle bağlanmış gibi, öylesine göğsüne düşmüş. Kocaman, korkunç, yırtılmış elleri, herhangi bir eşya gibi, şöyle bir tarafa atılmışcasına hareketsiz yerde duruyor.</p>
				<p class="normal">Sabahleyin bulutları ortadan çekilmiş bulduk. Gökyüzünde tek leke yok. Kocaman, yapayalnız bir güneş... Geceden ıslananlar, sırtlarını güneşe vermişler, kurunuyorlar. Kurunup geriniyor, kaşınıyorlar.</p>
				<p class="normal">Karadenizi sorarsanız, o da bugün dümdüz. Üstünde ufacık kırışıklıklardan başka dalgaya benzer bir şey yok. Bu küçücük kırışıklar, Karadenizi ışığa boğmuş. Pırıltılar cümbüşte...</p>
				</div>
<div class="calibre1" id="calibre_pb_54"/></body>
</html>