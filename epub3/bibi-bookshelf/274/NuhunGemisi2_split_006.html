<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Diyarbakırın Taşı Toprağı</p>
				<p class="normal">Sabahın çok erken saatı... Sokaklarda kimsecikler yok... Yalnız kum taşıyan katırların çanlarının sesi ortalığı dolduruyor.</p>
				<p class="normal">Yazlık kahvelerden birine giriyorum. Günün ucu surların üstünden görünüyor. Yanımdaki gül ağacının tepesine gün vurdu. Yaşlı bir zatla merhabalaşıyoruz. Bir emekli imiş, konuşuyoruz.</p>
				<p class="normal">Bir aralık, bir “dert” sözü çıktı ağzımdan.</p>
				<p class="normal">Sözüm ağzımda kaldı.</p>
				<p class="normal">“Oğul oğul,” diyor, “dert mi ararsın Diyarbakırda, Diyarbakırın taşı toprağı ahü vahtır.”</p>
				<p class="normal">Sonra açıyor ağzını, yumuyor gözünü. Dert söyletir.</p>
				<p class="normal">İşsizlik diyor. Yokluk diyor. Bu şehrin yüzde yetmişi işsiz, perişan diyor. Bak, diyor, kahvelere bak. Tıklım tıklım dolu. Dünyanın hangi şehrinde bu kadar kahve var? Eskiden zaten perişandı köylü. Açtı. Şimdi motor çıktı. Ağalar topraktan attı köylüyü, diyor. Bir ağa elinde beş köy var, on köy var... Fabrika gerek. Bu memlekette fabrika olmazsa olmaz. Bütün şark yollara dökülmüş. Diyarbakıra akıyor. Diyarbakır işsizlikten kırılıyor. Fabrika oğul, sanayi gerek oğul, diyor. Bak şu şehrin pisliğine, tozdan göz gözü görmüyor, diyor. Bakıyorum, yerden göğe kadar hakkı var.</p>
				<p class="normal">Emekli beyin püskül püskül, gür kaşları var. Kaşlarının altından ateş gibi bakıyor, daha çok şeyler anlatıyor. Söyledikleri dile gelmez.</p>
				<p class="normal">Ayrılırken:</p>
				<p class="normal">“Yaz,” diyor, “oğul yaz, kim dinler, kim anlar.”</p>
				<p class="normal">Burası Diyarbakırın Mardin kapısıdır. Aşağıda bahçeler. Aşağı iniyorum. Bir bahçenin içinde, sırtında dut dalları kan tere batmış bir adam. Bir aralık sırtındakini indirip oturuyor.</p>
				<p class="normal">“Senin ipekböceğin var mı?” diyorum.</p>
				<p class="normal">“Yoktur.”</p>
				<p class="normal">“Kaça,” diyorum, “gündelik?”</p>
				<p class="normal">“Yüz elli kuruş.”</p>
				<p class="normal">“Kaç gün sürer bu iş?”</p>
				<p class="normal">“On gün kadar.”</p>
				<p class="normal">“Sonra ne iş yaparsın?”</p>
				<p class="normal">“İş yoktur.”</p>
				<p class="normal">“Peki ne yersin o zaman?”</p>
				<p class="normal">“Ne yapayım? İş yoktur.”</p>
				<p class="normal">“Peki kardeşim, iş olmayınca para, para olmayınca ekmek olmaz...</p>
				<p class="normal">“İş yoktur.”</p>
				<p class="normal">“Kaç çocuğun var?” </p>
				<p class="normal">“Beş tane kölen var.” </p>
				<p class="normal">“Bunlar ne yer?” </p>
				<p class="normal">“İş yoktur.”</p>
				<p class="normal">“Peki canım. Bunlar acından ölmez ya, elbet bir iş...” </p>
				<p class="normal">“Ne yapayım ağam, iş yoktur.” </p>
				<p class="normal">“Nerede oturursun?” </p>
				<p class="normal">“Alipaşa Mahallesinde oturmişem.” </p>
				<p class="normal">“Adın ne?” </p>
				<p class="normal">“Hasan.” </p>
				<p class="normal">“Yerli misin?”</p>
				<p class="normal">“Köyden, Dicle köyünden.” </p>
				<p class="normal">“Niçin geldin?” </p>
				<p class="normal">“İş yoktur.” </p>
				<p class="normal">“Burada var mı?” </p>
				<p class="normal">“Ne yapam?” </p>
				<p class="normal">“Köyde tarlan yok mu?” </p>
				<p class="normal">“Evvel vardı. Şimdi yoktur.” </p>
				<p class="normal">“Ne oldu?”</p>
				<p class="normal">“Muhtar aldı, ağa aldı.” </p>
				<p class="normal">“Niye aldı?” </p>
				<p class="normal">“Zorilen.”</p>
				<p class="normal">“Sizin köyde çok topraksız var mı?” </p>
				<p class="normal">“Çok.”</p>
				<p class="normal">“Ne yapıyorlar?”</p>
				<p class="normal">“Hiç. Boşu boşuna gezerler. Ekmek de yoktur.” </p>
				<p class="normal">“İçime dert oldu,” diyorum. “On gün sonra çocuklar ne yer?” </p>
				<p class="normal">“Ne yapam ağam, iş yoktur.” </p>
				<p class="normal">Dallarını yükleniyor, yükün altında iki büklüm. </p>
				<p class="normal">“Peki,” diyorum, “Hasan...” </p>
				<p class="normal">“Beğ,” diyor, “senin işin var mı?” </p>
				<p class="normal">“Var.”</p>
				<p class="normal">Arkasını dönüp yürüyor. Bakakalıyorum.</p>
				<p class="normal">Ötemde bir marul tarlası var, göz kararlaması iki buçuk dönüm gelir. Beş altı işçi marul topluyor. Birisi de satıyor. </p>
				<p class="normal">“Kaça satıyorsun?” diye soruyorum.</p>
				<p class="normal">“Yüz tanesi üç lira. İş yok,” diyor, “yılda bin lira icar veriyorum ağaya bu toprak için.”</p>
				<p class="normal">“Hep bu işi mi gördün şimdiye dek?”</p>
				<p class="normal">“Üç yıldır. Ondan önce Muharremzadeler var, on yedi yıl kapılarında çalıştım. Yarıcılık ettim on yedi yıl. Elimden aldı, başkasına verdi toprağı. On yedi yıl çalışıp çalışıp, evlat ettiğim toprağı... Kime gideyim? Ne yapayım? Halim kötü. Sebzecilikte iş yok. Sebze beş kuruşa düşe ki burada erişe. Geçen yıl şehre bir yük kabak götürdüm. Seksen kuruş tuttu. Altmış kuruş katır kirası verdim. Sekiz kuruş da pul parası... Kaldı bana, bir yük kabaktan on iki kuruş... Eve geldim, toplamayın dedim. Kabak tarlada çürüdü. Daha iyi.”</p>
				<p class="normal">Saçı başı apak, yaşı altmış, adı da Zeki. Sonra oradaki ameleler söze karıştı. Ta Bingölden gelmişler.</p>
				<p class="normal">“Kırk beş gündür buraya gelmişek, ancak karnımızı çıkarıyoruz. Evden de para bekliyorlar. Biz gene iş bulduk. İş yok. Hep sürünüyorlar öteki hemşeriler.”</p>
				<p class="normal">Diyarbakırda köylü kılıklı kimi gördümse, kiminle konuştumsa işi yok, iş arıyor. Elazığdan gelmişler. Bitlisten, Bingölden, köylerden gelmişler.</p>
				<p class="normal">Diyarbakırda öbek öbek yalınayak, başıkabak, yırtık esvaplı insanlar...</p>
	</div>
<div class="calibre1" id="calibre_pb_7"/></body>
</html>