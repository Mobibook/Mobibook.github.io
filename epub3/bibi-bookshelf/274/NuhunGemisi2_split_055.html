<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NuhunGemisi2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="indentmetinitalik">Biletsizler Çuvala</p>
				<p class="normal">Beterin beterinden saklasın derler, bir laf vardır. Bu söz bugün Aksu vapurunun ambarlarına, güvertesine öyle bir yakışmış ki... Deniz, bugün her günkü gibi değil, biraz belalı... Dalgalar gemiyi şöyle, arada bir yokluyor.</p>
				<p class="normal">Bu sebepten, ambarları, güverteyi seyreyle şimdi... Karnını, boğazını tuta tuta, serilmiş insanların üstünden koşa atlaya, musluğa can havliyle kendilerini atanlar... Bazıları da musluğa yetişemeyip, oldukları yere, yanlarındaki insanların üstüne kusuveriyorlar.</p>
				<p class="normal">Başka taraflarda neyse ne ya, burada şu deniz tutması korkunç bir hal alıyor.</p>
				<p class="normal">Koku üstüne koku!</p>
				<p class="normal">Kusanlar, başı dönenler, yüreği daralıp, duracakmış gibi mosmor kesilenler...</p>
				<p class="normal">Bilet kontrolü başladı. Kontrol memurları tek ayak üzereler adeta. Seke seke gidip biletlere bakıyorlar.</p>
				<p class="normal">Gene alt ambardayım. Kontrol lafı ağızdan ağıza dolaşıyor. Yukarıda biletsiz bir kişiyi yakalamışlar. Şimdi herkes bunu konuşuyor. Bu bir dedikodu halini aldı.</p>
				<p class="normal">Bunun üstüne, asker pantolonu giymiş bir delikanlı ortaya dikildi. Ellerini kollarını sallaya sallaya söylenmeye başladı.</p>
				<p class="normal">“Arkadaşlar! Ben bilirim... Onun için kimse inkar etmesin... İçimizde kaçak binenler vardır. Kontrol başladı. Yukarıdan aşağıya geliyorlar. Yukarıda da bir biletsizi yakalamışlar. Bizim ambar rezil olmasın elaleme. Biletsizler, kontrol gelirse, nasıl olsa meydana çıkacaklar. Biletsiz kim varsa çıksın meydana. Çıksın da bir çaresine bakalım. Bir yolunu bulalım. Bizim ambarın şerefi var. Rezil etmeyelim.”</p>
				<p class="normal">Kimsede ses sada yok. İçimden, çok şükür, diyorum, bu ambarda hiç biletsiz yok.</p>
				<p class="normal">Delikanlı ise hala ayakta. Direk gibi dikilmiş duruyor ve teker teker her insanın yüzüne, gözlerinin içine, boynunu uzatmış bakıyor.</p>
				<p class="normal">Bir zaman böylece baktı. Sonra zayıf, yırtık gömleğinden kaburgaları görünen, uzamış, kirli sakallı bir adama, hızla parmağını uzattı. Adam, neye uğradığını bilmez bir halde afalladı, telaşlandı. Gözleri kocaman kocaman açıldı. Etrafa korku ile bakındı.</p>
				<p class="normal">Delikanlı:</p>
				<p class="normal">“Sana diyorum. Sen gel buraya,” dedi. Parmağı, ona doğru dikilmiş, sert, öyle duruyordu.</p>
				<p class="normal">Adam kıpırdar, kalkar gibi etti, sonra olduğu yerde kalakaldı.</p>
				<p class="normal">“Gel buraya!”</p>
				<p class="normal">Sesi gürlüyordu.</p>
				<p class="normal">Zayıf adam zorla, iki ellerini yere dayayarak kalktı. Başı önüne düşmüştü.</p>
				<p class="normal">Ses gürledi:</p>
				<p class="normal">“Biletini göster!”</p>
				<p class="normal">Çenesi iyice göğsüne dayandı. Bir el işaretiyle “yok” der gibi yaptı.</p>
				<p class="normal">“Ben,” dedi, “ben adamımı bilirim. Biletsiz adamı gözünden tanırım. Şimdi bir çare? Bu arkadaşı saklayacak bir yer bulmalı!”</p>
				<p class="normal">Adama döndü:</p>
				<p class="normal">“Sen,” dedi, “dur olduğun yerde.” Sonra yine nutuk verir halini aldı. “Haydiyin, daha biletsiz varsa çıksın meydana. Beni yormayın. Ben biletsizi bulurum. Ben bulamazsam, biletçi şıp diye bulur çıkarır.”</p>
				<p class="normal">Durup keskin keskin, gözlerini kalabalığın üstünde gezdirdi. Gözleri bir yere gelince durdu. Gözlerinin durduğu yerden bir adam, yavaş yavaş ayağa kalkıyordu. Bu, bir efendi düşkünüydü. Efendi düşkünü olduğu paçaları, dizleri erimiş pantolonunun ütü yerinden, ellerinden, duruşundan, her halinden belli oluyordu. Ayağa kalkan efendi düşkünü tatlı tatlı kaşındı, kaşındı ve gülümsedi. Nutuk meraklısı iyiliksever delikanlımız da gülümsedi.</p>
				<p class="normal">“Tamam,” dedi, “tamam. Dur orada.”</p>
				<p class="normal">Ambardakilerin cümlesi de gülümsedi. Adamlar, ayakta, öylesine durdular kaldılar. Ambardakiler hep onlara bakıyorlardı.</p>
				<p class="normal">Delikanlı:</p>
				<p class="normal">“Bir çare?” dedi. “Bunları saklamak için içinizde bir şey bilen var mı?”</p>
				<p class="normal">Her kafadan bir ses çıktı. Şöyle yapalım böyle yapalım.</p>
				<p class="normal">Biri bağırıyordu:</p>
				<p class="normal">“Kundağa saralım.”</p>
				<p class="normal">Delikanlı:</p>
				<p class="normal">“Böyle ham laf ettiğin için seni kundağa sarmalı,” dedi.</p>
				<p class="normal">Öteki bozuldu.</p>
				<p class="normal">Delikanlı:</p>
				<p class="normal">“Şunun lafına bakın, millet can derdinde... De söyleyin bakalım, aklınıza bir çare geliyor mu?”</p>
				<p class="normal">Kalabalık kıpırdandı. Bütün yüzler, bir şeyler halletmeye çalışan bir düşünce içerisindeydi.</p>
				<p class="normal">Millet düşünüyor. Arada, birden biri ayağa kalkıp, bir fikir ileri sürüyor. Fikir ipe sapa gelmez cinsinden olursa toptan gülüşüyorlar.</p>
				<p class="normal">“Kontroller geliyor.”</p>
				<p class="normal">Haber kalabalığı şaşırttı.</p>
				<p class="normal">Delikanlı gürledi:</p>
				<p class="normal">“Hiçbirinizde de iş yokmuş,” dedi. “Ben de sizi!.. bu kadar insanı...” Durdu. Kalabalığı şöyle yukarıdan aşağıya süzdü. “Haydi, şimdi iki çuval bulun! Bu da mı gelmeyecek yoksa elinizden?”</p>
				<p class="normal">Kalabalık yerinden oynadı. İnsanlar aralığa düştüler. On dakika sonra iki çuval, bizim nutuk meraklısının elindeydi. Kalabalığın gözü de bizim delikanlının elindeydi.</p>
				<p class="normal">Efendi düşkünü gülümsüyor, ötekinin başı önde, yüzü mosmor olmuş, taş kesilmiş, soluksuz gibi öylecene duruyordu.</p>
				<p class="normal">Delikanlı önce efendi kılıklıya yaklaştı. Gülümsedi. Gözleri, bir iyilik yapmanın sevinciyle dolmuş, pırıl pırıl yanıyordu. Çuvalı açıp:</p>
				<p class="normal">“Gir!” dedi.</p>
				<p class="normal">Efendi düşkünü, hiç istifini bozmadan, dudağında o hoş gülümsemesiyle çuvala girdi. Delikanlı da çuvalın ağzını iyice bağladı. İki kişi çağırıp, köşeyi, üç kadının bulunduğu yeri eli ile işaret etti:</p>
				<p class="normal">“Götürün oraya!”</p>
				<p class="normal">Kaldırıp götürdüler. Patates çuvalı gibi, geminin kaburgasına dayadılar.</p>
				<p class="normal">Kaburgaları görünen adamın başı daha önünde. Yüzü de daha morarmış.</p>
				<p class="normal">Delikanlı çuvalı gösterip:</p>
				<p class="normal">“Gir!” dedi.</p>
				<p class="normal">Adam oralı bile olmadı.</p>
				<p class="normal">“Gir be,” dedi, “ölüm değil ya! Ben belki yüz defa girdim çuvala... Kımılda be!”</p>
				<p class="normal">Bir türlü kımıldamıyor.</p>
				<p class="normal">Delikanlı hırsla, tutup adamı yere yatırdı. Adam sanki ölüydü. Hiçbir can eseri göstermiyordu.</p>
				<p class="normal">Kendisine yardım edenlere:</p>
				<p class="normal">“Yerleştirin şunu çuvala,” dedi.</p>
				<p class="normal">Çarçabuk çuvala yerleştirip, ağzını bağlayıp öteki çuvalın yanına koydular.</p>
				<p class="normal">Derken memurlar damladı. Kadınlar, çuvalların üstüne bir yorgan örtüp, bellerini de çuvala dayadılar.</p>
				<p class="normal">Memurlar, teker teker biletlere bakıyor. Ambardakilerin hepsinin yüzü çuvallara dönük, heyecanla çuvalları kolluyorlar. Memurlar bellerini çuvallara vermiş kadınların biletlerini kontrol ederken heyecan son haddini buldu. Nedense, bu sırada, bütün ambarda bir öksürme başladı. Hep bir ağızdan, ara vermeden ha bire öksürüyorlar. Bunca insanın bir ağızdan öksürmesi, insanlığın kulağını sağır edecek derecede müthiş bir gürültü yapıyor. Memurlar çuvalların yanından ayrılınca, öksürük de birden durdu.</p>
				<p class="normal">Memurların yüzlerine baktım, gözleri şaşkındı. Öksürük sağanağından sonra bir afallamışlardı ki... sormayın.</p>
				<p class="normal">Memurlar, ambardan çıkar çıkmaz birkaç kişi hemen çuvallara saldırıp, ağızlarını açtılar. Efendi düşkünü hala gülümsüyordu. Öteki ise bir külçe halindeydi. Çuvaldan cansızcasına yere dökülüverdi.</p>
				</div>
<div class="calibre1" id="calibre_pb_56"/></body>
</html>