<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7">V<br class="chapter"/>
  Yejevikin</h2>

  <p class="normal">Yeni gelen içeri girdi; daha doğrusu, kapılar çok geniş olduğu halde, sanki güçlükle geçiyormuş gibi yan yan sokuldu. Daha kapıda görünür görünmez, eğilip bükülerek selamlar vermeye, dişlerini göstererek sırıtmaya başlamıştı; bir yandan da büyük bir merakla odadakileri süzüyordu. Ufak tefek, çopur yüzlü, fıldır fıldır dönen gözlerinde kurnazlık okunan bir ihtiyardı. Kafası dazlaktı; oldukça kalın dudaklarında anlamı belirsiz, ince bir gülümseme vardı. Eskice, hem de başkasının sırtından çıkma bir frak giymişti. Düğmelerinden biri neredeyse kopacak gibiydi, sallanıyordu; iki üç tanesi de zaten eksikti... Yırtık kunduralarıyla yağlı kasketi, kılığının düşüklüğüne tamamıyla uygundu. Elinde tuttuğu ve sümkürmekten temiz yeri kalmamış kareli basma mendille alnından, şakaklarından sızan teri siliyordu. Mürebbiyenin biraz kızararak süratle bana baktığını fark ettim. Hem de bana bu bakışta biraz gurur, alaya alma ifadesi var gibi geldi.</p>

  <p class="normal">— Doğru, şehirden velinimetim! Doğruca oradan anam babam! Hepsini anlatacağım. Yalnız müsaade buyrun da önce saygılarımı sunayım.</p>

  <p class="normal">Odaya giren ihtiyar bunları söyledikten sonra doğruca general karısına doğru yürüdü. Ama yarı yolda durdu, yine dayıma döndü:</p>

  <p class="normal">— Benim baş özelliğim velinimetim, bildiğiniz gibi, alçak herifin biri olmamdır; halis bir alçağım ben! dedi. Bir eve girer girmez, hemen bu evin büyüğünü ararım. Sonra daha soluk bile almadan, gözüne girmek, beni kayırmasını sağlamak için hemen ona doğru yollanırım. Alçağım bayım, alçağım velinimetim!.. Anacığım, hanımefendi, ekselans!.. Müsaade buyurun eteğinizi öpeyim, o altın elinizi, asil elinizi dudaklarımla kirleteyim.</p>

  <p class="normal">General karısının ona oldukça beğeni dolu bir tavırla elini uzatmasını hayretle karşıladım.</p>

  <p class="normal">İhtiyar, Matmazel Perepelitsina'ya dönerek:</p>

  <p class="normal">— Dilberimizi selamlarım! diye devam etti. Ne yapalım sayın bayan, alçağım! Alçak olduğuma daha 1841'de görevimden çıkarıldığım zaman karar verilmiş. Valentin İgnatyiç Tihontsev, beyefendiliğe ve 8 inci dereceye ulaşırken, biz de alçaklık unvanını kazandık. Yaradılışım böyle: Aklıma ne gelirse, dobra dobra söylerim. Ne yapalım! Namusumla yaşamayı denedim, olmadı; şimdi de biraz başka türlüsünü deneyelim.</p>

  <p class="normal">Masanın etrafında dolaşarak Saşenka'ya yürüdü.</p>

  <p class="normal">— Aleksandra Yegorovna! Körpecik elmamız!.. Eteğinizi öpmeme müsaade buyurun. Küçük bayanımızdan mis gibi elma kokuları geliyor... Tören sahibimize saygılar!.. Size okla yay getirdim bayım. Sabahtan beri bunu yapmakla uğraştım. Bizim küçükler de yardım ettiler. Sonra gidip atarız. Büyüyünce subay olur, düşman kellelerini uçurursunuz... Tatyana İvanovna! Aa, velinimetimiz yok demek, öyle mi?.. Yazık, onu da etekleyecektik... Praskovya İlyiniçna, anacığım, yanınıza gelemiyorum, yoksa yalnız elinizi değil, ayağınızı bile öperdim. Anfisa Petrovna! Derin saygılarımı sunarım. Daha bugün sizler için Tanrı'ya dua ettim velinimetim; yere kapanarak, gözyaşları dökerek, hem siz, hem de oğlunuz için Tanrı'ya yakardım. Tanrı ona rütbeler, iyi kabiliyetler, özellikle iyi kabiliyetler versin! İvan İvanoviç Mizinçikov'u da selamlarım. Tanrı gönlünüze göre versin. Hani sizin ne istediğiniz pek anlaşılmaz da... Pek sessizsiniz. Günaydın Nastya! Küçüklerimizin selamları var. Her gün seni anıyorlar. Eh, şimdi de artık ev sahibine kocaman bir selam! Şehirden geliyorum beyefendi, doğruca şehirden... Bu da fakültede okuyan yeğeniniz olmalı, değil mi? Saygılarımı sunarım bayım. Elinizi lütfedin!</p>

  <p class="normal">Gülüşmeler duyuldu. İhtiyarın gönüllü bir soytarı olduğu belliydi. Gelişi topumuzu neşelendirdi. Çoğu kimse alaylarının farkına varmadı, ama adam hepsine bir miktar dokundurmuştu. Yalnız beni şaşırtan sadece "Nastya" diye çağırdığı mürebbiyenin kızarıp somurtmasıydı.</p>

  <p class="normal">Elimi geriye çeker gibi oldum. Herifin de istediği buymuş. Yüzüme alaylı alaylı bakarak:</p>

  <p class="normal">— Elinizi öpecek değildim; müsaade buyursaydınız, sıkacaktım bayım, dedi. Siz öpeceğimi mi sandınız yani? Hayır babam, şimdilik yalnız sıkacaktım. Siz galiba beni baylara maskaralık eden biri sandınız velinimetim ha?</p>

  <p class="normal">— Ha... hayır... olur mu hiç, ben...</p>

  <p class="normal">— Olabilir bayım. Ben maskarayım belki ama, benden maskarası da var. Siz yine de öyle sayın beni; düşündüğünüz kadar alçak değilim. Bununla beraber belki de maskarayım. Ben kölelik ederim, karım da cariyelik eder... Bu dünyada yaltaklanmalı, yaltaklanmak!.. Kârlı çıkarsın, eline de bir şeyler geçer... Hiç olmazsa çocuklara simit parası... Şekeri bol koy ki tatlın bir şeye benzesin. Bunu size gizli olarak söylüyorum bayım; belki size de lazım olur... Felek belimizi bir büktü, bir daha da kendimize gelemedik. Bunun için elin maskarası olduk.</p>

  <p class="normal">Anfisa Petrovna:</p>

  <p class="normal">— Hi-hi-hi!.. Şu ihtiyar da ne şaklabandır, insanı güldürmese, olmaz... diye etrafı çınlattı.</p>

  <p class="normal">— Anam babam, velinimetim! Dünyada rahat yaşamak için, aptal olmalı. Bunu bileydim, daha ilk gençliğimde aptallar arasına katılır da şimdi akıllı olurdum. Halbuki pek erkenden akıllı geçinmek istediğim için, şimdi işte koca bir ahmak oldum çıktım.</p>

  <p class="normal">Yetenek konusundan galiba pek hoşlanmayan Obnoskin söze karıştı. Koltuğunda kendine has bir serbestlikle yayılmış, ihtiyarı gözlüğünün altından küçücük bir böcekmiş gibi süzerek:</p>

  <p class="normal">— Bana bakın, şey... dedi, neydi sizin soyadınız... hep unutuyorum...</p>

  <p class="normal">— Soyadım diyelim ki Yejevikin efendim, ama ne önemi var bunun? Dokuzuncu yıldır işsiz oturuyorum. Tabiat ananın kucağında yaşıyoruz. Çocuklarım da... Holmskiy ailesindeki kadar... Zaten "Zenginlerde buzağı, fakirlerde çocuk boldur!" derler ya.</p>

  <p class="normal">— Ya öyle... buzağılar... Canım, şimdi onu bırakın da, size çoktandır sormak istediğim bir şey vardı. Niye odaya girince, hemen arkanıza bakarsınız siz? Bu öyle gülünç görünüyor ki!..</p>

  <p class="normal">— Arkama niye mi bakıyorum? Çünkü bana arkamdan birisi beni eliyle sinek gibi ezmek istiyormuş gibi geliyor da ondan bayım. Monoman<sup class="calibre2"><a href="Stepancikovo_Koyu_split_023.html#footnote-100-22" id="footnote-100-22-backlink">[22]</a></sup> oldum efendim.</p>

  <p class="normal">Yine güldüler. Mürebbiye yerinden kalkacak oldu, çıkmak istiyordu besbelli. Ama yine oturdu. Yanaklarını kaplayan kırmızılığa rağmen yüzünde adeta hastaymış gibi bir ıstırap ifadesi vardı.</p>

  <p class="normal">Dayım bana:</p>

  <p class="normal">— Bu adamın kim olduğunu biliyor musun? Onun babası... diye fısıldadı.</p>

  <p class="normal">Gözlerimi açarak dayıma baktım. Yejevikin'in soyadı tamamıyla hatırımdan çıkmıştı. Yolda kahramanlıklar tasarlarken, bana nişanlanmak istenen kızı düşünürken ve hakkında asil planlar kurarken soyadını tamamıyla hatırımdan çıkarmıştım. Daha doğrusu, baştan beri bu yanıyla hiç ilgilenmemiştim.</p>

  <p class="normal">Ben de fısıldayarak:</p>

  <p class="normal">— Babası mı? diye sordum. Ben onu öksüz sanıyordum.</p>

  <p class="normal">— Babasıdır birader, babası. Hem de biliyor musun? Çok namuslu, son derece asil bir adam. İçki nedir bilmez... Yalnız kendini soytarı gösterir. Sekiz çocuğu var; üstelik müthiş yoksul, Nastenka'nın aldığı aylıkla geçiniyorlar. Görevinden dilinin uzunluğu yüzünden attılar. Her hafta buraya gelir. Öyle de kibirlidir ki, ne verseniz, kabul etmez. Kaç kere teklif ettim, ama asla almak istemedi. Dünyasına küskün bir adam!</p>

  <p class="normal">Dayım, vesveseli ihtiyarın konuşmamıza kulak kabarttığının farkına vardı. Omuzuna kuvvetlice vurarak:</p>

  <p class="normal">— E, nasılsın bakalım Yevgraf Lariyoniç? diye sordu. Ne var ne yok sizlerde?</p>

  <p class="normal">— Ne olacak velinimetim? Valentin İgnatyiç dün Trişin işi hakkında açıklamada bulundular. Ötekinin ambarlarında eksik un çıkmış. Trişin'i tanır mısınız hanımefendi? Hani şu, konuşurken bir yandan da semaverin kömürünü üflüyormuş gibi bakan Trişin'den bahsediyorum. Hatırlarsınız belki... Valentin İgnatyiç işte bu Trişin için şöyle yazıyor: "Sözü geçen Trişin, öz yeğeninin şerefini koruyamadıktan sonra (geçen yıl bir subayla kaçmış), devlet malını nasıl korusun?.." Aynen böyle yazmış, gerçekten yalan değil!</p>

  <p class="normal">Anfisa Petrovna:</p>

  <p class="normal">— Öff!.. Neler anlatıyorsunuz orada!.. diye bağırdı.</p>

  <p class="normal">Dayım da onu destekledi:</p>

  <p class="normal">— Sahi öyle ya, öyle ya!.. Saçmaladın artık Yevgraf kardeşim. Şu dilin yok mu, mahvedecek seni! Dürüst, asil bir adamsın, iyi ahlak sahibisin; buna tanıklık ederim doğrusu. Lakin dilin zehirden farksız... Şaşıyorum, niye onlarla geçinemiyorsun? Oysa iyi, saf insanlara benziyorlar...</p>

  <p class="normal">— Babam, velinimetim!.. Benim korkum da bu saf insanlardan ya işte...</p>

  <p class="normal">İhtiyar adeta heyecanlanarak bağırdı.</p>

  <p class="normal">Cevabı hoşuma gitti. Hızlı adımlarla Yejevikin'e yaklaşarak kuvvetlice elini sıktım. Doğrusunu söyleyeyim, açıkça ihtiyardan yana çıkmakla oradakilerin onun hakkında taşıdıkları düşünceye karşı isyan etmek istiyordum. Belki de, kim bilir... belki de böylece Nastasya Yevgrafovna'nın gözüne girmek istiyordum. Ama bu hareketim bir işe yaramadı.</p>

  <p class="normal">Her zamanki gibi kızararak, acele acele:</p>

  <p class="normal">— Size bir şey sormama izin verir misiniz? dedim. Cizvitler hakkında bilginiz var mı?</p>

  <p class="normal">— Hayır anam babam, bu konuyla ilgili hiçbir şey duymadım. Daha doğrusu, pek az şey biliyorum. Biz kimiz ki!.. Niye sordunuz?</p>

  <p class="normal">— Hiç... Bir şey anlatacaktım da... Bununla birlikte, bir fırsat düşünce bana gene hatırlatın. Şimdi de... sizi anladığımdan, takdir ettiğimden emin olabilirsiniz.</p>

  <p class="normal">Bu sözleri söylerken adamakıllı bozuldum ve Yejevikin'in elini bir kere daha yakaladım.</p>

  <p class="normal">— Hatırlatırım, mutlaka hatırlatırım bayım. Hafızama işlerim... İzin verin de hatırımda kalması için bir düğüm atayım...</p>

  <p class="normal">Kirli, tütünlü mendilinin kuru bir kenarcığını bularak gerçekten bir düğüm yaptı.</p>

  <p class="normal">Praskovya İlyiniçna:</p>

  <p class="normal">— Çayınızı alın Yevgraf Lariyoniç! diye seslendi.</p>

  <p class="normal">— Baş üstüne güzel bayanım, baş üstüne!.. Yani bayanım değil de, prensesim... Ama çayın hatırı için böyle söylüyorum!.. Demin yolda Stepan Alekseyiç Bahçeyev'e rast geldim. Öyle neşeliydi ki görmeyin! "Acaba bu adam evlenmeyi mi tasarlıyor?" diye düşündüm.</p>

  <p class="normal">Sonra aldığı çay fincanıyla önümden geçerken bana göz kırparak, yarı fısıltılı bir sesle:</p>

  <p class="normal">— Yaltaklan, yaltaklan!.. dedi ve yüksek sesle:</p>

  <p class="normal">— Baş velinimetimiz Foma Fomiç görünmüyorlar... diye ekledi. Çaya şeref vermeyecekler mi?</p>

  <p class="normal">Dayım böcek sokmuş gibi titredi, ürkek bir bakışla anasına baktı.</p>

  <p class="normal">Kararsızlıkla ve garip bir utangaçlıkla:</p>

  <p class="normal">— Gerçekten bilmem ki... diye mırıldandı. Çağırdık, ama... kim bilir, belki keyifsizdir... Vidopliyasov'u gönderdim ve.. Kendim mi gitsem acaba?..</p>

  <p class="normal">Yejevikin, esrarlı bir tavırla:</p>

  <p class="normal">— Ona biraz önce uğradım, dedi. Dayım korkuyla:</p>

  <p class="normal">— Yok canım! diye bağırdı. E, nasıl?</p>

  <p class="normal">— Her şeyden önce, saygılarımı sundum. Çayı yalnız başına içeceklerini söylediler. Sonra da, bir kuru ekmek kabuğuyla karın doyurabileceklerini eklediler. O kadar.</p>

  <p class="normal">Bu sözleri işitince dayım beyninden vurulmuşa döndü. İhtiyara kederli, sitemli bir bakışla bakarak:</p>

  <p class="normal">— Açıklasaydın, her şeyi anlatsaydın ya ona Yevgraf Lariyoniç! dedi.</p>

  <p class="normal">— Söyledim efendim, söyledim.</p>

  <p class="normal">— Eee?..</p>

  <p class="normal">— Uzun zaman cevap vermediler. Bir matematik problemiyle uğraşıyorlardı. Zor bir problemmiş galiba... Ben oradayken Pisagor'un eşek davasını tam üç kere çizdi. Ancak dördüncüsünde başlarını kaldırarak beni sanki henüz görüyormuş gibi davrandılar. "Gitmem," dediler. "Oraya şimdi bir <span class="ideitalik">bilgin</span> geldi. Bizim böyle bir yıldızın yanında yerimiz yok." Aynen "yıldızın yanında" ifadesini kullandılar.</p>

  <p class="normal">İhtiyar herif yan yan, alaylı alaylı bana baktı.</p>

  <p class="normal">Dayım ellerini birbirine vurarak:</p>

  <p class="normal">— Zaten bunu bekliyordum! diye bağırdı. Böyle olacağını tahmin ediyordum. "Bilgin" sözüyle seni kastediyor Sergey. Ne yapmalı şimdi?</p>

  <p class="normal">Vakarla omuzlarımı kaldırarak:</p>

  <p class="normal">— Doğrusunu söyleyeyim mi dayıcığım, bence bu o kadar gülünç bir bahane ki, önem vermeye bile değmez! cevabını verdim. Doğrusu, telaşınıza şaşıyorum.</p>

  <p class="normal">Dayım:</p>

  <p class="normal">— Senin bir şey bildiğin yok birader! diye bağırarak hızla elini salladı.</p>

  <p class="normal">Birdenbire Matmazel Perepelitsina lafa karıştı:</p>

  <p class="normal">— Elbette şimdi üzülmek boşuna. Bütün bunlara kendiniz sebep oldunuz. "Kelle kesildikten sonra, saçların ardından ağlanır mı?" Annenizi dinlemiş olsaydınız, şimdi gözünüzde yaş olmazdı.</p>

  <p class="normal">Dayım lafa çanak tutarcasına ve yalvaran bir sesle:</p>

  <p class="normal">— İlahi Anna Nilovna! dedi. Tanrı'dan korkun. Benim ne suçum var!..</p>

  <p class="normal">Matmazel Perepelitsina çalımla:</p>

  <p class="normal">— Ben Tanrı'dan korkarım Yegor İlyiç, cevabını verdi. Bütün bunlar bencil olmanızdan, annenizi sevmemenizden oldu. Niçin baştan isteklerine saygı göstermediniz? Annenizdir. Söylediklerimi ciddiye alın. Şöyle böyle biri değil, bugüne bugün yarbay kızıyım ben...</p>

  <p class="normal">Bana öyle geldi ki, Perepelitsina sırf hepimize, yeni geldiğim için en çok da bana, şöyle böyle biri değil de yarbay kızı olduğunu anlatmak için söze karışıyordu.</p>

  <p class="normal">Sonunda general karısı da tehdit eden bir tavırla:</p>

  <p class="normal">— Öyle ya... Çünkü anasını küçük görüyor! dedi.</p>

  <p class="normal">— İnsaf edin anneciğim! Size ne zaman hakaret ettim yani?</p>

  <p class="normal">General karısı gitgide heyecanlanarak devam etti:</p>

  <p class="normal">— Sen son derece bencil bir adamsın Yegoruşka!</p>

  <p class="normal">Dayım üzüntü içinde:</p>

  <p class="normal">— Aman anneciğim! Bende ne zaman böyle son derece bir bencillik gördünüz? diye bağırdı. Beş gün, tam beş gündür bana dargınsınız, konuşmak istemiyorsunuz. Ama neden? Niye?.. Anlatayım da hakkımda karar versinler. Bütün dünya duysun, karar versin... Artık benim de kendimi savunmanım sırası geldi. Bunca zamandır sustum anneciğim; beni hiçbir vakit dinlemek istemediniz. Bari şimdi âlem dinlesin. Anfisa Petrovna! Pavel Semyoniç!.. Asil dostum Pavel Semyoniç, Sergey evladım! Sen dışarıdan geldiğin için taraf tutmadan hüküm verebilirsin.</p>

  <p class="normal">Anfisa Petrovna:</p>

  <p class="normal">— Sakin olunuz Yegor İlyiç, sakin olunuz! diye bağırdı. Annenizi öldüreceksiniz.</p>

  <p class="normal">Fakat dayım, son derece coşarak sözüne devam etti:</p>

  <p class="normal">— Annemi öldürecek değilim Anfisa Petrovna. İşte göğsümü açıyorum, vurun!</p>

  <p class="normal">Dayımın heyecanı bazen sabrı taşan, ama hiddeti saman alevi gibi parlayıp sönüveren, karakteri zayıf insanların hiddetini andırıyordu.</p>

  <p class="normal">— Şunu belirtmek isterim ki, Anfisa Petrovna, benim kimseye hakaret ettiğim yok. Foma Fomiç'ten başlayalım: Onun en asil, en şerefli, bundan başka, en yüksek meziyetlere sahip bir adam olduğunu söyleyeyim. Lakin... lakin bu defa o bana karşı haksız davrandı.</p>

  <p class="normal">Sanki dayımı daha çok kışkırtmak isteyen Obnoskin:</p>

  <p class="normal">— Hım!.. diye mırıldandı.</p>

  <p class="normal">— Pavel Semyoniç! Asil dostum Pavel Semyoniç! Siz gerçekten beni hissiz bir odun mu sanıyorsunuz? Ben bütün bu anlaşmazlıkların onun bana karşı aşırı sevgisinden ileri geldiğini görüyor, sızlayan kalbimle bunu seziyordum. Ama ne derseniz deyin, bu sefer gerçekten haksız olan o. Hepsini anlatayım. Anfisa Petrovna! Meseleyi olduğu gibi, bütün ayrıntısıyla anlatacağım. Herkes meselenin nereden çıktığını, annemin bana kızmasının yerinde olup olmadığını ve Foma Fomiç'e karşı ne gibi bir suçum olduğunu anlasın.</p>

  <p class="normal">Sonra bana dönerek –zaten ötekilerden çekiniyormuş, onların ilgilerinden emin değilmiş gibi, hikâyenin devamınca sık sık bana dönüyordu– sözüne devam etti:</p>

  <p class="normal">— Sen de beni dinle Seryoja, haklı mıyım, haksız mıyım kararını ver. Bak, mesele nereden çıktı: Tam bir hafta önceydi, evet, tam o kadar... Fazla değil; eski amirim General Rusapetov, karısı ve baldızıyla birlikte şehrimizden geçiyordu. Biraz burada kalacaklarmış. Telaşlandım, hemen fırsattan faydalanarak yanına koştum, kendimi tanıttım, yemeğe davet ettim. Bir engel çıkmazsa geleceğini söyledi. Sana şimdi uzun uzun anlatamayacağım, yaman bir adam!.. Gayet kibar, her türlü erdeme sahip... Üstelik de tam bir bey. Baldızına bakıyor, öksüz bir kızcağızı mükemmel bir gençle evlendirdi. Şimdi Malinovo'da kâtip, henüz genç ama, pek bilgili bir adam... Kısacası, generaller generali bu Rusapetov!.. Eh, evde tabii telaş, kıyamet, alıcılar, türlü türlü yemekler... saz getirttim... Sevinç içindeydim. Sanki isim günümmüş gibi ortalıkta dolaşıyordum. Ama bu sevincim, bu bayramlık halim Foma Fomiç'in hoşuna gitmedi. Bir gün, hiç unutmam, sofrada pek sevdiği kaymaklı pelte vardı, ağzını bile açmadan oturdu, oturdu, sonra birdenbire ayağa kalkıp: "Hakaret ediyorlar bana?" diye bağırdı. "Size kimin hakaret ettiği var Foma Fomiç?" dedim. "Siz," dedi, "beni artık küçük görüyor, generallerle meşgul oluyorsunuz. Artık generaller size benden daha değerli görünüyorlar!" Elbette bunu sana sırf örnek diye anlatıyorum. Onun o zaman neler söylediğini bir bilsen!.. Bütün neşem kaçtı, adamakıllı sarsıldım; ama ne yaparsın?.. Şaşkın tavuk gibi dolaşmaya başladım. Sonunda davet günü geldi çattı... Ama general bir mazeret öne sürerek gelemeyeceğini bildirdi. Hemen Foma'ya koştum. "İçin rahat etsin Foma: Gelmeyecekmiş!" dedim. Dedim, ama affetmedi ki beni! "Kırdınız beni," diyor, ağzından başka laf çıkmıyordu. Şöyle ettim, böyle yaptım... "Beyhude," diyor. "Generallerinize gidin. Generaller sizin için benden daha değerlidir. Dostluk bağlarımızı kopardınız!.." Onun niye kızdığını pekâlâ anlıyordum. Ben bir odun parçası, bir koyun yahut serserinin biri değilim ki! O, bunu bana karşı duyduğu aşırı sevgiden, yani kıskançlıktan yapıyor. Beni generalden kıskandığını, dostluğumu kaybetmekten korktuğunu ve beni denemeyi; onun için neler feda edebileceğimi öğrenmek istediğini kendisi söyledi. "Ben de sizin için general gibiyim. Ben de sizin için bir ekselansım!" dedi. "Bana olan saygınızı gösterdiğiniz zaman sizinle barışırım." – "Peki, sana saygımı ne şekilde göstereyim Foma Fomiç?" diye sordum. "Bir gün bana sabahtan akşama kadar ekselans diyeceksiniz. Saygınızı böyle gösterebilirsiniz," dedi. Foma bunu söyler söylemez, sanki bir boşluğa yuvarlanmış gibi şaşırdım. Artık ne hale düştüğümü sen düşün! "Bu," dedi, "size bir ders olsun: Bundan böyle karşınızda daha üstün kimseler dururken, generallerinize hayran olmamayı öğrenin." Açıkça söyleyeyim: Artık bunun üzerine ben de dayanamadım. "Foma Fomiç," dedim, "söylediğiniz olacak şey mi yani? Bunu yapabilir miyim hiç? Durup dururken, sana nasıl olur da general rütbesi verebilirim?.. Bunu yapmaya hakkım yok ki!.. Generalliğin kimin tarafından verildiğini düşünsene bir kere! Sana nasıl olur da ‘ekselans' diyebilirim. Bunu yaparsam, sanki yazgıyı değiştirmek gibi olur. General yurdun süsüdür: Savaşa gitmiş, yurdu için kanını dökmüş, şeref kazanmış bir adamdır. Sana nasıl olur da ‘ekselans' diye hitap edebilirim!" Ama tutturmuştu bir kere. "Foma," dedim, "senin için ne istersen yaparım. Milli bulmadığın için, favorilerimi tıraş etmemi söylemiştin; yaptım. Surat astım, ama yine de kestim. Bunu yeterli bulmadınsa söyle, ne istersen yapayım, tek şu general unvanından vazgeç!" – "Hayır," dedi. "Bana ekselans denmeyince barışmayacağım. Hem bu, ahlakınız için de faydalı olur: Ruhunuzu alçaltır." Şimdide bir haftadır, tam bir haftadır, benimle konuşmak istemiyor, gelene gidene kızıyor. Okumuş bir adam olduğunu duyunca sana da kızdı. Ama kabahat bende: Heyecanlandım, gevezelik ettim. Bu eve gelirsen, bir daha buraya ayak basmayacağını söyledi... "Demek ben sizin için artık okumuş adam değilim," diye tutturdu. Hele Korovkin işini duyarsa, felaket! Ama düşün de sen söyle, suçum nedir? Ona nasıl olur da "ekselans" diyebilirim? Bu işler böyle devam ederse, halimiz nice olur! Bugün şu zavallı Bahçeyev'i ne diye sofradan kovdu sanki? Bahçeyev astronomiyi yaratmadı, kabul, ama bu bilimi sen de yaratmadın, ben de yaratmadım. Bunu niçin yaptı, sanki niçin yaptı?</p>

  <p class="normal">General karısı:</p>

  <p class="normal">— Kıskançsın da ondan Yegoruşka... diye mırıldandı.</p>

  <p class="normal">Dayım büyük bir üzüntüyle:</p>

  <p class="normal">— Anneciğim! diye bağırdı. Beni deli edeceksiniz artık. Söyledikleriniz sizin sözleriniz değil, başkalarının sözleri. Bu böyle giderse, oğlunuz olmaktan çıkacak, bir odun, bir kaldırım taşı, bir sokak feneri haline geleceğim!</p>

  <p class="normal">Dayımın sözünü anlattıklarının verdiği şaşkınlık içinde kestim:</p>

  <p class="normal">— Dayıcığım, dedim. Anlattıklarının ne kadar doğru olduğunu tabii bilemiyorum ama, Bahçeyev'den işittiğime göre güya Foma Fomiç, İlyuşa için isim günü yapılmasını kıskanmış, yarın kendisinin de isim günü olduğunu iddia ediyormuş. Bu sözlerin beni ne kadar şaşırttığını anlatamam.</p>

  <p class="normal">Dayım hızlı hızlı konuşarak:</p>

  <p class="normal">— Yaş günü... İsim günü değil, kardeşim yaş günü. Yanlış söylüyor, yoksa aslında hakkı var: Yarın onun yaş gününe rastlıyor. Gerçi, her şeyden önce...</p>

  <p class="normal">Saşenka birdenbire:</p>

  <p class="normal">— Yarın hiç de onun yaş günü değil! diye bağırdı.</p>

  <p class="normal">Dayım adeta afallayarak sordu:</p>

  <p class="normal">— Niçin değilmiş?</p>

  <p class="normal">— Değil babacığım! Siz, hem kendinizi aldatmak, hem de Foma Fomiç'in gönlünü almak için yalan söylüyorsunuz. Onun yaş günü marttaydı. Hani biz ondan önce manastıra gitmiştik. Arabada kimseyi rahat oturtmadı. Minderin böğrünü ezdiğinden şikâyet etti, herkesi çimdikledi durdu. Halama bile hırsından iki kere çimdik attı! Sonra onu kutlamaya geldiğimiz zaman, getirdiğimiz çiçek demetinde kamelya olmadığına da kızmıştı. "Ben kamelya severim. Çünkü bende yüksek çevre insanlarının zevki var. Ama benim için seranızdan koparmaya kıyamadınız..." demişti. Sonra da bütün gün somurttu, surat astı, bizimle konuşmak istemedi.</p>

  <p class="normal">Odanın ortasına bomba düşmüş olsaydı, bu açık isyan kadar, hem de büyükannesinin huzurunda yüksek sesle konuşmaya izinli olmayan bir kızın isyanı kadar orada bulunanları hayrete düşürmez, bu kadar korkutmazdı.</p>

  <p class="normal">Şaşkınlık ve hiddetinden konuşamayan general karısı oturduğu yerden kalkmış, dimdik duruyor, gözlerine inanamıyormuş gibi küstah torununa bakıyordu. Dayım korkudan bayılacak gibi oldu.</p>

  <p class="normal">Perepelitsina:</p>

  <p class="normal">— Böyle başı boş bırakılırsa, olacağı bu tabii... Büyükannelerini mahvedecekler neredeyse! diye haykırdı.</p>

  <p class="normal">Dayım anasıyla kızı arasında kalmış:</p>

  <p class="normal">— Saşa, Saşa!.. Kendine gel, ne oldu sana kızım! diye bağırıyor, onu susturmaya çalışıyordu.</p>

  <p class="normal">Ama Saşa birden oturduğu sandalyeden fırladı, ayaklarını yere vurarak, gözlerinden ateş saçarak bağırmaya başladı:</p>

  <p class="normal">— Susmayacağım babacığım, susmayacağım!.. Foma Fomiç'ten, sizin şu pis, kötü Foma Fomiç'inizden çekmediğimiz kalmadı. Foma Fomiç hepimizi mahvedecek. Çünkü boyuna adamın kulaklarını, akıllı, iyi kalpli, asil, okumuş bir adamdır, erdem hazinesidir gibi sözlerle dolduruyorlar. Foma Fomiç de enayi gibi hepsine inanıyor. O kadar çok tatlı şey işitiyor ki, başkası olsa utanırdı; o ise önündekini yiyip bitirdiği gibi daha da istemek niyetinde. Bak görürsünüz, hepimizi yiyecek o! Ama suç hep babamda. Pistir, pis herifin biridir şu Foma Fomiç! Bağıra bağıra söylerim bunu, kimseden korkum yok!.. Aptal, şımarık, pasaklı, alçak, katı yürekli, zalim, dedikoducu, yalancı... Aah, elimden gelse, onu hemen buradan atardım, babacığım da ona tapıyor!.. Deli oluyor onun için...</p>

  <p class="normal">General karısı:</p>

  <p class="normal">— Aa... h!.. diye inleyerek, bitkin bir halde koltuğuna yığıldı.</p>

  <p class="normal">Anfisa Petrovna:</p>

  <p class="normal">— Agafya Timofeyevna! Canım, meleğim... Buyurun, şu ruh şişemi alın!.. Su, çabuk su!..</p>

  <p class="normal">Dayım da:</p>

  <p class="normal">— Su, su!.. Anneciğim, anneciğim! Üzülmeyin, ayaklarınızı öpeyim, üzmeyin kendinizi! diye bağırıyordu.</p>

  <p class="normal">Hiddetinden titreyen Perepelitsina, Saşenka'ya:</p>

  <p class="normal">— Kuru ekmekle, suyla karanlık odaya hapsetmeli sizi... diye tısladı.</p>

  <p class="normal">Kendinden geçmiş bir halde Saşenka da bağırıyordu:</p>

  <p class="normal">— Kuru ekmekle suya da razıyım, hiçbir şeyden korkum yok! Ben babacığımı koruyorum. Çünkü kendini kuruyacak halde değil. Babamın yanında sizin Foma Fomiç'iniz de kim oluyor? Hem babamın ekmeğini yiyor, hem de ona hakaret ederek küçük görüyor, nankör!.. Didik didik ederim Foma Fomiç'inizi! Düelloya çağırarak, olduğu yerde onu iki piştovla vururum!</p>

  <p class="normal">Dayım ümitsizlik içinde:</p>

  <p class="normal">— Saşa! Saşa!.. diye bağırdı. Bir söz daha söylersen, mahvolacağım kızım!</p>

  <p class="normal">Saşa, birden hızla babasının kollarına atıldı ve onu kucakladı.</p>

  <p class="normal">— Babacığım, babacığım!.. diye bağırdı. Sizin gibi iyi, güzel, şen, akıllı bir adam böyle bir hiç yüzünden kendini mahveder mi?.. Bu kötü, nankör adamın buyruğu altına girip onun oyuncağı, herkesin eğlencesi olmak yakışır mı size? Babacığım, benim değerli babacığım!..</p>

  <p class="normal">Hıçkırıklarla boğularak yüzünü elleriyle kapadı, koşa koşa odadan çıktı.</p>

  <p class="normal">Müthiş bir kargaşa koptu. Generalin karısı bayılmış yatıyordu. Dayım önünde diz çökmüş, ellerini öpüyordu. Matmazel Perepelitsina etraflarında koşuşuyor, bize hırçın, ama zaferin kendisinde olduğunu belirten bakışlar fırlatıyordu. Anfisa Petrovna general karısının şakaklarını su ile ovuyor, ruh şişesini burnuna tutuyordu. Praskovya İlyiniçna bir yandan titriyor, bir yandan iki gözü iki çeşme ağlıyordu. Mürebbiye ise, rengi uçmuş, korkudan kendini kaybetmiş bir halde ayakta duruyordu. Yalnız Mizinçikov istifini bozmadı. Yerinden kalkarak pencereye yürüdü, odada kopan fırtınayla zerre kadar ilgilenmeden dışarı bakmaya koyuldu.</p>

  <p class="normal">General karısı birden yattığı kanapede doğruldu, beni gazaplı bir bakışla süzdükten sonra, ayağını yere vurarak:</p>

  <p class="normal">— Defol! diye haykırdı.</p>

  <p class="normal">Doğrusunu söyleyeyim ki, bunu hiç beklemiyordum.</p>

  <p class="normal">— Defol! Defol buradan!.. Ne diye geldi bu? Defolsun, kokusu bile kalmasın burada!..</p>

  <p class="normal">Korkudan tir tir titreyen dayım:</p>

  <p class="normal">— Anneciğim, ne yapıyorsunuz anneciğim!.. Bu Seryoja... diye kekeliyordu. Bize misafir geldi, anneciğim!</p>

  <p class="normal">— Hangi Seryoja? Saçmalama! Hiçbir şey dinlemem, defolsun! Bu, Korovkin'in ta kendisi... Sezgilerim beni aldatmaz. Foma Fomiç'i buradan kaçırmak için geldi. Geldi. Bunun için getirttiniz onu. Kalbim böyle söylüyor... Defolsana kerata!</p>

  <p class="normal">Haklı olarak duyduğum hiddetten tıkanarak:</p>

  <p class="normal">— Dayıcığım, dedim; mademki böyle... kusura bakmayın, ama ben... diyerek şapkama sarıldım.</p>

  <p class="normal">— Sergey, ne yapıyorsun Sergey!.. Şimdi de sen... Anneciğim! Bu Seryoja'dır... Sergey, Tanrı aşkına!</p>

  <p class="normal">Dayım bağırarak arkamdan kovalıyor, zorla elimden şapkamı almaya uğraşıyordu.</p>

  <p class="normal">— Sen benim misafirimsin, burada kalacaksın. Ben istiyorum.</p>

  <p class="normal">Sonra fısıldayarak:</p>

  <p class="normal">— Canım, onun böyle halleri vardır... Yalnız kızdığı zaman yapar, diye ekledi. Sen şimdilik, şu sıra bir yerde duruver; bir köşeye saklan... Sonra hepsi geçer gider. Seni affeder, emin ol! Annem iyi kalplidir, ama arada bir saçmalar böyle. Görüyorsun ya, seni Korovkin sandı. Sonra affeder, seni temin ederim!..</p>

  <p class="normal">Dayım odaya giren ve korkudan titreyen Gavrila'ya: "Sen ne istiyorsun?" diye bağırdı. Gavrila yalnız girmemişti. Yanında evin uşaklarından, on altı yaşlarında, çok güzel bir çocuk vardı. Sonradan öğrendiğime göre eve güzelliği yüzünden alınmıştı. Adı Falaley'di. Özel bir giyinişi vardı. Sırtındaki kırmızı ipekli mintan sırmalı şeritle işlenmişti; kuşağı yine sırmalı kordondandı. Siyah kadifeden şalvar, içi kırmızı renkli siyah deriden kundura giyiyordu. Bu kıyafet, doğrudan doğruya generalin karısının buluşuydu. Çocuk acı acı ağlıyordu. Gözyaşları iri mavi gözlerinden sicim gibi akıyordu.</p>

  <p class="normal">Dayım:</p>

  <p class="normal">— Bu da ne? Ne oldu?.. diye bağırdı. Söylesene be haydut.</p>

  <p class="normal">Gavrila kederli bir tavırla:</p>

  <p class="normal">— Foma Fomiç buraya gelmemi emretti. Kendileri de biraz sonra geliyorlar; cevabını verdi, "emtahan" edecekler; bunu da...</p>

  <p class="normal">— Bunu da?..</p>

  <p class="normal">Gavrila, ağlamaklı bir sesle:</p>

  <p class="normal">— Oynuyordu... dedi.</p>

  <p class="normal">Dayım korkarak:</p>

  <p class="normal">— Oynuyordu ha!.. diye bağırdı.</p>

  <p class="normal">Falaley de hıçkırıklar arasında:</p>

  <p class="normal">— Oy...nu...yordum!.. diye böğürür gibi bağırdı.</p>

  <p class="normal">— "Komarinskaya"yı, değil mi?</p>

  <p class="normal">— "Komarinskaya"yı...</p>

  <p class="normal">— Foma Fomiç de yakaladı.</p>

  <p class="normal">— Ya...ka...ladı!..</p>

  <p class="normal">Dayım başını iki elinin arasına alarak;</p>

  <p class="normal">— Tuz biber ektiniz üstüne! Mahvoldum!.. diye bağırdı.</p>

  <p class="normal">Odaya giren Vidopliyasov:</p>

  <p class="normal">— Foma Fomiç! diye haber verdi.</p>

  <p class="normal">Kapı açıldı. Odadakiler bir şaşkınlık geçirdiler, bizzat Foma Fomiç karşılarında arzı endam eylemişti.</p>
</body>
</html>