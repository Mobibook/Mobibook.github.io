<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">XI<br class="chapter"/>
  Şaşkınlığın Son Raddesi</h2>

  <p class="normal">— Hele şükür, gelebildiniz dayı! dedim.</p>

  <p class="normal">— Zaten bir an evvel kurtulup sana gelmek istiyordum canım. Vidopliyasov'u savayım da doya doya konuşuruz.</p>

  <p class="normal">— Nasıl?!.. Siz hâlâ Vidopliyasov'la mı uğraşıyorsunuz?.. Bırakın şunu dayıcığım!</p>

  <p class="normal">— Beş on dakika sonra emrindeyim Sergey. Bir işi var da...</p>

  <p class="normal">Öfkeyle:</p>

  <p class="normal">— Kim bilir, yine ne saçma şeydir!.. diye söylendim.</p>

  <p class="normal">— Ne yaparsın dostum! Hem de tam bunları sokacak zamanı buldu. Şikâyetlerini anlatmak için başka zaman bulamadın mı, a Grigoriy? Sana ne yapabilirim ki?.. Bari sen acı halime birader! Bıktım artık bunlarla uğraşmaktan, halim kalmadı... Yiyip bitirdiler beni Sergey!</p>

  <p class="normal">Dayım kederli bir hareketle iki elini salladı.</p>

  <p class="normal">— Bırakılmayacak kadar önemli işde neymiş acaba? Benim de mutlaka sizinle konuşmam lazım dayıcığım.</p>

  <p class="normal">— Ne yapayım kardeş! Zaten adamlarımın ahlakıyla uğraşmadığımı söyleyip duruyorlar. Bakarsın, yarın bu da kendisini dinlemediğim için şikâyete kalkar, o zaman...</p>

  <p class="normal">Dayım yine elini salladı.</p>

  <p class="normal">— Öyleyse çabuk bitirin bari. İsterseniz, size yardım edeyim. Hadi yukarıya çıkalım.</p>

  <p class="normal">Odaya girdiğimiz zaman:</p>

  <p class="normal">— Ne istiyor? Derdi neymiş?.. diye sordum.</p>

  <p class="normal">— Canım, soyadını beğenmiyor, değiştirmek istiyormuş. Ne dersin buna?</p>

  <p class="normal">Hayretten ellerimi açarak:</p>

  <p class="normal">— Soyadını mı beğenmiyor? dedim. Bu da ne biçim iş?</p>

  <p class="normal">Dayım öfkeyle:</p>

  <p class="normal">— Böyle hayretle el açmayı ben de biliyorum birader, dedi. Sen git de ona laf anlat bakalım, iki aydır yakamı bırakmıyor.</p>

  <p class="normal">Vidopliyasov:</p>

  <p class="normal">— Yüzeysel bir ad... diye atıldı.</p>

  <p class="normal">Hayretle sordum:</p>

  <p class="normal">— Niye yüzeysel oluyormuş?</p>

  <p class="normal">— Öyledir. Pis şeyler ifade eder.</p>

  <p class="normal">— Ne gibi pis şeyler? Hem bunu nasıl değiştirirsin? Soyadının nasıl değiştiğini biliyor musun?</p>

  <p class="normal">— Aman efendim, böyle soyadı kimde var ki!</p>

  <p class="normal">Büyük şaşkınlıkla:</p>

  <p class="normal">— Gerçi soyadının biraz tuhaf olduğunu kabul ediyorum, diye devam ettim. Ama elden ne gelir artık? Babanın soyadı da bu muydu?</p>

  <p class="normal">Vidopliyasov:</p>

  <p class="normal">— Buydu, cevabını verdi. Zaten babam yüzünden ömrümün sonuna kadar ceza çekmeye mahkûmum. Bu soyadı yüzünden katlandığım alayları, çektiğim ıstırabı ben bilirim.</p>

  <p class="normal">— Bahse girerim ki bunda da Foma Fomiç'in parmağı var! diye öfkeyle bağırdım.</p>

  <p class="normal">— Değil canım, değil; yanılıyorsun. Bununla beraber, Foma onu koruyor. Yanına kâtip olarak aldı. Görevi bundan ibaret... Elbette onunla meşgul oldu, gelişmesine çalıştı. Ruhuna asillik aşıladı. Adamcağızın adeta gözleri açıldı. Sana bunları bir bir anlatayım da...</p>

  <p class="normal">Vidopliyasov dayımın sözünü kesti:</p>

  <p class="normal">— Foma Fomiç'in gerçek velinimetim oldukları pek doğru, dedi. Gerçek velinimetim oldukları için küçüklüğümü, benim yeryüzünde bir solucandan farkım olmadığını bildirdiler. Böylelikle ilk defa olarak sayelerinde ne olduğumu anladım.</p>

  <p class="normal">Dayım her zamanki gibi acele acele konuşarak:</p>

  <p class="normal">— Bak Seryoja, mesele şöyle, dedi. Vidopliyasov küçüklüğünden beri bir yazı öğretmeninin evindeydi. Ondan güzel yazı yazmayı öğrendi. Yazıları boya ile, yaldızla, kâğıdın etrafını da kanatlı meleklerle bir süsler ki, görme, artisttir yani!.. İlyuşa ondan ders alıyor. Her ders için bir buçuk ruble veriyorum. Bu parayı da bizzat Foma Fomiç tayin etti. Civardaki çiftlik sahiplerinin evlerine de gidiyor. Giyinişini görüyor musun? Üstelik şiir de yazar.</p>

  <p class="normal">— Şiir mi? Bir bu eksikti...</p>

  <p class="normal">— Ya, şiir yazar birader! Şaka ediyorum sanma. Her konuyu kafiyeli, vezinli olarak, gayet düzgün bir şekilde anlatabilir. Gerçek bir kabiliyet! Annemin isim günü için öyle bir manzume donatmıştı ki, hayretten hepimizin ağzı bir karış açık kaldı. Neler yoktu içinde... Mitololojiden, uçuşan ilham perilerinden bahsediyordu. Hatta... nasıldı o?.. Perilerin vücutlarındaki kıvrımların nasıl belli olduğunu, kafiyeli olarak, ne güzel anlatıyordu! Foma da düzeltmelerini yapmıştı. Ben bütün bunlara ses çıkarmadım, hatta memnun bile oldum. Bir münasebetsizlik çıkarmadan varsın yazsın!.. Sana bunları bir baba gibi söylüyorum Grigoriy. Foma yazdıklarını duydu, hoş karşıladı. Seni kâtip ve yazıcı olarak yanına aldı; kısacası, adam etti. Velinimeti olduğunu söylüyor, hakkı var. Şimdi bizim Vidopliyasov'un kafasında, asil bir romantizm, içinde de bir bağımsızlık duygusu peyda oldu. Bunları bana Foma anlatmıştı. Doğrusu pek hatırımda kalmadı ama... Zaten açıkça söyleyeyim ki, Foma'sız da onu azat etmek istiyordum. Ne de olsa insan çekiniyor... Lakin Foma razı değil: İhtiyacı varmış, seviyormuş onu... Hem dedi ki, bana, yani bir beye, adamlarımın arasında şiir yazanların bulunması şeref veriyormuş. Bilmem nerede, hangi baronlarda böyleymiş. <span class="ideitalik">En grand</span>'mış<sup class="calibre2"><a href="Stepancikovo_Koyu_split_023.html#footnote-100-36" id="footnote-100-36-backlink">[36]</a></sup> bu iş... Eh, <span class="ideitalik">en grand</span> ise, <span class="ideitalik">en grand</span> olsun. Adamcağızı adeta saymaya başladım, anlıyor musun? Ama o da bunun üzerine öyle bir tavır takındı, burnu o kadar büyüdü ki, aman Tanrım!.. Evdeki uşaklarla konuşmayı kendisi için küçüklük sayıyor. Darılma Grigoriy, bunları sana bir baba gibi söylüyorum. Daha geçen kış, kızlarımızdan Matriyona adlı birini alacağına söz vermişti. Bilsen, ne iyi, ne namuslu, ne çalışkan ve neşeli kızcağızdır! Ama Vidopliyasov vazgeçti bu işten, "istemem de istemem!.." diye tutturdu. Kendini yüksek görmeye mi başladı, yoksa önce şöhrete ulaşıp, sonra kısmetini başka yerde aramaya mı karar verdi, Tanrı bilir...</p>

  <p class="normal">Vidopliyasov:</p>

  <p class="normal">— Ben asıl Foma Fomiç'in tavsiye ettikleri gibi hareket ediyorum, diye söze karıştı. Çünkü benim gerçek velinimetim odur.</p>

  <p class="normal">Elimde olmayarak bağırdım:</p>

  <p class="normal">— Elbette Foma Fomiç'siz ne yapılır ki!..</p>

  <p class="normal">Dayım:</p>

  <p class="normal">— Mesele başka birader; diye acele sözümü kesti. Herife rahat vermiyorlar. O dediğim kız, ateş gibi, afacanın biri... Adamlarımızın hepsini Vidopliyasov'a karşı kışkırttı. Alay ediyor, takılıyorlar, küçükler bile adamcağızı soytarı yerine koyuyorlar.</p>

  <p class="normal">Vidopliyasov:</p>

  <p class="normal">— Hep o Matriyona yüzünden oluyor bunlar, dedi. Aptalın dik âlâsı bu Matriyona... Aptal olduğu gibi, ağzından çıkan laftan da haberi yok. Onun yüzünden çektiklerimi ben bilirim.</p>

  <p class="normal">Dayım, Vidopliyasov'a sitemle baktı.</p>

  <p class="normal">— Hey gidi Grigoriy kardeş! dedi. Demedim mi ben sana?.. Şimdi bak, ne oldu Sergey. Adamlar bunun soyadına kafiyeli olarak, açık saçık bir şeyler uydurmuşlar, işte o da bundan şikâyet ediyor, uzun zamandır soyadının ahenksizliğine üzüldüğünü söyleyerek, mümkünse değiştirilmesini rica ediyor.</p>

  <p class="normal">Vidopliyasov:</p>

  <p class="normal">— Asaletsiz bir soyadı... diye araya laf soktu.</p>

  <p class="normal">— Sen sus artık Grigoriy. Evet, Foma da bunu doğru buldu. Yani doğru buldu değil de, bak neyi düşündü. Şiirleri bastırılacak olursa –çünkü Foma'nın böyle bir tasarısı var–, bu isim hiç de hoş karşılanmayabilir, değil mi?</p>

  <p class="normal">— Demek şiirlerini basmak istiyor, öyle mi dayıcığım?</p>

  <p class="normal">— Basacak kardeşim, basacak. Karar verdik. Benim hesabıma basılacak. Baş sayfaya falancanın kölesi diye, önsöze de kendisini yetiştirdiği için yazarın Foma'ya teşekkürü yazılacak. Eser Foma'ya ithaf edilmiştir, önsözü de Foma kendi yazıyor. Şimdi düşün bir kere, kitabın baş sayfasında "Vidopliyasov'un Eseri" diye yazılacak olursa...</p>

  <p class="normal">Vidopliyasov:</p>

  <p class="normal">— "Vidopliyasov'un Feryatları" diye düzeltti.</p>

  <p class="normal">— Gördün mü! Üstelik feryatları!.. Hem de Vidopliyasov gibi biçimsiz bir soyadının yanında... İnsanın ince duyguları inciniyor. Foma da böyle söyledi. Eleştirmenlerin hepsi de son derece alaycı adamlarmış. Brambeus mesela... Adamı sadece soyadı yüzünden öyle alaya alırlar ki, ne yapacağını şaşırır. Değil mi? Bunun için ben de diyorum ki, şiirlerinde başka bir soyadı kullansın. Psevdonim<sup class="calibre2"><a href="Stepancikovo_Koyu_split_023.html#footnote-100-37" id="footnote-100-37-backlink">[37]</a></sup> mi derler ona, ne!.. nim'li bir şey işte... Ama bu da olmadı: "O halde ev halkının da beni bu yeni adımla çağırmaları için emir verin!" diye tutturdu. Hem de, "Soyadım yeteneğimi belirtmeli, kibar olmalı," diyordu.</p>

  <p class="normal">— Bahse girerim ki, kabul etmişsinizdir, bunu dayıcığım.</p>

  <p class="normal">— Aman Seryoja, kardeşim! Onunla tartışmaktansa, varsın olsun! Gel gelelim, bu sefer Foma ile aramızda anlaşmazlık çıktı. Haftada bir yeni isim çıkarıyordu. Hep Oleandrov, Tülpanov<sup class="calibre2"><a href="Stepancikovo_Koyu_split_023.html#footnote-100-38" id="footnote-100-38-backlink">[38]</a></sup> gibi kibar adlar seçiyordu. Hatırlıyor musun Grigoriy, ilkin soyadının Verniy olmasını istemiştin. "Grigoriy Verniy"... Sonra beğenmedin, çünkü dangalağın biri Verniy'e Skverniy<sup class="calibre2"><a href="Stepancikovo_Koyu_split_023.html#footnote-100-39" id="footnote-100-39-backlink">[39]</a></sup> diye bir kafiye bulmuştu. Şikâyet ettin, dangalağı cezalandırdık. Tam iki hafta yeni bir soyadı aradın. Sonunda buldun: "Uhlanov" denmesini istiyordun. Bunu da kabul ettim, ikinci bir emir verdim.</p>

  <p class="normal">Dayım bana dönerek:</p>

  <p class="normal">— Bunu da sırf ondan kurtulmak için yaptım! diye ekledi.</p>

  <p class="normal">— Üç gün de Uhlanov olarak gezdin. Kameriyede kurşun kalemle "Uhlanov" diye imzanı ata ata bütün duvarları, pencere pervazlarını berbat ettin. Yeniden boyamak gerekti. "Uhlanov'un kalem denemesi... Uhlanov'un kalem denemesi..." diye yaza yaza tam bir deste Hollanda kâğıdını harcadın. Sonunda bunda da bir terslik çıktı, Uhlanov'a, Bolvanov<sup class="calibre2"><a href="Stepancikovo_Koyu_split_023.html#footnote-100-40" id="footnote-100-40-backlink">[40]</a></sup> diye takılmaya başladılar... Bu sefer de, "Bolvanov olmak istemem!.." diye tutturdun. Al sana bir değişiklik daha! Bir isim daha bulmuştun, neydi o? Ben unuttum bile.</p>

  <p class="normal">Vidopliyasov:</p>

  <p class="normal">— Tantsev, dedi. Mademki asıl adım yüzünden<sup class="calibre2"><a href="Stepancikovo_Koyu_split_023.html#footnote-100-41" id="footnote-100-41-backlink">[41]</a></sup> bir oyunu temsil etmek zorundayım, bari bu, yabancı dillerden alınma, kibar bir kelimeyle yapılsın... Tantsev<sup class="calibre2"><a href="Stepancikovo_Koyu_split_023.html#footnote-100-42" id="footnote-100-42-backlink">[42]</a></sup> efendim.</p>

  <p class="normal">— Öyle ya, Tantsev'di. Buna da razı olduk. Ama birader, bizimkiler bu defa da öyle bir kafiye buldular ki, ağza alınacak şey değil!.. Bugün yine geldi: Besbelli yeni bir şey bulmuş Bahse girerim ki yeni bir soyadı bulmuştur. Doğru söyle Grigoriy, yeni bir isim buldun, değil mi?</p>

  <p class="normal">— Gerçekten efendim, etekleyerek, ayaklarınıza kapanarak, yeni bulduğum kibar bir soyadı hakkındaki dileğimi söyleyecektim.</p>

  <p class="normal">— Neymiş bu?</p>

  <p class="normal">— Esbuketov.</p>

  <p class="normal">— Sende hiç mi utanma yok Grigoriy? Utanmıyor musun sen be? Pomat kutuları üzerindeki etiketlerden isim aşırmak!.. Bir de akıllı adam geçinirsin. Bunu bulana kadar da ne çok düşünmüştür kim bilir! Lavanta şişelerinde yazılı bir isim ha!</p>

  <p class="normal">Yarı fısıldayarak:</p>

  <p class="normal">— Rica ederim dayı, aptalın biri bu! dedim. Hem de daniskası!</p>

  <p class="normal">Dayım da fısıldayarak cevap verdi:</p>

  <p class="normal">— Ne yaparsın birader! Herkes çok zeki olduğunu, bu hallerinin asil duygularından ileri geldiğini söylüyor.</p>

  <p class="normal">— Bırakın Tanrı aşkına!</p>

  <p class="normal">Dayım sanki Vidopliyasov'dan bile korkuyormuş gibi, yalvaran bir sesle:</p>

  <p class="normal">— Bana bak Grigoriy, diye söze başladı. Vaktim yok, işim başımdan aşkın. Düşün bir kere: Şu sırada şikâyetlerinle uğraşmaya zamanım var mı benim? Sana yine bir şey yaptıklarını söylüyorsun. Pekâlâ, söz veriyorum, hemen yarın bu işle meşgul olacağım. Ama şimdilik Tanrı'yı seversen, git! Dur... Foma Fomiç nasıl?</p>

  <p class="normal">— Yatıyorlardı. Birisi soracak olursa, duada olduklarını ve bu gece uzun zaman dua edeceklerini söylememi emrettiler.</p>

  <p class="normal">— Hımm!.. Hadi git oğlum, git... Biliyor musun Seryoja, daima Foma'nın yanında bulunduğu için adeta korkuyorum ondan. Adamlarımız da onları Foma'ya fitlediği için çekemiyorlar. Şimdi gitti ama, bakarsın yarın bir laf taşır. Şimdilik ortalığı yatıştırdım, kalbim rahat. Sana gelmekte acele ediyordum. Oh, nihayet birbirimize kavuşabildik!</p>

  <p class="normal">Dayım sevgiyle elimi sıktıktan sonra devam etti:</p>

  <p class="normal">— İyice darıldığını, hemen buradan kaçacağını sandım da arkana gözcü koydum. Eh, çok şükür, her şey oldu bitti. Demin Gavrila'nın yaptığına ne dersin? Arkasından Falaley... sen... hepsi bir araya geldi. Çok şükür, çok şükür, artık her şey yoluna girdi. Şimdi seninle doya doya konuşabileceğim. Kalbimi açacağım. Gitme, beni bırakma Seryoja! Seninle Korovkin'den başka kimsem yok.</p>

  <p class="normal">— Peki ama, yatıştırdığınız nedir? Bütün bu olup bitenden sonra daha ne bekleyecekmişim? Doğrusunu söyleyeyim mi, neredeyse kafam çatlayacak...</p>

  <p class="normal">— Ya benimki sağlam mı sanıyorsun? Tam altı yıldır dolap beygiri gibi, döne döne serseme döndüm. Ama çok şükür her şey düzeldi artık! Her şeyden önce beni affettiler; gerçi başka başka şartlarla, ama tamamen affettiler. Artık korkacak bir şey kalmadı. Saşurka'yı da affettiler. Yaa, Saşa da demin epey... Efendim, canı tez çocuk! Biraz taşırdı, ama altın yürekli bir yavrudur o. Kızımla övünüyorum Seryoja. Tanrı onu daima korusun! Sen de affedildin; hem de nasıl, biliyor musun? Ne istersen, her şeyi yapabilirsin. Bütün evde, bahçede dolaşabilirsin. Hatta misafirlerin yanına da çık. Ama bir şartla: Yarın annemle Foma Fomiç'in yanında hiç ağzını açmayacaksın. Bunu kesin olarak şart koştular! Yani gık demeyeceksin! Ben senin namına söz verdim. Konuşmayacaksın; sadece büyük... Şey, yani başkalarının konuşmalarını dinleyeceksin. Daha gençsin dediler de... Gücenme Sergey, gerçekten gençsin daha... Anna Nilovna da böyle söylüyor.</p>

  <p class="normal">Elbette çok gençtim. Bunu hemen, bu kötü şartları duyunca hiddetlenmekle, köpürmekle ispat ettim. Adeta tıkanarak:</p>

  <p class="normal">— Rica ederim dayıcığım, bana şunu söyleyin, diye bağırdım. Ben gerçekten bir tımarhanede miyim, değil miyim?</p>

  <p class="normal">Dayım mahzunlaşarak cevap verdi;</p>

  <p class="normal">— Aa kardeşim, sen de hemen eleştirmeye başlıyorsun. Hiçbir şeye tahammülün yok. Neden tımarhane olsun burası? Biraz atıştık, hepsi o kadar. Yaptıklarının yutulacak şeyler olmadığını sen de kabul edersin, değil mi? Adama ne yumurtladığının farkında mısın? Ne de olsa saygıya layık yaşta bir adam...</p>

  <p class="normal">— Böyle adamların saygıya layık yaşı yoktur dayıcığım.</p>

  <p class="normal">— Yoo, artık aşırı gidiyorsun Sergey. Bu artık serbest düşünceliliktir. Gerçi akla uygun bir serbest düşünceliliği ben de hoş görürüm, ama bu ölçüyü taşırdı... Beni şaşırttın oğlum.</p>

  <p class="normal">— Darılmayın dayıcığım. Evet, kabahatliyim, ama size karşı bu kabahatim. Şu sizin Foma Fomiç'e gelince...</p>

  <p class="normal">— Bak, yine <span class="ideitalik">sizin</span>'le konuşuyorsun! Sergey, kardeşim! O kadar ayıplama onu: O, insandan kaçan, hasta bir adam, o kadar. Kusuruna bakılmaz onun... Bununla beraber asil bir adam; diyebilirim ki, dünyanın en asil adamıdır. Demin sen de şahit oldun ya, adeta nurlar saçıyordu. Gerçi bazen numaracı geveze oluyor, ama aldırış etme! Böyle olmayan insan var mı?</p>

  <p class="normal">— Ne diyorsunuz dayıcığım! Asıl, böyle hareket eden başka birisine rastlanılır mı, siz onu söyleyin.</p>

  <p class="normal">— Ee, sen de bir şey tutturdun, bir türlü dönmek istemiyorsun. Taş gibi kalbin var Seryoja, affetmesini bilmiyorsun.</p>

  <p class="normal">— Peki dayıcığım, peki. Bunu bırakalım da siz Nastasya Yevgrafovna'yı görüp görmediğinizi söyleyin.</p>

  <p class="normal">— Zaten mesele onunla ilgiliydi kardeşim. İlkin Seryoja, önemli bir karar verdik: Yarın muhakkak Foma'nın yaş gününü kutlayacağız. Çünkü yarın gerçekten onun yaş gününe rastlıyor... Saşurka iyi kızdır, ama bu meselede yanıldı. Yarın sabah, erkence, hepimiz cümbür cemaat kiliseden önce onu kutlamaya gideriz. İlyuşa ona şiirler okuyacak, içi vaftiz suyu ile yıkanmış gibi olur, gururu okşanır. Keşke sen de bizimle birlikte gelsen de onu tebrik etsen Seryoja. Belki seni tamamıyla affederdi. Barışsaydınız, ne iyi olurdu. Kırgınlığı unut artık, sen de onu kırmıştın... Çok saygıdeğer adamdır o!</p>

  <p class="normal">Sabrım iyice tükenerek:</p>

  <p class="normal">— Dayıcığım, diye bağırdım. Dayıcığım, ben sizinle işten konuşmak istiyorum, siz de... Size tekrar, tekrar soruyorum: Nastasya Yevgrafovna'nın ne durumda olduğunu biliyor musunuz?</p>

  <p class="normal">— Elbette canım, elbette! Yalnız bağırma öyle! Zaten bütün bu işler onun başının altından çıktı. Hoş yeni çıkmadı ya, ne zamandan beri var... Korkutmamak için sana bundan söz açmamıştım. Bizimkiler kızcağızı açıkça kovmak istiyorlar, bana da ille onu göndereyim diye ısrar ediyorlardı. Ne güç durumda olduğumu anlıyorsun ya. Ama çok şükür, şimdi her şey düzeldi. Onlar –sana her şeyi açıkça söyleyeyim– Nastasya Yevgrafovna'ya âşık olduğumu, onunla evlenmek, kısacası, kendimi mahvetmek istediğimi sanıyorlardı. Bunu yapsaymışım, nasıl gerçekten mahvolacağımı izah ettiler bana. Beni kurtarmak için de kızcağızı kapı dışarı etmeye karar verdiler. Bunun için annem, en çok da Anna Nilovna uğraştı. Foma şimdilik sesini çıkarmıyor. Ama ben onları yanıldıklarına inandırırım. Hem de doğrusunu söyleyeyim, senin resmen Nastenka'nın nişanlısı sayılabileceğini, buraya bu iş için geldiğini anlattım. Böylelikle onları hayli yatıştırabildim. Nastenka da kalıyor. Gerçi temelli değil, deneme gibi bir şey olacak bu, ama yine de kalıyor. Onu senin istediğini söyledim, böylece de herkesin gözünde yükselmiş oldun. En başta annemin içi rahat etti. Yalnız Anna Nilovna hâlâ mızmızlanıyor. Gönlünü almak için ne yapacağımı ben de şaşırdım. Bu Anna Nilovna'nın zoru da nedir bilemiyorum ki!</p>

  <p class="normal">— Ne kadar da yanılıyorsunuz dayıcığım! Nastasya Yevgrafovna'nın, şu anda kaldıysa bile, yarından tezi yok hemen buradan gideceğinin farkında değil misiniz? Babasının bugün buraya sırf onu almak için geldiğini biliyor musunuz? Bunun kararlaştırılmış olduğunu bana bizzat kendisinin söylediğinden, son olarak da size benimle selam yolladığından haberiniz var mı?</p>

  <p class="normal">Dayım, ağzı bir karış açılmış, olduğu yerde kalakaldı. Ürperir gibi oldu, içinden gelen bir çığlık kopardı.</p>

  <p class="normal">Bir saniye kaybetmeden ona Nastenka ile nasıl konuştuğumu, kendisine nasıl evlenme teklif ettiğimi, onun nasıl kesin olarak reddettiğini ve kızın bu yüzden nasıl kızdığını anlattım. Buradan giderek, onu Tatyana İvanovna ile evlenmekten kurtarmayı ümit ettiğini de söyledim. Hiçbir şeyi saklamadım. Hatta haberlerin tatsız kısmını büyüterek anlattım. Dayımın kesin kararlar alabilmesi için onu önceden tam bir şaşkınlığa düşürmek istiyordum. Bunu başardım da... Başını elleri arasına alarak, farkında olmaksızın:</p>

  <p class="normal">— Nerede o?.. Nerede şimdi, bilmiyor musun?.. diye bağırdı.</p>

  <p class="normal">Korkudan sararmıştı. Ümitsizlikle:</p>

  <p class="normal">— Ben de buraya gelirken, budala gibi sanki her şeyin yoluna girdiğini sanıp rahat etmiştim, diye mırıldandı.</p>

  <p class="normal">— Şimdi nerede olduğunu bilmiyorum, ama demin, o bağrışmalar başlayınca yanınıza gitmek istiyordu. Herkesin önünde bunları söylemek istiyordu. Belki de bırakmadılar...</p>

  <p class="normal">— Bırakırlar mı hiç?!.. Kim bilir, neler yapacaktı orada. Öyle coşkulu, öyle gururludur ki!.. Ama nereye gidecek o, nereye? Nereye?.. Sana da aşkolsun oğlum! Neden reddetti seni sanki? Ne anlamsız şey! Kendini beğendirmen lazımdı. Niye böyle duruyorsun, cevap ver Tanrı aşkına?</p>

  <p class="normal">— İnsaf edin dayıcığım... Bu da sorulacak şey mi yani?</p>

  <p class="normal">— Ama bu böyle de olamaz. Onunla mutlaka evlenmelisin Sergey, mutlaka. Seni Petersburg'dan bunun için getirttim. Onu mutlu etmelisin; o buradan kovulmamalı, karın, evimizin gelini olunca kovamazlar artık. Düşünsene, kız nereye gidebilir? Buradan ayrılınca hali nice olur? Mürebbiye mi olsun?.. Anlamsız, saçma bir hareket olur bu... Öte yandan iş buluncaya kadar nasıl geçinecekler? İhtiyarın başında tam dokuz can var; aç açına yaşıyorlar. Bu çirkef dedikodular yüzünden çıkarsa, ne onun ne de babasının benden metelik almayacaklarını da biliyorum. Hem bu şekilde gitmesi son derece feci! Yüzde yüz bir rezalet kopacağını biliyorum! Bütün aileye o baktığı için, birkaç aylığını peşin almıştı. Diyelim ki namuslu, kibar bir aile bulduk. Onu mürebbiyelik için tavsiye ettim... Hoş böyle kibar, gerçekten kibar insanları nerede bulacaksın ya?.. Bununla beraber, büsbütün yok değil; hatta pek çok bulunuyor böyleleri... Tanrı'nın gücüne gitmesin! Ama bu da tehlikeli iş: İnsanlara güven olmaz ki. Yoksul kişi vesveseli olur, kızcağız yedirilen ekmeğe, gösterilen içtenliğe karşılık sürekli kendisine hakaret edileceğinin korkusunu taşır. Gerçekten de hakaret ederler, halbuki o öyle onurludur ki... O zaman... o zaman ne olacaktır artık sen düşün. Ya, bir de karşısına bir kadın avcısı, alçağın biri çıkarsa?.. Elbette Nastenka onun suratına tükürecektir; bunu yapacağını biliyorum. Bununla beraber, teres ona hakaret eder. Bu ne de olsa, kızın şerefine zarar verebilir, lekelenir, o zaman da... Öf, kafam çatlayacak neredeyse!.. Hey Tanrım!..</p>

  <p class="normal">Biraz merasimli bir tavırla:</p>

  <p class="normal">— Kusura bakmayın, ama size bir şey soracağım... diye söze başladım. Ama bana darılmayacaksınız. Soruma vereceğiniz cevap birçok şeyi halledebilir. Hatta size bu soruyu sormaya hakkım var dayıcığım.</p>

  <p class="normal">— O da neymiş? Ne sorusuymuş bu?..</p>

  <p class="normal">— Bana, Tanrı'nın huzurundaymışız gibi, dobra dobra, açıkça söyleyin: Nastasya Yevgrafovna'yı biraz sevmiyor musunuz siz?.. Onunla evlenmek istemez miydiniz? Düşünün bir kere: Onu buradan sırf bu yüzden atmak istiyorlar.</p>

  <p class="normal">Dayım en taşkın sabırsızlığı gösteren bir hareket yaptı:</p>

  <p class="normal">— Ben mi? Seviyor muyum?!.. Onu ha!.. Bunlar ya akıllarını kaçırmış, yahut da bana karşı elbirliği yapmışlar. Seni buraya, çıldırmış olduklarını ispat için getirtmedim mi zaten? Peki, ama seni niçin onunla evlendirmek istiyorum?.. Bunların hepsi de oynatmış!</p>

  <p class="normal">— Mademki böyle dayıcığım, müsaade buyurun da her şeyi söyleyeyim. Bir kere bu tahminde hiçbir kötülük görmediğimi size açıkça söyleyeyim. Tam tersine, bu kadar sevdiğinize göre, onu mutlu edecektiniz; dilerim olur da. Tanrı birbirinize bağışlayıp bahtiyar etsin.</p>

  <p class="normal">Dayım adeta dehşet içinde:</p>

  <p class="normal">— Aman oğlum, neler söylüyorsun! diye bağırdı. Hem bunlardan bu kadar soğukkanlılıkla nasıl bahsedebilirsin? Zaten sen hep telaş içindesin kardeşim. Sende böyle bir özellik seziyorum. Şu söylediklerinin anlamsızlığına bak! Başka türlü değil, sadece öz kızımmış gibi baktığım bu çocukla nasıl evlenirim ben, düşünsene bir kere! Ona başka gözle bakmak benim için hem ayıp, hem de günahtır, ihtiyar bir adamım ben, o ise henüz bir çiçektir. Foma da bunu aynı sözlerle açıklamıştı. Kalbim ona karşı baba sevgisiyle doluyken, sen evlenmekten söz <span class="ideitalik">açıyorsun</span>. Belki de minnettarlığını göstermek için bunu kabul edecekti. Ama sonunda onun bu duygusundan faydalandığım için beni küçük görmeye başlayacaktı. Hem onu mahvetmiş olacak, hem de bana karşı bağlılığını kaybedecektim. Oysa yavrucuğuma canımı bile vermeye hazırım! Onu Saşa kadar, hatta açık söyleyeyim, ondan da çok seviyorum. Saşa öz kızımdır; bunu bağrıma basarak kendim kızım yaptım. Yoksulluktan kurtardım, büyüttüm. Nurlar içinde yatsın, meleğim Katya da onu severdi; ona evladımız gibi bakmamı vasiyet etti. Okuttum; Fransızca konuşur, piyano çalar, kitap okur, falan... Öyle tatlı bir gülümsemesi var ki... Hiç dikkat ettin mi Seryoja? Sanki seninle alay ediyormuş gibi, oysa alay etmek aklından geçmez, sevgisini gösterir bu... Ben de sen onu isteyince, bizimkiler Nastenka ile ilgili olmadığıma inanır da artık bu çirkin lafları ortaya atmaktan vazgeçerler sanmıştım. Kızcağız rahat, huzur içinde aramızda kalır diye umuyordum. Ne kadar bahtiyar olacaktık hepimiz! İkiniz de çocuklarımsınız, aşağı yukarı ikiniz de öksüz olarak elimde büyüdünüz. Sizleri ne kadar, ne kadar sevecektim bilemezsiniz!.. Canımı verecektim sizlere... Hiç ayrılmayacaktık. Ah, çok mutlu olacaktım, çok!.. Neden insanlar böyle birbirine kızarlar, kırılırlar, birbirinden nefret ederler?.. İmkân olsaydı onlara her şeyi anlatacaktım, içimi, olduğu gibi dökecektim. Ah Tanrım!</p>

  <p class="normal">— Dediğiniz doğru dayıcığım, ama ne yapalım ki beni reddetti.</p>

  <p class="normal">Dayım düşünceli bir tavırla:</p>

  <p class="normal">— Demek reddetti... Hımm!.. Biliyor musun Sergey, seni reddedeceğini zaten içim söylüyordu bana... diye mırıldandı.</p>

  <p class="normal">Sonra yüksek sesle:</p>

  <p class="normal">— Ama hayır, dedi. İnanamıyorum, imkânı yok! Bu her şeyin altüst olması demektir. Belki sen beceriksizlik ettin, sakınmadan konuştun, küçümsedin onu, belki de komplimanlar yapmaya kalkıştın. Bana her şeyi olduğu gibi bir kere daha anlat Sergey.</p>

  <p class="normal">Olanları en ince noktasına kadar bir kere daha tekrarladım. Nastenka'nın buradan gitmekle dayımı Tatyana İvanovna'dan kurtarmayı ümit ettiğini anlatırken o acı acı gülümsedi.</p>

  <p class="normal">— Kurtarmak ha!.. dedi. Yarın sabaha kadar...</p>

  <p class="normal">Korku ile:</p>

  <p class="normal">— Aman dayıcığım, Tatyana İvanovna ile evleneceğinizi söylemek istemiyorsunuz ya! diye haykırdım.</p>

  <p class="normal">— Nastya'nın yarın kovulmamasını başka nasıl sağlayabilirdim?.. Yarın ötekini isteyeceğim; resmen söz verdim.</p>

  <p class="normal">— Demek kararınızı verdiniz dayı.</p>

  <p class="normal">— Ne yapayım kardeşim, ne yapayım? Yüreğim parçalanıyor, ama karar verdim bir kere. Yarın isteyeceğim. Düğün gürültüsüzce, aile arasında yapılacak. Zaten böyle yapılması daha iyi... Sen de şahidim olursun artık. Hatta bizimkilere bundan söz açtım bile. Bu yüzden bir zaman için kovamayacaklar seni. Ne yapalım birader!.. "Çocuklar için para lazım" diyorlar. Eh, çocuklar için insan ne yapmaz ki! Başaşağı kalkıp takla bile atarsın... Hem belki doğru olan da budur. Ailem için bir şeyler yapmalıyım. Boyuna asalak gibi oturmam doğru değil.</p>

  <p class="normal">Elimde olmayarak:</p>

  <p class="normal">— Ama o delinin biri, dayıcığım! diye bağırdım; kalbim sızlıyordu.</p>

  <p class="normal">— Sen de amma büyütüyorsun. Deliymiş... Hiç de deli değil. Başından çok felaket geçmiş bir kızcağız. Ne yapalım, akıllısını almak isterdik, ama... Hoş bazen akıllılar da pek matah çıkmıyor ya! O ise çok iyi kalplidir. Bilsen, ne asil bir ruhu var.</p>

  <p class="normal">Ümitsizlik içinde:</p>

  <p class="normal">— Aman Tanrım, bayağı razı olmuş buna!.. diye söylendim.</p>

  <p class="normal">— Olmayıp da ne yapayım? İyiliğim için uğraşıyorlar. Hem de önünde sonunda kurtuluş yok bana, nasıl olsa evlendireceklerini biliyor, bunu hissediyorum. Bari bu yüzden de bir kavga çıkmadan olsun bitsin. Sana açıkça söyleyeyim Seryoja: Ben buna bir dereceye kadar memnunum da. Karar verdikten sonra sanki sırtımdan bir yük kalkmış gibi oldu, ferahladım. Buraya hemen hemen tamamen sakin olarak geldim. Kısmetim böyleymiş! Üstelik kârdayım da: Çünkü Nastya yanımızda kalacak. Zaten bu şartla razı oldum. Halbuki o da kaçmak istiyor... Hayır hayır, olmaz böyle şey!</p>

  <p class="normal">Dayım bu sözleri bağırırcasına söyledi ve ayağını yere vurdu. Sonra, kararını vermiş bir adam tavrıyla:</p>

  <p class="normal">— Bana bak Sergey, beni burada bekle, diye ekledi. Bir yere gitme, ben çabucak dönerim.</p>

  <p class="normal">— Nereye gidiyorsunuz dayı?</p>

  <p class="normal">— Belki onu görürüm Sergey. Her şey anlaşılır; emin ol, her şey anlaşılacaktır. O zaman, o zaman... Sen de onunla evlenirsin! Söz veriyorum sana.</p>

  <p class="normal">Dayım hızla odadan çıktı, eve doğru gitmeyerek bahçeye saptı. Pencereden baktım.</p>
</body>
</html>