<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">IV<br class="chapter"/>
  Çayda</h2>

  <p class="normal">Çay, demin Gavrila ile karşılaştığım taraçaya çıkan odada içiliyordu.</p>

  <p class="normal">Ne şekilde karşılanacağım hakkında dayımın esrarlı kehanetleri beni hayli meraklandırmıştı. İnsan gençlik çağında bazen pek mağrur oluyor. Aşırı derecede izzetinefis sahibi her genç, hemen hemen her zaman ürkektir. Bunun için benim de şu olaya fena halde canım sıkıldı. Kapıdan içeri girer girmez çay masasının etrafında toplanmış olan ev halkı ile karşılaştım. Tam o sırada ayağım halıya takıldı, sendeledim; kendimi toplayayım derken, odanın ortasına fırlayıverdim. Birden geleceğimi, aile şerefimi, her şeyimi kaybetmiş gibi bozuldum. Pişmiş ıstakoz gibi kızarmış bir yüzle olduğum yerde hiç kıpırdamadan duruyor, bön bön odadakilere bakıyordum. Aslına bakılırsa, bu sendeleme pek önemsiz bir şeydi. Bunu sadece o günkü ruh halim dolayısıyla hikâyemin bazı şahıslarına karşı aldığım durumu, onların üzerimde yaptıkları etkiyi belirtmek için anlatıyorum. Selam vermek istedim, ama bitiremeden daha çok kızardım, dayıma doğru atılıp ellerine sarıldım. Tıkanarak:</p>

  <p class="normal">— Merhaba dayıcığım! dedim.</p>

  <p class="normal">Daha başka ve daha nükteli bir şey söylemek istememe rağmen, ağzımdan birdenbire yalnız şu "Merhaba" lafı çıkıvermişti.</p>

  <p class="normal">Benim hesabıma üzülüp duran dayım:</p>

  <p class="normal">— Merhaba canım, merhaba! cevabını verdi. Ama biz selamlaşmıştık zaten.</p>

  <p class="normal">Sonra fısıldayarak:</p>

  <p class="normal">— Tanrı aşkına utanmayı falan bırak! Bu hal herkesin başına gelebilir, diye ekledi. Hem daha ne çeşitleri olur!.. Yerin dibine geçmek istersin de...</p>

  <p class="normal">Ardından önce annesine;</p>

  <p class="normal">— Anneciğim, size bizim delikanlıyı takdim edeyim, dedi. Biraz sıkıldı, kusura bakmayın. Herhalde seveceksiniz onu!</p>

  <p class="normal">Sonra ötekilere döndü:</p>

  <p class="normal">— Yeğenim Sergey Aleksandroviç.</p>

  <p class="normal">Hikâyeme devam etmeden önce, aziz okuyucum, size içine girdiğim çevreyi iyice tanıtmama izin verin. Buna hikâyemin akışı için ihtiyaç da var.</p>

  <p class="normal">Odada birkaç kadın ve dayımla benden başka iki erkek vardı. Bu kadar görmeyi arzuladığım, daha o zamandan beri kendisinin bu evin tam bir hâkimi olduğunu anladığım mahut Foma Fomiç yoktu. Yokluğu sanki odanın ışığını bile söndürmüştü... Herkesin somurtmuş, endişeli olduğu ilk bakışta belli oluyordu. O anda bozulmuş ve üzgün olmama rağmen bunu ben de sezmiştim. Mesela dayımın serbest görünmeye çalıştığı halde, aşağı yukarı benim kadar sıkıntı içinde olduğunu görüyordum. Kalbinin ağır bir yük altında eziliyormuş gibi olduğu muhakkaktı.</p>

  <p class="normal">Odadaki erkeklerden biri henüz çok genç, yirmi beş yaşlarında bir adamdı. Bu, dayımın zekâsıyla ahlakını göklere çıkardığı Obnoskin'di. Bu zat hiç hoşuma gitmedi. Üzerindeki her şeyde bayağı bir şıklık özentisi vardı. Elbisesi şık olmakla beraber yeni değildi ve yoksulcaydı. Yüzü bile hırpalanmış görünüyordu. Hamam böceklerinin bıyıklarını andıran kumral bıyıkları tutam tutam çıkmış, bir şeye benzemeyen sakal müsveddesi, serbest ve hatta belki de özgür düşünceli görünmek için bırakılmış gibiydi.</p>

  <p class="normal">Obnoskin durmadan gözlerini kırpıştırıyor, yapmacık, acı bir alaycılıkla gülümsüyor, oturduğu sandalyede kırıtıp duruyordu. İkide bir saplı gözlüğüyle bana bakıyor, ama ben o yana baktıkça, hemen gözlüğünü indiriyor, adeta benden çekiniyordu.</p>

  <p class="normal">Öteki bay da genç, henüz yirmi sekiz yaşlarındaydı. Bu, uzaktan kuzenim olan Mizinçikov'du. Gerçekten son derece sessiz bir adamdı. Çay zamanında ne ağzını açtı, ne de herkesin gülüşüne katıldı. Ama ben onda, dayımın dediği gibi, bir zavallılık da görmedim. Tam tersine, açık kestane rengi gözleri onun iradeli, sağlam karakterli bir adam olduğunu gösteriyordu.</p>

  <p class="normal">Mizinçikov esmer, siyah saçlı, oldukça da güzel bir adamdı. Giyinişi de düzgündü. Bunun dayımın hesabından sağlandığını sonradan öğrendim.</p>

  <p class="normal">Bayanlar içinde önce, müthiş hırçın ve kansız yüzüyle Matmazel Perepelitsina'yı fark ettim. Ondan ayrıca söz açacağım. General karısının yakınında oturuyordu. Saygı göstererek, tam yanına değil de biraz arkasına geçmiş, ikide bir eğilerek velinimetinin kulağına bir şeyler fısıldıyordu.</p>

  <p class="normal">İki üç yaşlı dalkavuk kadın, pencerenin yanına dizilerek oturmuş, gözlerini dört açmış, hanımefendileri general karısına bakıyor, saygı içinde çaylarını bekliyorlardı.</p>

  <p class="normal">Beni ilgilendiren bayanlardan biri, şeklini, kalıbını kaybetmiş, şişman, ellilik, zevksiz, alacalı bulacalı giyinmiş bir kadındı. Galiba allık da sürmüştü. Dişleri hemen hemen yok gibiydi; yerlerinde siyahlaşmış, kırılmış parçacıklar sivriliyordu. Ama bu hali, incecik bir sesle cırlayarak konuşmasına, göz kırpıştırmasına ve adeta süzgün bakışlarla etrafa bakmasına engel olmuyordu. Kadıncağızın üzerinde, üstelik süs makamında, zincirler, köstekler de vardı. Mösyö Obnoskin gibi, o da ikide bir saplı gözlüğünü üzerime çeviriyordu. Bu kadın Obnoskin'in annesiydi. Sessiz bir kadın olan teyzem Praskovya İlyiniçna çay dağıtıyordu. Uzun ayrılık yıllarından sonra beni kucaklayıp, bu vesileyle biraz ağlamak istediği belliydi. Ama cesaret edemiyordu. Sanki burada yapılmak istenen her hareketi önleyen bir yasak vardı. Teyzemin yanında çok güzel, kara gözlü, on beş yaşlarında bir kız oturuyordu. Çocukça bir merakla benden bakışlarını ayırmayan bu kızcağız kuzinim Saşa idi.</p>

  <p class="normal">Sonra, belki de herkesten çok dikkatimi çeken garip bir bayan vardı. Giyinişi gayet göz alıcıydı ve yaşına hiç uygun değildi. Çünkü kendisi bir hayli yaşlıydı, hiç olmazsa otuz beşinde vardı. Yüzü çok zayıf, solgun, kuruydu ve son derece heyecanlı bir kadın olduğunu belirtiyordu. İkide bir, hareket ettikçe, yahut heyecanlandıkça solgun yanakları al al oluveriyordu. Zaten durmadan heyecanlanıyor, oturduğu iskemlede kıpırdanıyor, bir an olsun rahat duramıyordu.</p>

  <p class="normal">Beni hırslı bir merakla inceleyerek boyuna kâh Saşenka'nın, kâh öbür yanında oturan bayanın kulağına bir şeyler fısıldıyordu. Sonra da çocukça, içten, neşeli kahkahalarla gülmeye başlıyordu. Tuhaf değil mi, bayanın bütün bu acayiplikleri kimsenin dikkatini çekmiyordu, bu konuda oradakiler sanki önceden sözleşmiş gibiydiler.</p>

  <p class="normal">Bayanın, dayımın kendisiyle evlenmesi istenilen, zenginliği yüzünden bütün evde gözünün içine bakılan ve dayımın deyişiyle, "hayalci" Tatyana İvanovna olduğunu anlamakta gecikmedim. Bununla birlikte, mavi, uysal bakışlı gözleri hoşuma gitti. Gözlerinin etrafında tek tük kırışıklıklar belirdiği halde, bakışları o kadar saf, neşeli ve iyilikle doluydu ki, insan onunla göz göze gelmekten haz duyuyordu.</p>

  <p class="normal">Hikâyemin gerçek "kahraman"larından biri olan bu Tatyana İvanovna'dan ileride daha uzun boylu söz açacağım: Pek dikkate değer bir hayat hikâyesi vardır.</p>

  <p class="normal">Çay içilen odaya, benim girişimden beş dakika sonra, bahçeden, güzel bir çocuk, yarın isim günü kutlanacak olan kuzenim İlyuşa koşarak girdi. İki cebi aşıklarla doluydu, elinde de bir topaç vardı. Arkasından, fidan boylu, soluk benizli, adeta yorgun görünen, ama çok güzel bir genç kız girdi. İnceleyen, güvensiz, hatta ürkek bakışını odadakilerin üzerinde gezdirdi. Bana dikkatli dikkatli baktı, sonra Tatyana İvanovna'nın yanına oturdu. Kalbimin elimde olmayarak küt küt attığını hatırlıyorum. Genç kızın sözü geçen mürebbiye olduğunu hemen anladım... Odaya girer girmez dayımın ona seri bir bakış fırlattığını hatırlıyorum.</p>

  <p class="normal">Yüzü fena halde kızarmış olan dayım eğilerek İlyuşa'yı yerden kaldırdı, öpeyim diye bana uzattı. Madam Obnoskina'nın da önce dik dik dayıma baktığını, sonra da alaycı bir gülümsemeyle saplı gözlüğünü mürebbiyeye çevirdiğini fark ettim. Dayım adamakıllı bozuldu. Ne yapacağını şaşırarak Saşenka'yı benimle tanıştırmak üzere yanına çağırdı. Ama kız oturduğu sandalyede doğrularak, olduğu yerde sessizce, ciddi bir gururla reverans yaptı. Kendine yakışan bu hareketi pek beğendim. O anda zavallı teyzem Praskovya İlyiniçna da dayanamadı. Çay dağıtmayı bir yana bırakarak göğsüme atıldı. Ona bir çift lakırdı söylemeye zaman bulamadan Matmazel Perepelitsina'nın tiz sesi duyuldu:</p>

  <p class="normal">— Galiba Praskovya İlyiniçna annelerini (general karısı) unuttular... Anneniz çay istediler, koymadınız, bekliyorlar orada...</p>

  <p class="normal">Praskovya İlyiniçna beni bırakarak olanca hızıyla ödevinin başına koştu.</p>

  <p class="normal">İçimizde en önemli şahsiyet, herkesin önünde el pençe divan durduğu general karısı, sıska, hırçın, matem elbisesi giymiş bir kocakarıydı. Hırçınlığı daha çok ihtiyarlığından, kafasında eskiden de oldukça az bulunan aklının büsbütün kayboluşundan ileri geliyordu. Eskiden de kavgacıydı, ama general karısı olunca daha aptal, daha kibirli olmuştu. Kızdığı zaman ev cehenneme dönüyordu. Kızması iki çeşitti. Ya sessizdi: Kocakarı günlerce ağzını açmaz, ısrarla kimseyle konuşmazdı. Önüne konulan her şeyi iterek yere fırlatırdı. Yahut tam tersine, büsbütün çene kesilirdi. Bu, büyükannemin –general karısı büyükannem oluyordu– birdenbire ümitsizliğe kapılmasıyla kendini gösterirdi. Kıyamet kopacağını, evinin barkının yıkılacağını, onu sefalet ve kederlerin beklediğini söylemeye başlardı. Önsezilerden ilham alarak, parmaklarıyla başına gelecek felaketleri sayar, hesabını yaparken adeta zevk ve heyecan duyardı.</p>

  <p class="normal">Söylediklerine göre, her şeyi önceden anlar, önceden bilirmiş... Ancak, "bu evde" susmak zorunda olduğu için sesini çıkarmıyormuş... "Eğer ona saygı göstermiş, vaktinde sözünü dinlemiş olsaymışlar vs. vs..." diye devam ederken, dalkavuk sürüsü ile Matmazel Perepelitsina kafa sallardı. Foma Fomiç de bütün ciddiyetiyle onu onaylardı.</p>

  <p class="normal">Kendisine takdim edildiğim anda fena halde öfkeliydi. Hem de galiba üzerinde o korkunç, sessiz öfkesi vardı... Ona hepsi korka korka bakıyordu. Yalnız Tatyana İvanovna'nın keyfi yerindeydi.</p>

  <p class="normal">Dayım, özellikle biraz da resmi bir tavır takınarak, beni büyükannemin yanına götürdü. Kadın, suratını ekşiterek çay fincanını hızla itti. Perepelitsina'ya döndü, dişleri arasından sözlerini uzata uzata:</p>

  <p class="normal">— Haa, şu voltijör mü?..<sup class="calibre2"><a href="Stepancikovo_Koyu_split_023.html#footnote-100-19" id="footnote-100-19-backlink">[19]</a></sup> deyiverdi.</p>

  <p class="normal">Bu anlamsız söz beni büsbütün şaşırttı. Bana niye voltijör dediğini bir türlü anlayamadım. Ama büyükannemde bu çeşit sözlerin bini bir paraydı.</p>

  <p class="normal">Perepelitsina, kulağına eğilerek bir şeyler fısıldadı. Kocakarı öfkeyle elini salladı. Ağzım açık, sorgu dolu bakışımı dayıma dikmiş duruyordum. Hepsi bakıştılar. Obnoskin sırıttı bile. Bu bana fena halde dokundu. Dayım da biraz bozuldu.</p>

  <p class="normal">— Bazen saçmalar böyle... diye fısıldadı. Aldırma sen, bir şey değil, iyi kalpli oluşundan yapıyor. Sen asıl kalbe bak!..</p>

  <p class="normal">Birdenbire Tatyana İvanovna'nın çınlayan sesi duyuldu:</p>

  <p class="normal">— Evet, kalbe... kalbe!..</p>

  <p class="normal">Tatyana İvanovna benden gözlerini hiç ayırmıyor, nedense bir türlü yerinde rahat duramıyordu. İhtimal, fısıltıyla söylenen "kalbe" sözü kulağına gitmişti. Sözünü bitirmedi; oysa devam etmek, bir şeyler söylemek istediği belliydi. Bozulduğundan mı, başka sebepten mi, birdenbire sustu, dehşetli kızardı, mürebbiyeye doğru eğilerek kulağına bir şeyler fısıldadı. Sonra da ağzını mendiliyle kapatıp koltuğun arkalığına yaslanarak, isteri buhranı geçiriyormuş gibi kahkahalar salıverdi. Şaşkınlık içinde herkese ayrı ayrı baktım. Lakin hepsinin sanki olağanüstü bir şey olmamış gibi, gayet ciddi durmaları pek garibime gitti. Nihayet bana da çay verdiler; böylelikle biraz kendimi toplayabildim. Bilmem neden, bayanlarla tatlı bir sohbete girişmek zorundaymışım gibi geldi.</p>

  <p class="normal">— Demin, utanmış olmam ihtimalinden bahsederken haklıydınız dayıcığım, diye başladım.</p>

  <p class="normal">Sonra, yaltaklanmak isteyen bir gülümsemeyle Madam Obnoskina'ya dönerek devam ettim:</p>

  <p class="normal">— Ne yalan söyleyeyim, şimdiye kadar bir bayan topluluğunda hemen hemen hiç bulunmamıştım. Bu yüzden, girişim de, odanın ortasında durakalışım da pek gülünç, hatta pek pısırıkça oldu, değil mi? "Kılıbık"ı<sup class="calibre2"><a href="Stepancikovo_Koyu_split_023.html#footnote-100-20" id="footnote-100-20-backlink">[20]</a></sup> okudunuz mu?</p>

  <p class="normal">Bu sözleri söylerken büsbütün bozulmuştum. Yılışma derecesine vardırdığım yakınlık yüzünden kızardım ve beni yukarıdan aşağıya sırıtarak süzen Mösyö Obnoskin'e hiddetle baktım.</p>

  <p class="normal">Konuşmanın yoluna girmesine ve benim de kendimi toparlamaya başladığıma içtenlikle sevinen dayım, birdenbire coşarak:</p>

  <p class="normal">— Öyledir öyle!.. diye bağırdı. Bu bir şey değil birader. Bozuldun, o kadar... Ben sosyeteye ilk girdiğim zaman inanır mısın, yalan bile söylemiştim. Gerçekten öyle Anfisa Petrovna! Enteresan bir şeydir bu. Anlatayım da dinleyin. Askeri okula yeni girmiştim. Moskova'ya gelir gelmez, elimde tavsiye mektubu, nüfuzlu bir bayanın evine yollandım. Son derece kibirli kadındı! Ama ne derlerse desinler, çok iyi kalpliydi doğrusu! Gittim, kabul ettiler. Salon hıncahınç doluydu. Hep de kodamanlar... Selam verdim, oturdum. Kadın, hal hatırdan sonra, hemen: "Nasıl, köylerin filan var mı?" diye sordu. Dikili çubuğum bile yoktu!.. Ne cevap vereyim? Utancımdan yerin dibine geçiyordum. Herkes bana (zavallı bir öğrenciye!) bakıyordu. Dobra dobra: "Hayır, bir şeyciğim yok," deseydim olmaz mıydı sanki? Hiç şüphesiz daha kibarca düşecekti, çünkü gerçeği söylemiş olacaktım. Yapamadım: "Var," dedim. "Yüz on yedi köylü sahibiyim." Üstelik şu on yediyi de ne diye uydurmuştum acaba? Bari yuvarlak hesap yalan söyleseydim... değil mi? Bir dakika sonra tavsiye mektubundan züğürdün biri olduğum açığa çıktı. Böylelikle yalanım anlaşılmış oldu. Ne yapmalıydım? Tabanları yağlayarak kaçtım, bir daha da o semte uğramadım. O zamanlar bir şeyciğim yoktu. Bugün elimdeki beş yüz canın üç yüzü, amcam Afanasiy Matveyiç'ten, iki yüz küsuru da Kapitonovka ile birlikte büyükannem Akulina Panfilovna'dan kaldı... İşte o zamandan beri yalan söylemeye tövbeliyim.</p>

  <p class="normal">Obnoskin alaylı bir gülümseyişle:</p>

  <p class="normal">— Sizin yerinizde olsaydım, tövbe etmezdim, dedi. İnsan hali bu, ileride ne olacağını Tanrı bilir.</p>

  <p class="normal">Dayım saflıkla sözlerini onayladı:</p>

  <p class="normal">— Öyle ya, doğru; Tanrı bilir ne olacağını...</p>

  <p class="normal">Obnoskin koltuğuna yaslanarak alabildiğine gülmeye başladı. Annesi de gülümsedi. Matmazel Perepelitsina fısıltılı bir sesle pis pis sırıttı. Tatyana İvanovna bile, niye olduğunu bilmediği halde ellerini çırpa çırpa güldü. Kısacası, anladığıma göre, dayımı kendi evinde hiçe sayıyorlardı. Saşenka, hiddetle parlayan gözleriyle Obnoskin'e dik dik bakıyordu. Mürebbiye kızardı, başını eğdi. Dayım hayretle hepimize bakarak:</p>

  <p class="normal">— Ne o?.. Ne oldu? diye şaşkın şaşkın sordu.</p>

  <p class="normal">O sırada kuzenim Mizinçikov, biraz ötede sessiz sessiz oturuyordu. Herkes gülerken o gülümsemedi bile. Bir yandan çayını içiyor, bir yandan da filozofça bir bakışla odadakileri süzüyordu. Arada bir, can sıkıntısından, eski alışkanlığıyla ıslık çalacak gibi oluyor, ama tam vaktinde kendini topluyordu. Dayıma takılan bana da takılmak isteyen Obnoskin'in Mizinçikov'a bakmaya cesaret edemediğini fark ettim. Fark ettiğim bir nokta da, sessiz kuzenimin bana sık sık göz ucuyla bakmasıydı. Hatta açıktan açığa, merakla, sanki nasıl bir adam olduğumu öğrenmek istiyormuş gibi bakıyordu diyebilirim.</p>

  <p class="normal">Madam Obnoskina birdenbire:</p>

  <p class="normal">— <span class="ideitalik">Monsieur Serge</span>, dedi; –doğru söyledim galiba– eminim, hatta eminim ki, sizin Petersburg'da bayanlara pek ilgi gösterdiğiniz yoktur... Şimdi orada bayan toplantılarından kaçan çok, hem pek çok genç türediğini duydum. Bu bence bağışlanamayacak bir serbest düşünceliliktir. Ve açıkça söyleyeyim, beni hayrete düşürüyor küçük bey; evet, düpedüz hayrete düşürüyor!</p>

  <p class="normal">Ben de coşmuştum artık:</p>

  <p class="normal">— Evet, sosyeteye girmedim, dedim. Evime kapanır, hiç dışarı çıkmazdım. Ama bunun pek önemi yoktur sanırım. Gerçekten önemsizdir; emin olun. Artık bundan sonra herkesle tanışırım, ahbap edinirim. Lakin şimdiye kadar hep evde oturdum.</p>

  <p class="normal">Dayım işi büyüterek:</p>

  <p class="normal">— Hep bilimle uğraştı durdu, dedi.</p>

  <p class="normal">— Aman dayı... Siz de şu bilim konusunu dilinize dolamışsınız! dedim.</p>

  <p class="normal">Sonra gayet serbest bir tavırla, sırıtarak ve yine Obnoskina'ya hitap ederek:</p>

  <p class="normal">— Biliyor musunuz, dedim, dayıcığım bilime o kadar düşkündür ki, sokakta Bay Korovkin adında, mucizeler gösteren, çekirdekten yetişme bir filozof keşfetmiş; bugün bunca yıl ayrılıktan sonra karşılaşır karşılaşmaz ilk işi tabii bilim aşkıyla, sabırsızlıktan kıvranarak bana bu harikayı beklediğini anlatmak oldu...</p>

  <p class="normal">Nükteciliğimin ödülü olarak herkesin gülüşmesini beklerken, kendim de kih kih diye gülmeye başladım.</p>

  <p class="normal">General karısı Perepelitsina'ya döndü, sert bir edayla:</p>

  <p class="normal">— Kimmiş bu? Kimden bahsediyor? diye sordu.</p>

  <p class="normal">Matmazel, büyük bir memnunlukla:</p>

  <p class="normal">— Yegor İlyiç misafir çağırmışlar; diye incecik sesiyle cırladı. Yollarda bilgin topluyorlar anlaşılan.</p>

  <p class="normal">Dayım büsbütün şaşırdı. Bana sitemli bir bakışla bakarak:</p>

  <p class="normal">— Ah evet!.. Aklımdan çıkıvermiş, Korovkin'i bekliyorum, diye bağırdı. Bilim adamı, adı yüzyıllar boyunca unutulmayacak bir adam.</p>

  <p class="normal">Yutkundu, sustu. General karısı elini salladı; hem de bu defa boşa gitmedi: Masanın üstündeki fincana çarparak yere düşürdü; fincan kırıldı. Ortalığı bir telaştır aldı.</p>

  <p class="normal">Dayım mahcup oldu, fısıldayarak bana:</p>

  <p class="normal">— Kızdığı zaman hep böyledir: Eline ne geçerse fırlatır atar. Ama yalnız kızdığı zaman... Sen ona aldırma oğlum, farkına varmamış gibi davran, başka taraflara bak. Şu Korovkin lafını da niye açtın sanki?..</p>

  <p class="normal">Oysa ben zaten başka tarafa bakıyordum. O anda mürebbiye ile göz göze geldik. Bakışında sitem, hatta bir küçümseme var gibi geldi bana. Soluk yanaklarında hiddet alevcikleri parlıyordu. Bakışının anlamını anladım. Halimdeki gülünçlüğü biraz olsun giderebilmek için, dayımı gülünç göstermek gibi bayağı, çirkin bir harekette bulunmam, kızın hoşuna gitmemişti. Ne kadar utandığımı anlatamam!</p>

  <p class="normal">Kırılan fincanın telaşı geçince Anfisa Petrovna yine bülbül kesildi:</p>

  <p class="normal">— Ben de size hep Petersburg'dan söz açıyorum, değil mi? dedi. Ama güzel başkentimizde geçirdiğim hayatı hatırlamak bana öyle zevk veriyor ki!.. Çok iyi görüştüğümüz bir aile vardı. General Polovitsinleri hatırlıyor musun Pol? Hele general karısı ne cici, ne şeker şeydi! Ne olacak, aristokrat âlemi tabii... <span class="ideitalik">beau monde...</span><sup class="calibre2"><a href="Stepancikovo_Koyu_split_023.html#footnote-100-21" id="footnote-100-21-backlink">[21]</a></sup> Herhalde onlarla görüşmüşsünüzdür. Doğrusunu söyleyeyim, Petersburg'daki dostlarımız hakkında sizden epey şeyler öğreneceğimi umarak gelmenizi dört gözle bekledim.</p>

  <p class="normal">— Bunu yapamayacağıma üzgünüm; kusuruma bakmayın, diye sabırsızlıkla cevap verdim. Dediğim gibi, sosyeteyle pek az ilişkim vardı. General Polovitsin'i hiç tanımam, adını bile duymadım.</p>

  <p class="normal">Birdenbire keyfim kaçtı. Nezaketim kayboldu, üzerime hırçın, sinirli bir hal geldi.</p>

  <p class="normal">Çenesi bir türlü durmayan dayım övünerek:</p>

  <p class="normal">— Efendim, mineraloji çalışıyordu! diye söze atıldı. Birader, şu mineraloji taşlardan bahseden bilim değil midir?</p>

  <p class="normal">— Evet dayıcığım, taşlardan bahseder...</p>

  <p class="normal">— Hımm... Ne de çok bilim varmış... Hem hepsi de faydalı! Benim daha mineralojinin ne olduğundan bile haberim yok. Kulağımıza bir şeyler çalındı, ama anladığımız yok ki! Başka şeylerden şöyle böyle çakarız, lakin bilim konusunda aptalım, bunu açıkça söylüyorum.</p>

  <p class="normal">Obnoskin sırıtarak:</p>

  <p class="normal">— Demek açıkça söylüyorsunuz ha? dedi.</p>

  <p class="normal">Saşa babasına sitemle bakarak;</p>

  <p class="normal">— Babacığım! diye bağırdı.</p>

  <p class="normal">— Ne var canım?</p>

  <p class="normal">Saşenka'nın seslenişine anlam veremeyen dayım neden sonra toparlandı:</p>

  <p class="normal">— Aman Tanrım! Hep sözünüzü kesiyorum... Tanrı aşkına affedin beni Anfisa Petrovna! diye Obnoskina'dan özür diledi.</p>

  <p class="normal">Anfisa Petrovna ekşi ekşi gülümseyerek:</p>

  <p class="normal">— Ziyanı yok efendim, dedi. Yeğeninize söyleyeceklerimi söyledim zaten. Sözümü bitirirken şunu da söyleyeyim: <span class="ideitalik">Monsieur Serge</span>, –doğru, değil mi?– bu huydan mutlaka vazgeçmelisiniz. Evet bilimin, sanatın, mesela heykeltıraşlığın... kısaca, bütün yüksek konuların kendine göre çe-ki-ci tarafları vardır. Ama bunlar, bayanların yerini tutamaz. Sizi adam edecek kadınlardır delikanlı, kadınlar! Bunun için onlar olmazsa, hiçbir şey olamaz; o-la-maz delikanlı, olamaz!</p>

  <p class="normal">Yine Tatyana İvanovna'nın biraz tiz sesi duyuldu:</p>

  <p class="normal">— Olamaz, olamaz!..</p>

  <p class="normal">Sonra çocukça bir acelecilikle, tabii yüzü kıpkırmızı kesilerek:</p>

  <p class="normal">— Bakınız, size bir şey sormak istiyorum, dedi.</p>

  <p class="normal">Ona dikkatle bakarak:</p>

  <p class="normal">— Bir emriniz mi var? diye sordum.</p>

  <p class="normal">— Burada çok kalıp kalmayacağınızı öğrenmek istiyordum.</p>

  <p class="normal">— Gerçekten bilmem, işlerin gidişine bakar...</p>

  <p class="normal">— İşlerin mi?.. Ne işleri olabilir onun?.. Ah çılgın!..</p>

  <p class="normal">Tatyana İvanovna yine pancar kesilerek yüzünü yelpazesiyle örttü, mürebbiyeye doğru eğildi, bir şeyler fısıldamaya başladı. Sonra birdenbire güldü, ellerini çırpmaya koyuldu.</p>

  <p class="normal">Kaçıp gideceğimden korkuyormuş gibi, sırdaşını bırakarak acele acele bana:</p>

  <p class="normal">— Durun, durun! diye bağırdı. Size bir şey söyleyeyim mi? Siz o yaman gence benziyorsunuz... O, son derece ca-zi-beli gence!.. Saşenka, Nastenka, hatırladınız mı, o çılgına ne kadar da benziyor?.. Hatırlıyor musun Saşenka? Hani gezintide karşılaşmıştık... Beyaz yelek giymişti, bir ata binmişti. Hani çapkın, bir keresinde de saplı gözlüğüyle bana bakmıştı. Ben de, hatırlıyor musunuz, tülümle yüzümü örttüm, ama dayanamadım, arabadan uzanarak "Çapkıın, çap-kıın!" diye bağırdım. Sonra da elimdeki çiçek demetini yolun üstüne attım... Hatırlıyor musun Nastenka?</p>

  <p class="normal">Erkeklerle aklını bozmuş kızcağız, heyecan içinde yüzünü elleriyle kapadı, birden oturduğu yerden fırlayarak pencereye doğru seyirtti. Çiçek saksısından bir gül kopararak yere, benim yakınıma attı ve odadan kaçıverdi. Bu defa ortalıkta tuhaf bir hava esti. Ama general karısı birinci defada olduğu gibi tamamıyla sakindi. Anfisa Petrovna da hayret etmemişti. Sadece yüzü birdenbire endişe dolu bir hal aldı ve meraklı bir bakışla oğluna baktı. Genç kızlar kızardılar. Pol Obnoskin de, o zaman sebebini anlayamadığım bir öfkeyle sandalyesinden kalkarak pencereye yaklaştı. Dayım bana birtakım işaretler yapıyordu. Ama tam o sırada odaya giren yeni bir şahıs herkesin dikkatini kendi üzerine çekti.</p>

  <p class="normal">Dayım içten gelen bir sevinçle:</p>

  <p class="normal">— Hah, işte Yevgraf Lariyoniç!.. diye bağırdı. Tam da lafının üstüne geldi. Şehirden mi geliyorsun kardeşim?</p>

  <p class="normal">"Amma da garip insanlar! diye düşündüm. Sanki hepsini özellikle toplamışlar buraya..." Gerçekten, gözlerimin önünde geçen şeyleri henüz hiç anlayamıyor ve aralarına karışmakla, bu garip insan koleksiyonunu zenginleştirmiş olduğumu aklıma bile getirmiyordum.</p>
</body>
</html>