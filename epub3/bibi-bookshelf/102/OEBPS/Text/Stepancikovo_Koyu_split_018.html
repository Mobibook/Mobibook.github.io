<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">II<br class="chapter"/>
  Havadis</h2>

  <p class="normal">Dayım acele acele:</p>

  <p class="normal">— Sana ayaküstü uğradım kardeş, diye başladı. Hemen haber vereyim, dedim. Her şeyi öğrendim... İlyuşa, Saşa ve Nastenka'dan başka hiçbiri kiliseye gitmemiş. Annemi yine sancılar tutmuş. Şimdi Foma'ya gitmeyi kararlaştırmışlar. Beni de çağırıyorlar. Yalnız, Foma'nın isim gününü kutlayayım mı, yoksa kutlamayayım mı, bilmiyorum? Bu, önemli nokta. Sonra onlar bu olayı nasıl karşılayacaklar? Müthiş şey Seryoja!.. İçimde öyle bir duygu var ki...</p>

  <p class="normal">Acele sözünü keserek:</p>

  <p class="normal">— Tam tersine dayıcığım, dedim. Her şey mükemmel gidiyor. Bir kere bundan sonra Tatyana İvanovna ile evlenemezsiniz; bu az şey mi? Bunu size daha yolda anlatmak istemiştim.</p>

  <p class="normal">— Orası öyle canım, öyle! Ama bunlar başka meseleler... Şüphesiz, bütün bunlar Tanrı'nın emriyle oluyor. Ama ben bundan bahsetmiyorum. Ne zavallı şu Tatyana İvanovna! Neler geliyor biçarenin başına! Alçak kerata Obnoskin!.. Bununla beraber niye "alçak" diyorum? Onunla evlenseydim, ben de aynı şeyi yapmayacak mıydım?.. Ama ben hep başka şeylerden konuşuyorum... O hınzır Anfisa Petrovna'nın demin Nastya için bağıra bağıra söylediklerini duydun mu?</p>

  <p class="normal">— Duydum dayıcığım. Bu işte acele etmenizin gerektiğini anlamışsınızdır tabii.</p>

  <p class="normal">— Evet, ne pahasına olursa olsun, harekete geçmeliyim. Önemli an geldi çattı. Yalnız birader, bir noktayı hiç düşündüğümüz yok; bütün gece bununla kafamı yordum: Acaba o bana varır mı?.. Mesele burada...</p>

  <p class="normal">— İlahi dayı!.. Sizi sevdiğini kendisi söyledikten sonra...</p>

  <p class="normal">— Söyledi ama azizim, arkasından da hemen "Size dünyada varmam!" diye ekledi.</p>

  <p class="normal">— Aman dayıcığım, gerçi böyle söyledi ama... bugünkü durum bambaşka.</p>

  <p class="normal">— Öyle mi sanıyorsun? Yok Sergey, bu nazik bir iş, gayet nazik mesele. Hımm!.. Biliyor musun, bu gece canım sıkkındı, ama yine de yüreğimde bir saadet ezginliği vardı... Eh hoşça kal, kaçıyorum artık. Bekliyorlar, zaten geç kaldım. Bir iki laf atalım diye uğramıştım.</p>

  <p class="normal">Sonra yine dönerek:</p>

  <p class="normal">— Ah Tanrım! diye bağırdı. En önemli şeyi unuttum: Ona, yani Foma'ya bir mektup yazdım.</p>

  <p class="normal">— Ne zaman?</p>

  <p class="normal">— Gece. Sabah, şafakla Vidopliyasov'la yolladım. İki kâğıt doldurdum. Her şeyi olduğu gibi, açık, içten, anlattım. Nastenka ile evlenmek zorunda olduğumu yazdım. Bahçedeki buluşmamızı yaymaması için yalvardım. Annemi bu işe razı etmesi için, ruhunun asilliğine güvendiğimi bildirdim. Elbette ifadem, yazış şeklim pek iyi olmadı ama kardeşim, içimden ne geldiyse onları gözyaşlarımla ıslatarak yazdım.</p>

  <p class="normal">— Sonra?.. cevap almadınız mı?</p>

  <p class="normal">— Şimdilik hayır. Yalnız demin, takibe çıkmaya hazırlandığımız sırada antrede karşılaştım. Ayağında terlikleri, başında takkesiyle gece kıyafetindeydi. Takkeyle yatar... Bir yere kadar çıkmıştı herhalde. Hiçbir şey söylemedi, bakmadı bile. Yüzüne şöyle yan gözle bir baktım; hiç, sanki beni görmemiş gibiydi.</p>

  <p class="normal">— Ona güvenmeyin dayı. İşinizi berbat eder.</p>

  <p class="normal">Dayım ellerini sallayarak:</p>

  <p class="normal">— Hayır, hayır!.. Öyle deme kardeş! diye bağırdı. Ben eminim; hem de bu artık son ümidim. Bunu o da anlayacak, takdir edecektir. Evet dırdırcı, aksi adamdır, bunu kabul ederim, ama mertlik, yükseklik göstermek söz konusu olunca, inci gibi parlayıverir... Evet, tam bir inci gibi. Sen onu, asaletinin bütün yüksekliğine erişmiş görmedin de ondan... Fakat Tanrım! Ya gerçekten dünkü sırrımı açığa vurursa?.. O zaman ne olacak Sergey? Dünyada inanılacak ne kalır ki? Ama hayır, böyle alçak bir adam değildir o. Ben onun tırnağı olamam. Öyle başını sallama oğlum, olamam ya!</p>

  <p class="normal">Aşağıdan Matmazel Perepelitsina'nın tatsız sesi geldi:</p>

  <p class="normal">— Yegor İlyiç, anneniz sizin için meraklanıyorlar. Evi altüst ettiler, bulamadılar sizi...</p>

  <p class="normal">Bayan Perepelitsina, herhalde açık pencereden bütün konuştuklarımızı duymuş olmalıydı.</p>

  <p class="normal">Dayım telaşlandı.</p>

  <p class="normal">— Aman Tanrım, geç kaldım... Felaket! Oğlum Seryoja, Tanrı aşkına giyin de oraya gel! Sana zaten bunun için gelmiştim, birlikte gidecektik. Geliyorum Anna Nilovna, hemen, şimdi geliyorum.</p>

  <p class="normal">Yalnız kalınca Nastenka ile deminki konuşmamızı hatırladım. Dayıma bundan söz açmadığım için memnun oldum: Daha çok üzülecekti. Büyük bir fırtına kopacağını tahmin ediyor, dayımın işlerini yola koyarak Nastenka'yı nasıl isteyeceğini bir türlü aklım almıyordu. Tekrar söylüyorum, mertliğine tam olarak inandığım halde, başarıya ulaşabileceği noktasında istemeyerek içimde bir güvensizlik duyuyordum.</p>

  <p class="normal">Fakat acele davranmam lazımdı. Dayıma yardım etmeyi kendim için bir ödev sayıyordum. Hemen giyinmeye başladım. Bununla beraber, çok acele ettiğim halde özenle giyineyim diye biraz zaman kaybettim. O aralık odaya Mizinçikov girdi.</p>

  <p class="normal">— Sizi almaya geldim, dedi. Yegor İlyiç hemen gelmenizi rica ediyor.</p>

  <p class="normal">— Gidelim.</p>

  <p class="normal">Hazırdım, çıktık. Yolda:</p>

  <p class="normal">— Orada ne var ne yok? diye sordum.</p>

  <p class="normal">Mizinçikov:</p>

  <p class="normal">— Hepsi Foma'nın odasında toplandılar; cevabını verdi. Foma'nın hiç terslik ettiği yok, dalgın duruyor; az az, şöyle dişleri arasından konuşuyor. İlyuşa'yı öptü bile. Yegor İlyiç tabii bayıldı... Foma demin Perepelitsina ile isim gününü kutlamasınlar diye haber yolladı: Denemek istemiş... Kocakarı amonyak koklayıp duruyor, ama Foma sakinleştiği için o da pek heyecanlı değil. Bugünkü olayla ilgili tek söz edilmiyor. Sanki bir şey olmamış gibi. Foma susuyor da ondan ağızlarını açmıyorlar. Halbuki biz yokken, kocakarı birlikte değerlendirmek için epey yalvarıp yakarmış, kapısını zorlamış, ama bizimki çıkmamış, insanlık için dua ettiği filan yollu bir cevap vermiş. Bir şeyler kuruyor o, suratından belli. Ama Yegor İlyiç, surattan anlayacak kudrette olmadığı için Foma'nın tatlılığından pek memnun. Tam bir bebek bu Yegor İlyiç!.. İlyuşa da şiir mi ne hazırlamış, beni de sizi almaya gönderdiler.</p>

  <p class="normal">— Ya Tatyana İvanovna?</p>

  <p class="normal">— Ne olmuş Tatyana İvanovna'ya?</p>

  <p class="normal">— O da orada mı demek istiyorum? Onlarla birlikte mi?</p>

  <p class="normal">Mizinçikov, biraz soğuk bir edayla:</p>

  <p class="normal">— Hayır, odasında; cevabını verdi. Dinleniyor, ağlıyor bir yandan da... Belki de utanıyor. Şey... o mürebbiye de yanında sanıyorum. A, bu da ne? Yağmur gelecek galiba? Şu göğe bakın!</p>

  <p class="normal">Göğün bir tarafında beliren kapkara buluta bakarak:</p>

  <p class="normal">— Evet sanırım yağmur geliyor, dedim.</p>

  <p class="normal">Sonra:</p>

  <p class="normal">— Şu Obnoskin hakkında ne düşünüyorsunuz, doğru söyleyin, diye devam ettim.</p>

  <p class="normal">Bu konuda Mizinçikov'un düşüncesini öğrenmeden içim rahat etmeyecekti. Birden durdu, kızardı, ayağını yere vurarak:</p>

  <p class="normal">— Bahsetmeyin bana ondan! Hatırlatmayın bu keratayı!.. diye bağırdı. Aptalın, avanağın âlâsı!.. Böyle mükemmel işi, bu kadar parlak bir düşünceyi mahvetti... Onun dalaverelerini gözden kaçırmakla ben de eşeklik ettim tabii. Bunu açıkça söylüyorum. Belki sizin istediğiniz de buydu zaten... Ama yemin ederim, eğer işi becermiş olsaydı, belki de onu affederdim. Aptal, ahmak! Cemiyet böylelerini nasıl içinde yaşatıyor, nasıl tahammül ediyor bunlara, hayret! Niye onları Sibirya'ya sürgüne, küreğe göndermiyorlar? Ama yağma yok! Beni atlatamazlar. Denedim bir kere, bu sefer kozumuzu paylaşacağız. Şimdi kafamda yeni bir düşünce var, onu işlemekle meşgulüm. Siz hak verin canım; elin ahmağı düşüncenizi çalıp, üstelik giriştiği işi başaramazsa, onun acemiliğine kurban gitmeniz haktan reva mı? Haksızlıktır bu. Hem de şu Tatyana yüzde yüz kocaya varmalı, bu onun için ihtiyaç... Zaten henüz evlenebilir diye, onu bugüne kadar tımarhaneye sokmadılar. Size yeni düşüncemi anlatıvereyim...</p>

  <p class="normal">— Ama bunu sonraya bıraksak daha iyi olacak, diye sözünü kestim. Geldik artık.</p>

  <p class="normal">— Peki, peki; sonra olsun.</p>

  <p class="normal">Mizinçikov çarpık bir gülümseyişle dudaklarını buruşturdu.</p>

  <p class="normal">— Şimdi de... Şey, nereye gidiyorsunuz siz? Doğruca Foma Fomiç'e demiştim ya. Arkamdan gelin. Siz orasını görmediniz daha. Yeni bir komedya ile karşılaşacaksınız. Çünkü artık her şey komedya halini aldı.</p>
</body>
</html>