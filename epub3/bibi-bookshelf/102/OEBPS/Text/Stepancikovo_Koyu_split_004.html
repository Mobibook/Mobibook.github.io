<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_3">I<br class="chapter"/>
  Giriş</h2>

  <p class="normal">Dayım, Albay Yegor İlyiç Rostanev, emekliye ayrıldıktan sonra, kendisine miras kalan Stepançikovo köyüne yerleşti. Orada, ömrü boyunca malikânesinden dışarı adım atmamış, atadan, dededen mülk sahibi gibi yaşamaya başladı. Dünyada her şeyden memnun görünen, her şeye alışan insanlar vardır; emekli albay da onlardandı. Ondan daha sessiz, daha uysal bir adam güç bulunurdu. Birisi çıksa da, albaydan ciddi olarak kendisini sırtında şöyle iki verstlik bir yere götürmesini rica etse, belki de götürürdü. Öyle iyi yürekliydi ki, bir rica üzerine bütün varını yoğunu, sırtındaki gömleği ilk isteyene vermeye hazırdı. Babayiğit tavırlı bir adamdı. Uzun boylu, ince yapılıydı, yanakları kırmızıydı. Fildişi gibi beyaz dişleri, koyu sarı uzun bıyıkları, yüksek, gür, etrafı çınlatan bir sesi vardı. Kesik kesik, çabuk çabuk konuşur, güldüğü zaman ortalığı çınlatırdı. Emekliye ayrıldığı zaman, kırk yaşlarında idi. Galiba on altı yaşından beri hüsardı. Çok genç evlenmişti; karısını çılgınca severmiş ve kadın da albayın kalbinde silinmez, değerli hatıralar bırakarak öldü. Dayım bir gün elindeki köle sayısını altı yüze çıkaran Stepançikovo köyünü miras olarak aldı; askerliği bıraktı, yukarıda da söylediğimiz gibi, çocuklarıyla birlikte köye yerleşti. Doğumu annesinin hayatına mal olan oğlu İlyuşa, sekiz yaşındaydı. On beş yaşındaki büyük kızı Saşenka, annesinin ölümü üzerine Moskova'da, yatılı okulda okuyordu. Ama çok geçmeden, dayımın evi Nuh'un gemisine döndü. Bakın bu nasıl oldu:</p>

  <p class="normal">Dayım mirasa konup da emekliye ayrıldığı zaman annesi, General Krahotkin'den dul kaldı. General, annesinin ikinci kocasıydı. On altı yıl önce, dayım henüz asteğmenken evlenmişlerdi. O sıralar dayım da evlenmeyi aklından geçiriyordu. Annesi uzun zaman bir türlü razı olmamış, iki gözü iki çeşme, oğlunun ne bencilliğini, ne nankörlüğünü, ne de saygısızlığını bırakmıştı. Oğlunu, boyuna, iki yüz köleden ibaret servetinin ailesini (yani bir sürü dalkavuğu, finoları, spitz'leri<sup class="calibre2"><a href="Stepancikovo_Koyu_split_023.html#footnote-100-1" id="footnote-100-1-backlink">[1]</a></sup>, Çin kedilerini vesaireyi) bile geçindirmeye yetmediğine inandırmaya çalışıyordu. Sonra, bütün bu sitemler, çıkışmalar, haykırmalar arasında, ansızın oğlundan önce kendisi evleniverdi. Hem o zaman tam kırk iki yaşındaydı. Ama bunda da yine zavallı dayımı suçlu çıkardı. Güya evlenmesinin biricik sebebi, yuva kurma küstahlığını düşünen şu saygısız, bencil oğlunun onu ihtiyar halinde sokakta bırakması kaygısıymış...</p>

  <p class="normal">Ölen General Krahotkin gibi aklı başında bir adamın, kırk iki yaşında bir dulla evlenmesinin gerçek sebebini hiçbir zaman öğrenemedim. Kadının paralı olduğunu tahmin etmesi akla gelebilirdi. Bazı kimselerin söylediklerine göre de, general bu işi ihtiyarlıkta türlü türlü hastalığın kapısını çalacağını hissederek, dadıya ihtiyacı olacağını düşündüğü için yapmıştı. Yalnız şu nokta gayet iyi biliniyordu ki, karısıyla yaşadığı sürece, onu zerre kadar saymamış, her fırsatta kendisiyle müthiş alay edip durmuştu. General Krahotkin garip adamdı. Tahsili yarım yamalaktı, ama pek budala bir adam değildi. Herkesi küçümsüyor, hayatta hiçbir kurala bağlanmıyor, herkesle, her şeyle alay ediyordu. İhtiyarlayınca, vaktiyle pek de düzenli, dürüst olmayan yaşayışının kazandırdığı bir sürü hastalık yüzünden hırçın, sinirli, merhametsiz oldu. Memurluk hayatı başarılı geçmişti. Bununla beraber, "tatsız bir olay" yüzünden pek uygunsuz bir şekilde emekliye ayrılmak zorunda kaldı. Mahkemeden yakasını güç bela kurtardıktan başka, emekli maaşı alma hakkını da kaybetmişti. Bu hal onu büsbütün çileden çıkardı. Mali durumu hiç de iyi değildi. Bütün serveti şuradan buradan teker teker toplanmış, sayıları yüzü bulmayan köleden ibaretti. Bu hal karşısında general köşeye çekildi ve ömrünün son on iki yılını ne ile yaşadığını, kendisine kimin baktığını hiç arayıp sormaya lüzum görmeden geçirdi. Bununla beraber, rahatına düşkündü, masrafını kısmıyordu, özel arabası vardı. Kısa bir zaman içinde kötürüm oldu. Böylelikle hayatının son on yılını tekerlekli koltuğunda tamamladı. Koltuğunu, altı ayak boyunda iki uşak iterdi. Bunlar, generalden yakası açılmadık küfürlerden başka tek söz işitmemişlerdi. Arabayı, uşakları, koltuğu sağlayan hep o hayırsız evlattı. Elindeki son meteliğine varıncaya kadar annesine gönderiyordu; çiftliğini birkaç kere ipotek ettirmiş, kendini her şeyden yoksun ederek, o zamanki haline göre, ödeyemeyeceği borçlara girmişti. Ama yine de, bencil, nankör evlat olmaktan yakasını kurtaramamıştı.</p>

  <p class="normal">Dayım çabuk kanan bir adamdı, sonunda kendisi de bencil olduğuna inandı, hem kendine ceza olsun, hem de bencil olmadığını göstersin diye, gönderdiği paranın miktarını artırdıkça artırdı. Generalin karısı kocasına tapınırdı. Bununla beraber, onu en çok general olduğu için beğeniyor, karısı olduğu için kendine de generallik geçtiğini düşünüyordu.</p>

  <p class="normal">Evde bayanın ayrı bir dairesi vardı. Orada kocası yarı ölü bir halde yatarken, dalkavuklar, şehir dedikoducuları ve köpekler arasında sefa sürüyordu. Bayan Krahotkina, şehirde önemli bir şahsiyetti. Dedikodular; vaftizlere, vaftiz analığına, düğünlere, takdis analığına<sup class="calibre2"><a href="Stepancikovo_Koyu_split_023.html#footnote-100-2" id="footnote-100-2-backlink">[2]</a></sup> davetler; ufak paralarla oynanan "preferans"lar ve nihayet generallikle olan alakası sayesinde her yerde gördüğü saygı, evdeki sıkıntılarını unutturmaya yetiyordu. Şehrin tanınmış gevezeleri ona gelip ne var ne yoksa yetiştiriyorlardı. Her zaman, her yerde baş köşe onundu. Kısacası, generalliğin kendi payına düşen kısmından elden geldiği kadar faydalanıyordu.</p>

  <p class="normal">General, bunların hiçbirine karışmıyordu, ama başkalarının yanında karısıyla insafsızca alay etmekten de geri kalmıyordu. "Böyle bir mıymıntıyla<sup class="calibre2"><a href="Stepancikovo_Koyu_split_023.html#footnote-100-3" id="footnote-100-3-backlink">[3]</a></sup> niye evlendim," diye yanındakilere sorardı. Karşılık vermek kimsenin haddi değildi. Yavaş yavaş, bütün ahbapları kendisinden uzaklaştılar. Halbuki general topluluk arıyordu; çene çalarak biraz tartışmayı, karşısında sözlerini dinleyecek birini bulmayı istiyordu. Serbest düşünceli bir eski zaman dinsiziydi. Hep yüksek konular üzerinde konuşmaktan hoşlanırdı.</p>

  <p class="normal">Lakin N. şehrinin dinleyicileri, yüksek konulardan hazzetmedikleri için, yavaş yavaş generalin evinden ayaklarını çektiler. Ailece, <span class="ideitalik">wist-preferans</span> oynamayı denediler ama, oyunun sonunda general öyle krizler geçiriyordu ki, karısı, dalkavukları korku içinde mum aramaya koşuşuyor, dualar başlıyor, bakla, iskambil falı açılıyor, mahpuslara kalaç<sup class="calibre2"><a href="Stepancikovo_Koyu_split_023.html#footnote-100-4" id="footnote-100-4-backlink">[4]</a></sup> dağıtılıyordu. Öğle sonları da, işleyecekleri her hata yüzünden kendilerini küfür, bağırıp çağırma ve hatta dayak bekleyen yeni bir partiye korka korka hazırlanıyorlardı. General, kızdığı zaman kimseyi gözü görmezdi: Kadın gibi cıyak cıyak bağırır, arabacı gibi küfrederdi. Bazen kâğıtları yırtıp yere fırlattıktan, oyun arkadaşlarını kovduktan sonra, üzüntüden, öfkeden ağladığı da oluyordu. Bütün mesele hep yanlış oynanan bir kâğıt yüzünden çıkardı. Daha sonraları, gözleri bozulunca, okumak için bir adam bulmak lüzumu duyuldu, işte o zaman Foma Fomiç Opiskin ortaya çıktı.</p>

  <p class="normal">İtiraf ederim ki, bu yeni kişinin hikâyemize girişini haber vermem biraz merasimli oldu. O, şüphesiz, hikâyemizin başlıca şahsiyetlerinden biridir; okuyucunun ilgisine ne derece layık olduğunu açıklamayacağım. Bunun bizzat okuyucu tarafından takdiri daha yerinde, daha kolay olur.</p>

  <p class="normal">Foma Fomiç, General Krahotkin'in evine, boğaz tokluğuna, bir sığıntı olarak ve ancak bu sıfatla girmişti. Nereden çıkageldiği bilinmiyordu. Ben, sağa sola sorarak, bu harikulade adamın geçmişine ait tek tük bilgi edinebildim.</p>

  <p class="normal">Her şeyden önce, Opiskin, söylenildiğine bakılırsa, eskiden bir yerde memurmuş ve tabii "bir haksızlığa" kurban gitmiş... Bazı söylentilere göre de, bir zamanlar Moskova'da edebiyatla uğraşıyormuş. Bunun şaşılacak bir tarafı da yok: Foma Fomiç'in kara cahilliği edebi çalışmalarına elbette engel olamazdı. Bununla beraber, Foma Fomiç'in hiçbir işte başarı kazanamadığı kesin olarak biliniyordu. Sonunda, çile doldurmak için generalin yanına okuyucu olarak girmişti. Generalin ekmeğini yiyen Foma Fomiç'in katlanmadığı hakaret yoktu. Ama general ölüp de, Foma önemli, olağanüstü bir şahsiyet haline gelince, bizi generalin yanındaki meddahlık görevini sırf bir arkadaş gibi kabul ettiğine inandırmaya çalıştı durdu. General onun velinimetiymiş; kimsenin anlayamadığı büyük bir adammış, yalnız ona, Foma'ya ruhunun gizli köşelerini açarmış... Hatta Foma'nın, generalin emri üzerine hayvan taklitleri, buna benzer maskaralıklar yapması, sadece ıstırap içinde bulunan dostunu eğlendirmek, neşelendirmek içinmiş. Ama Foma Fomiç'in bu açıklama ve yorumlamaları şüpheyle karşılanmalıdır. Öte yandan dayımın yanında meddahlık eden Foma Fomiç'in kadınlar dairesinde bambaşka bir durumu vardı. Bunu nasıl becerdiğini, böyle işlerde ihtisası olmayanlar kolay kolay anlayamazlar. General karısı, bu adama karşı adeta mistik bir saygı beslemekteydi. Ama ne diye? Bunu kimse bilmez... Gitgide Foma Fomiç, generalin evinin kadınlar kısmında dehşetli nüfuz sahibi oldu. Nüfuzu, az çok bazı meraklı bayanların tımarhanelerde ziyaret ettikleri kimi İvan Yakovleviç'lerin<sup class="calibre2"><a href="Stepancikovo_Koyu_split_023.html#footnote-100-5" id="footnote-100-5-backlink">[5]</a></sup> nüfuzunu andırıyordu. Yüksek sesle din kitapları okuyor, gayet yüksek perdeden çeşitli Hıristiyan erdemlerinden dem vuruyordu. Hayatını, başından geçen olayları anlatırdı. Sabah ayinlerine, hatta ilk ayine bile giderdi. Gelecek hakkında az buçuk kehanette bulunurdu, hele rüya yorumunda, eş dost çekiştirmekte üstüne yoktu. General arka odalarda olup bitenleri seziyor, dalkavuğuna daha çok eziyet ediyordu. Ama Foma'nın çektiği cefa, general karısının çevresindekilerin ona daha çok saygı göstermesini sağlıyordu.</p>

  <p class="normal">Sonunda her şey değişti. General öldü. Ölümü başkalarınkine benzemedi. Bu serbest düşünceli, zındık adam, ölümden fena halde korkuyordu. Ağlıyor, ikonları tutup evin içinde gezdiriyor, yanına papazları çağırıyordu. Ölüme hazırlık ayini ve diğer bütün ayinler yapıldı. Zavallı, ölmek istemiyorum, diye haykırıyor, hatta ağlayarak Foma Fomiç'ten af diliyordu. Bu olayın ileride Foma Fomiç'in yükselmesine büyük etkisi olmuştu. General son nefesini vermeden az önce şöyle bir şey geçti.</p>

  <p class="normal">Koca bulamadığı için epeydir generalin yanında oturan teyzem Praskovya İlyiniçna, onun üvey kızı oluyordu. Generalin en çok zevkle hırpaladığı, kötürüm kaldığı on yıl içinde saflığından, uysallığından, sessizliğinden en çok faydalandığı bu kız, o gün iki gözü iki çeşme yatağına yaklaştı, zavallı hasta birdenbire kızın saçlarını yakaladı, hırsından, ağzından köpükler saçarak, kızı üç kere adamakıllı tartakladı. On dakika sonra da öldü.</p>

  <p class="normal">General karısının, oğlunu görmek istemediğini, böyle bir anda onu görmektense ölümü tercih ettiğini söylemesine rağmen, albaya haber verildi. Cenaze pek debdebeli bir şekilde kaldırıldı. Elbette bu da vücuduna katlanılamayan saygısız oğlun kesesinden yapılmıştı. Mezar, içinde generalin de yüze yakın kölesinin bulunduğu, birkaç toprak sahibine ait Kniyazyovka adlı harap bir köyde yapıldı. Beyaz mermer taşına ölenin zekâsı, yeteneği, ruh asaleti ve nişanlarıyla, askerliğini öven yazılar yazıldı. Bunların yazılmasında Foma Fomiç de canla başla çalıştı.</p>

  <p class="normal">General karısı dik kafalı oğlunu affedinceye kadar epey nazlandı. Dalkavuk ve köpek kalabalığı arasında ağlayıp inleyerek, "dik kafalı"nın ricası üzerine, onun yanına, Stepançikovo'ya gitmektense, kuru ekmek yiyip gözyaşı içmeye; elinde değnek kapı kapı dolaşarak dilenmeye razı olduğunu, onun evine bir kerecik olsun ayak basmayacağını söyledi durdu. Genel olarak, <span class="ideitalik">ayak</span> kelimesini bu anlamda kullanan bazı bayanlar, bunu kendilerine has bir cakayla söylerler. General karısı pek ustaca, adeta sanatkârca bir eda ile konuşuyordu. Kısacası, çeneler alabildiğine işledi durdu. Ama şunu da söylemek gerek ki, bütün bu bağırıp çağırmalar arasında bir yandan da yavaş yavaş Stepançikovo köyüne göç hazırlıkları yapılıyordu.</p>

  <p class="normal">Albay, Stepançikovo'dan şehre kadar saatte kırk verst yol alarak, günlerce atlarının canını çıkardı. Hakarete uğramış ana da, general gömüldükten ancak iki hafta sonra onu huzuruna kabule razı oldu. Foma Fomiç aralarını buldu. Bu iki hafta içinde asi oğluna sitem etmiş, "insafsızca" hareketlerinden ötürü adamcağızı ayıplamış, ağlatmış, adeta ümitsiz bir hale sokmuştu. Zavallı dayımın üzerinde Foma'nın şu anlaşılmaz, insafsızca baskısı işte böyle başlamıştı.</p>

  <p class="normal">Foma, karşısında nasıl bir adam bulunduğunu anlamıştı. Soytarılık zamanının geçtiğini, adam kıtlığında kendinin de bir efendi olabileceğini hemen sezdi. Çektiklerinin acısını hem de nasıl fazlasıyla çıkardı.</p>

  <p class="normal">Dayıma:</p>

  <p class="normal">— Sizi dünyaya getiren öz ananız, açlıktan titreyen kupkuru ellerine bir değnek alıp da dayana dayana, kapı kapı dilenmeye başlarsa, ne yaparsınız? diyordu. Bir general karısı, üstelik böyle erdemli bir kadın için ne korkunç bir akıbet! Ya bir gün, şüphesiz yanlışlıkla, –olmayacak şey de değil ya!– sizin kapınızı da çalarak, elini uzatırsa?.. Siz ciğerparesi de o anda kuştüyü yataklara uzanmış, lüks içinde keyif çatıyorsunuz; doğrusu müthiş bir şey olurdu bu, müthiş!.. Ama işin en müthiş tarafı, bunu size açıkça söylememe izin verin albay, sizin şu anda, ağzınız açık, gözlerinizi dikmiş, duygusuz bir odun gibi karşımda durmanızdır. Hatta bu ayıp bir şey. Bunlar aklınıza gelir gelmez, saçınızı başınızı yolmanız, dereler... ne dereleri, nehirler, göller, denizler, okyanuslar kadar gözyaşı dökmeniz gerekirdi!..</p>

  <p class="normal">Foma fazla heyecanlanmıştı, saçmalıyordu. Zaten belagatli konuşmaya kalkıştığı zaman hep böyle saçmalardı.</p>

  <p class="normal">Nihayet general karısı, bütün o dalkavuk ve köpek sürüsüyle, Foma Fomiç ve başlıca sırdaşı Matmazel Perepelitsina ile birlikte Stepançikovo köyünü şereflendirdi. Söylendiğine göre, oğlunun yanında oturmayı bir deneyecek, böylelikle onun kendine karşı ne dereceye kadar saygılı olduğunu anlayacaktı. Saygısı denenen albayın durumunu artık siz göz önüne getirin!</p>

  <p class="normal">General karısı, yeni dul kalmışlarda olduğu gibi, bir daha dönmeyecek kocasını hatırlayarak, haftada iki üç kere buhranlar geçirmeyi vazife bildi. Albay da her defasında düzenli olarak hırpalanıyordu. General karısı, arada bir, hele misafir geldiği zamanlar, torunlarını, küçük İlyuşa ile on beş yaşındaki Saşenka'yı çağırarak, yanına oturturdu; <span class="ideitalik">böyle bir babanın</span> elinde ziyan olan çocuklara içli, tasalı gözlerle bakar, uzun uzun ve derinden göğüs geçirirdi. Sonra da, en aşağı bir saat süren, sessiz, esrar dolu bir ağlama buhranına tutulurdu. Eğer albay da bu ağlamanın sebebini <span class="ideitalik">anlayamazsa</span>, vay haline! Oysa zavallı bunu hemen hemen hiçbir zaman anlayamazdı. Saflığı yüzünden de, aksi gibi hep böyle ağlama anlarında çıkagelir, ister istemez sorguya çekilirdi. Bütün bunlara rağmen annesine karşı saygısı hiç azalmamış, tam tersine son haddini bulmuştu. Kısacası, general karısı da, Foma Fomiç de kendilerini yıllarca kasıp kavuran General Krahotkin fırtınasının bir daha dönmemek üzere geçip gittiğini anlamışlardı.</p>

  <p class="normal">Arada bir, general karısının, durup dururken, oturduğu kanepede bayılıverdiği oluyordu. Evin içinde derhal bir telaş, bir koşuşma başlar, albay perişan olur, yaprak gibi tir tir titrerdi. Generalin karısı kendine gelince:</p>

  <p class="normal">— Zalim evlat!.. diye bağırmaya başlardı. İçimi parçaladın... <span class="ideitalik">Mes entrailles, mes entrailles!</span><sup class="calibre2"><a href="Stepancikovo_Koyu_split_023.html#footnote-100-6" id="footnote-100-6-backlink">[6]</a></sup></p>

  <p class="normal">Albay, ürkek bir tavırla itiraza kalkışıyordu:</p>

  <p class="normal">— Ne diye parçaladım içinizi anneciğim?</p>

  <p class="normal">— Parçaladın! Parçaladın!.. Bir de suçunu inkâra kalkışıyor, karşılık veriyor! Zalim evlat!.. Ölüyorum, ölüyorum...</p>

  <p class="normal">Elbette albay kahroluyordu. Ama her nasılsa, general karısı yine diriliyordu.</p>

  <p class="normal">Albay biriyle konuşurken, karşısındakinin ceketinin düğmesiyle oynayarak:</p>

  <p class="normal">— Ne yapalım kardeşim, ne de olsa <span class="ideitalik">grande dame.</span><sup class="calibre2"><a href="Stepancikovo_Koyu_split_023.html#footnote-100-7" id="footnote-100-7-backlink">[7]</a></sup> Bugüne bugün general karısı, diyordu. Melek gibi kadıncağızdır. Ama ne yapalım, nezakete, inceliğe alışmış bir kere... Benim gibi kaba saba herifle ne yapsın! Bana kızıp duruyor. Haklı da... Kabahat bende. Gerçi kabahatimi henüz bilmiyorum kardeş, ama elbette bir kabahatim var...</p>

  <p class="normal">Bazen Matmazel Perepelitsina, şu tohuma kaçmış, bütün dünyaya yılan gibi tıslayan, kaşsız, perukalı, küçük haris gözlü, kâğıt gibi incecik dudaklı, elleri hıyar turşusu suyu ile yıkanmış mahluk bile albaya öğüt vermeyi kendisine bir vazife biliyordu.</p>

  <p class="normal">— Saygısızsınız da ondan. Bencilliğiniz yüzünden annenizi üzüyorsunuz. Kendileri böyle şeye alışmamışlardır. Kendileri general refikasıdırlar; siz ancak bir albaysınız.</p>

  <p class="normal">Albay, gene birisiyle konuşurken:</p>

  <p class="normal">— Şu Matmazel Perepelitsina yok mu? Mükemmel kızdır birader! Annemin üzerine toz kondurmaz! diyordu. Eşi bulunmaz bir kız. Sen onu öyle alelade bir sığıntı sanma. Yarbay kızı birader! Yarbay kızı.</p>

  <p class="normal">Ama bütün bunlar bir şey mi? Bin türlü naz yapan şu general karısı, eski dalkavuğu karşısında bir fare yavrusu gibi tir tir titriyordu. Foma Fomiç kendisini adeta büyülemişti. Gözünü ondan ayıramıyor, her şeyi onun gözüyle görüyor, onun kulaklarıyla işitiyordu. Akrabalarından, yine emekli bir hüsar vardı. Genç adamdı, ama elinde avucunda nesi varsa yemiş, har vurup harman savurmuş, bir zaman da dayımın yanında oturmuştu. Bu adam, bu işe dair düşündüklerini açıkça söyledi: General karısıyla Foma Fomiç'in gizli ilişkileri olsa gerekmiş... Şüphesiz bu çok kaba ve basit tahminini isyanla reddettim. Hayır, bunun bambaşka bir sebebi vardı! Benim de ancak zamanla kavrayabildiğim bu meseleyi okuyuculara Foma Fomiç'in karakterini anlatarak açıklayayım.</p>

  <p class="normal">Gözünüzün önüne şöyle bir adam getirin: Son derece değersiz, son derece korkaktır. Kendine kimsenin ihtiyacı olmayan, faydasız, korkunç, mendebur bir adam, ama ölçüsüz derecede izzetinefis sahibi... Hem de bu izzetinefsini böyle hastalık derecesine varan bir titizlikle korumasına pek de hak verdirecek bir meziyeti yoktur. Şunu da hemen söyleyelim ki, Foma Fomiç'inki sınırsız olduğu gibi, bambaşka çeşitten bir izzetinefisti. Bu bir hiç yüzünden hakarete uğramışlarla eski başarısızlıkları altında ezilmiş kimselerde bulunan bir izzetinefisti. Bu insanların dış görünüşleri altında, öteden beri için için işleyen bir yara vardır. Başkalarının kazandığı her çeşit başarı Foma Fomiç'in kıskançlık, zehir saçmasına vesile oluyordu. Şüphesiz, en budalaca alınganlık, en delice vesvese bu duygulardan ayrılmaz. Belki: "Böyle bir izzetinefis nereden geliyor," diye sorarsınız. "Bu kadar küçük, değersiz mi değersiz, sosyal durumlarına göre hadlerini bilmeleri gereken insanlarda nasıl olur da yer edebilir bu duygu?"</p>

  <p class="normal">Bu soruya nasıl cevap verilir bilmem? Belki bu işte de bazı istisnalar vardır ve hikâyemizin kahramanı da onlardan biridir. Gerçekten bu adam daima kural dışı kalmış bir adamdı. Bu konu ileride açıklanacaktır. Bununla beraber, izninizle size bir şey sorayım: Boynunu bükerek karşınıza bir soytarı, bir sığıntı, bir dalkavuk gibi çıkmayı bahtiyarlık sayanların zerrece izzetinefisleri olmadığına emin misiniz? Şayet öyle ise kıskançlıklara, dedikodulara, iftira ve fitnelere, evin tenha köşelerinde, burnunuzun dibinde, hatta sofranızda yapılan esrar dolu fısıldaşmalara ne demeli? Kim bilir, belki kaderin yere vurduğu bu aylakların, yani maskaralarınızla meczuplarınızın izzetinefsi, gördükleri hakaret yüzünden körlenmek şöyle dursun, bir kat daha gelişmiştir. Bunda meczup, şaklaban, sığıntı ve şahsiyetsiz olmalarının, itaat etmek zorunda bulunmalarının da etkisi vardır. Kim bilir, belki de böyle uygunsuz bir şekilde gelişen izzetinefis sahtedir ve temelli bir değişiklik geçiren haysiyet duygusundan başka bir şey değildir. Belki bu duygu, ta çocukluğundan beri katlandığı baskı, sefalet ve yoksulluk altında ezilmiş, yarının serserisi, anasının babasının şahsında kendi haysiyet duygusunun hakarete uğradığına inanmıştır. Ama dediğim gibi, Foma Fomiç genel kuralların dışında kalan bir adamdı. Vaktiyle edebiyata heves etmiş; hayal kırıklığına uğramış, kendini tanıtamamıştı. Eh, böyle hoş karşılanmamak da yalnız Foma Fomiç'i değil, herkesi bu hale koyabilir.</p>

  <p class="normal">Pek iyi bilmiyorum ama, tahminime göre Foma Fomiç'in başarısızlığı edebiyatla uğraşmasından önce başlamıştı. Tuttuğu işlerde, ücretini verecekleri yerde, darbeler yemesi, yahut bundan daha kötü şeylerle karşılaşması ihtimali vardı. Ama bunun böyle olduğunu kesin olarak bilmiyorum. Sonraları, yaptığım incelemeden, Foma'nın Moskova'dayken bir romancık çırpıştırdığını öğrendim. Yazdığı; otuzlu yıllarda<sup class="calibre2"><a href="Stepancikovo_Koyu_split_023.html#footnote-100-8" id="footnote-100-8-backlink">[8]</a></sup> düzinelerle çıkan ve Baron Brombeus'un nüktelerine hoş bir konu olan "Moskova'nın Kurtuluşu," "Fırtınaların Şefi", "Oğul Sevgisi yahut 1104 Yılında Ruslar" gibi ve daha bunlara benzer bir romandı. Şüphesiz, bu çok eskiden geçmiş bir şeydi. Lakin yazarlık izzetinefsinin yılanı bir kere insanı soktu mu, hele o kimse değersiz, hımbılın biriyse, yara çok daha derin, çok daha çaresizdir.</p>

  <p class="normal">Foma Fomiç, bu sahada attığı ilk adımdan bu yana, kendini üzüntüye kaptırmış, hemen o koca kederliler kafilesine katılmıştı. Şu, içinden bütün meczupların, aylakların çıktığı kafileye... Sanırım ondaki garip övünme, övülme, parlama isteği, başkalarının yaltaklanmasına, hayranlık göstermesine ihtiyaç duyması ta o zaman gelişmişti. Soytarılık ederken bile etrafında kendisine hayran bir sürü aptal vardı. Gittiği yerlerde, ne pahasına olursa olsun, baş olmak, birtakım kehanetlerde bulunmak, palavra atmak onun başlıca ihtiyacıydı. Methedilmediği yerde kendi kendini övmeye başlardı. Stepançikovo'da, dayımın evinde Foma Fomiç'in hükmünün geçtiği, her sözünün bir keramet sayıldığı sıralar, onun bazen esrar dolu bir çalımla:</p>

  <p class="normal">— Aranızda kalıcı değilim! dediğini kendi kulaklarımla duyardım. Şöyle bir bakarım, hepinizi yetiştirip eğittim mi, haydi hoşça kalın: Ver elini Moskova... Bir dergi çıkaracağım. Her ay otuz bin kişi konferanslarımı dinleyecek. Sonunda adım parlayacak. O zaman düşmanlarımın vay haline!</p>

  <p class="normal">Ama bu dâhi, kazanacağını sandığı ününün ödülünü peşin istiyordu. Genel olarak, bir şeyin karşılığını peşin almak gayet hoştur zaten. Dayımı olağanüstü bir kahramanlık yapacağına ciddi olarak inandırdığını biliyorum. Güya Foma, bu kahramanlığı yapmak için dünyaya gelmiş ve rüyalarında kanatlı bir varlık yahut bunun gibi bir şey, kendisini bunu yapmaya zorluyormuş... Derin anlamı olan ve insan ruhlarını günahtan koruyacak bir eser yazmak istiyormuş. Bu eser her tarafta bir deprem etkisi yapacak; bütün Rusya çatır çatır yerinden oynayacakmış. Ama Foma, bütün bu şana, şöhrete sırt çevirecek, manastıra gidecekmiş. Orada, Kiev mağaralarında, vatanın saadeti için gece gündüz dua edecekmiş. Elbette dayım bu laflara adamakıllı kandı.</p>

  <p class="normal">İçi gurur, hırs dolu, bütün ömrünce ezilen, hayatın türlü darbelerine göğüs geren, belki bu arada dayak bile yiyen, Foma gibi bir adamdan başka ne beklenebilirdi, siz söyleyin! Bir adam ki, edebiyatta başarı gösteremeyince, bir lokma ekmek için işi soytarılığa dökmüş; bütün değersizliğine, bütün aczine rağmen, ruhen baskıcı bir adam olmuş, daima yüksekten atmıştı. En ufak başarının şımarttığı Foma, durup dururken budala bir kadın koruyucu sayesinde yüzdelisi olmuş, baş tacı edilmişti. Başından geçmedik kalmayan, ama sonunda körü körüne her şeye "peki" diyen bir velinimetin evine kapağı atan bu adamdan başka nasıl bir hareket beklenebilirdi?</p>

  <p class="normal">Ama dayımın huyunu da etraflıca anlatmalıyım: Yoksa Foma'nın başarısı iyice anlaşılamaz. Hemen şuracıkta bir noktaya işaret edeyim: Bir defa Foma, yüz verilince astarını da isteyen takımındandı. Baskı altından kurtulan aşağılık bir insan, bu sefer kendisi başkasını ezmeye çalışır. Foma'yı ezdiler; o da hemen aynı şeyi yapmak ihtiyacını duydu. Onunla alay ettiler; o da başkalarını alaya aldı. Soytarılık ederek, etrafına keyfine göre idare edebileceği insanları toplamak lüzumunu duydu. Saçmalayıncaya kadar övünüyor, kendini pek naza çekiyor, istemediği bir kuş sütü kalıyordu. Zorbalığı öylesine artırmıştı ki, yaptıklarını değil görenler, sadece duyanlar bile inanamıyor, büyü sayıyor, istavroz çıkararak yere tükürüyorlardı.</p>

  <p class="normal">Dayımdan söz açmıştım. Tekrar söyleyeyim ki, onun dikkate değer karakterini açıklamadıkça, Foma Fomiç'in yabancı birinin evinde böyle küstahça yerleşmesi, soytarılıktan büyük adamlığa geçişi anlaşılamaz. Dayım yalnız iyi kalpli değil, görünüşte biraz kaba olmasına rağmen çok asil ruhlu, mert tanınmış bir adamdı. "Mert" kelimesini çekinmeden kullanıyorum. Çünkü gerçekten dayım üzerine aldığı herhangi bir ödevi yahut taahhüdü ne pahasına olursa olsun yerine getiren bir adamdı. Ruhu bir çocuk ruhu kadar saftı. Kırk yaşında, gerçekten koca bir çocuktu. Hisleri son derece taşkındı, daima neşeliydi. Herkesi melek sayar, başkalarının kusurlarından kendini kabahatli bulurdu. Meziyetleri şişirir, hatta bazen hiç olmayacak kimselerde birtakım meziyetler görürdü. Kısacası, dayım başkalarında kötülük görmek istemeyen, insanları erdemlerle süslemeyi candan isteyen, başkasının başarısına sevinen ve böylelikle daima yarattıkları ideal bir hava içinde yaşayan, yüreği son derece asil, dürüst adamlardan biriydi. Başkalarının yararına kendini feda edecek tabiattaydı. Her türlü aksilikte kendini suçlu bulurdu. Bazı kimseler ona belki korkak, karaktersiz ve zayıf diyeceklerdir. Elbette ki zayıftı, lüzumundan fazla yumuşaktı. Lakin bu haller zayıf karakterinden değil, hem karşısındakini ve genel olarak bütün insanları kırmak, onlara karşı zalim davranmış olmak korkusundan, hem de fazla saygılı oluşundan ileri geliyordu. Bununla beraber, iş kendi çıkarına dokununca, dayım gerçekten hem gevşek, hem de korkak davranırdı. Zira hayatında en az önem verdiği şey kendi çıkarıydı. Bu yüzden ömrü boyunca, hatta yollarına çıkarını feda ettiği kimseler tarafından bile alaya alınmıştı. Gerçi dayım düşmanları olduğuna hiç inanmazdı. Bununla beraber düşmanları vardı, bunun farkında değildi. Evde gürültü patırtı çıkmasından ödü koptuğu için, herkesin suyunca gider, her şeye peki derdi. Uysallığı, açığa vurmadığı iyi yürekliliğinden, nezaketinden ileri geliyordu.</p>

  <p class="normal">Hoşgörürlüğü, her şeye çabuk kanması yüzüne vurulmasın diye, çabuk çabuk:</p>

  <p class="normal">— Olsun canım, olsun... derdi. Herkes memnun, herkes mutlu olsun da...</p>

  <p class="normal">Doğaldır ki, her iyi etkiye kendini seve seve kaptırırdı. Böylelikle becerikli, işini bilen mendeburun biri onu avucu içine alır, iyilik süsü verdiği fena bir işe de sokabilirdi.</p>

  <p class="normal">Dayım herkese pek kolay kandığı için, çoğu zaman hataya düşerdi. Hayli üzüntüden sonra, onu aldatan adamın namussuz herifin biri olduğuna inanınca en başta kendini, yalnız kendini suçlu görürdü.</p>

  <p class="normal">Şimdi dayımın sessiz, sakin evinde, şımarık, bunamış bir aptal kadını gözünüzün önüne getirin. O güne kadar yalnız generalinden korkan, bugün ise artık hiçbir şeyden korkusu olmayan, hatta eski günlerinin acısını çıkarmaya bakan bu budala kadın, kendisi gibi budala bir erkekten hiç ayrılmaz olmuştu. Dayıma gelince, bu budalaya sırf analık hatırı sayarak tapınmayı borç bilirdi.</p>

  <p class="normal">Her şeyden önce dayıma kaba, sabırsız, cahil ve son derece bencil olduğunu söylerlerdi. İşin dikkate değer tarafı, bunak kocakarı, hezeyanlarına kendi de inanıyordu. Zannederim Foma Fomiç de hiç değilse kısmen böyle düşünüyordu. Ayrıca dayımı, ruhunu kurtarmak, taşkın ihtiraslarını gemlemek için Foma Fomiç'in Tanrı tarafından gönderildiğine inandırdılar. Mağrur bir adam olduğunu, zenginliğiyle başı dönmüş, bir lokma ekmeği bile Foma Fomiç'in başına kakan bir adam olduğunu telkin ettiler. Zavallı dayım son derece düşkün bir adam olduğuna hemen inanıverdi. Kendini affettirebilmek için Foma'nın ayaklarına kapanmaya bile razıydı.</p>

  <p class="normal">Bazen konuşurken:</p>

  <p class="normal">— Canım, bütün kabahat bende, derdi, iyilik yaptığın adama karşı iki kat nazik davranmak gerek... Yani iyilik değil de... İşte yine saçmaladım! Evimde oturmakla asıl o bana iyilik ediyor. Ben de tuttum, yediği bir lokma ekmeği başına kaktım. Yani kakmadım ama, kim bilir, ağzımdan böyle bir şey kaçtı besbelli... Bazen oluyor işte... Oysa adamcağız bu kadar çile çekti, ne asil hareketlerde bulundu! Her türlü hakarete katlanarak, tam on yıl hasta arkadaşına baktı. Bütün bunlar elbette bir mükâfat ister. Üstelik bilge bir adam da... Bugüne bugün yazardır yani!.. Kısacası, okumuş adam. Son derece saygıdeğer biri...</p>

  <p class="normal">Şımarık, zalim beyin yanında dalkavukluk eden tahsilli, talihsiz Foma'nın hayali dayımın iyi kalbini kederle, pişmanlıkla dolduruyordu. Onun bütün tuhaflıklarını, aşağılık hareketlerini vaktiyle geçirdiği acılara, gördüğü hakaretlere, ezilmelerine veriyordu. Nazik, hassas ruhu bu kadar cefa çekmiş bir adama alelade kimseler için konulmuş kuralları uygulamayı önlüyordu. Kabahatlerini hoş gördükten başka, ona karşı tatlı davranmalı, yaralarını iyi etmeli, onu insanlarla barıştırmalıydı. Bu gaye dayımı o derece coşturmuştu ki, yeni dostunun haris, şımarık, bencil, tembel ve uyuşuk herifin biri olduğunu anlamasını imkânsızlaştırdı. Hele Foma'nın bilginliğine ve dehasına öyle inanıyordu ki!.. Dayımın hiçbir zaman bir yerde bir şey okumadığı halde "bilgi", "edebiyat" kelimelerine karşı saf ve hiç çıkar gözetmeksizin derin bir saygı beslediğini söylemeyi unutmuştum. Bu, onun başlıca ve en masum acayipliklerinden biriydi.</p>

  <p class="normal">Bazen Foma Fomiç'in çalışma odasından iki oda ötede bulunduğu halde, parmaklarının ucuna basarak yürür:</p>

  <p class="normal">— Eser yazıyor! derdi.</p>

  <p class="normal">Sonra övünerek, esrar dolu bir tavırla:</p>

  <p class="normal">— Ne yazdığını bilmiyorum, ama herhalde karışık bir şey olmalı, derdi. Yani iyi anlamda karışık tabii... Kardeş, bunlar anlayana kolay, ama sana bana göre değil, öyle içinden çıkılmaz şeyler ki!.. Üretim güçleri hakkında mı ne, öyle bir şey yazıyor. Kendi söyledi. Siyasetle ilgili olmalı. Evet, ismi mutlaka parlayacak! O zaman, sayesinde biz de meşhur oluruz. Kendisi söyledi bana canım...</p>

  <p class="normal">Dayımın, şu güzelim sarı favorilerini Foma'nın emriyle tıraş ettiğini kesin olarak biliyorum. Herif dayımı favorileriyle Fransıza benzetmiş ve bunları yurtseverliğine yakıştıramamış.</p>

  <p class="normal">Foma, gitgide çiftliğin idare işlerine de karışarak yüksek düşünceler ileri sürmeye başlamıştı. Pek de berbat şeylerdi bu yüksek düşünceler... Köylüler, işin içyüzünü, çiftliğin gerçek efendisinin kim olduğunu anlamakta gecikmediler. Kendi kendilerine düşünüp duruyorlardı. Bir kere Foma Fomiç'in köylülerle bir konuşmasını duydum, itiraf ederim ki, gizlice dinleyerek duydum. Foma vaktiyle akıllı Rus köylüsüyle konuşmaktan pek hoşlandığını söylemişti.</p>

  <p class="normal">Bir gün harmana uğradı, şundan bundan, köy işlerinden konuştu. Oysa arpayı buğdaydan ayırt edemeyecek kadar bilgisizdi. Köylünün efendisine karşı ödevlerini tatlı tatlı anlattıktan sonra, biraz elektriğe, biraz da işbölümüne dokundu. Sonunda dinleyicileri söylediklerinin tek cümlesini anlamadan, yeryüzünün güneş etrafında nasıl döndüğünü açıkladı ve belagati onu o kadar coşturdu ki, bakanlardan bahsetmeye başladı. Bunun sebebini anladım. Puşkin'in buna benzer bir hikâyesi vardır. Bir baba, dört yaşındaki oğluna, "Babacığın o kadar cesaretlidir ki, çar, babacığını pek sever..." diye anlatır dururmuş. Demek ki, bu babacığın dört yaşında bir dinleyiciye ihtiyacı varmış... Köylüler Foma Fomiç'i itaatli bir tavır takınarak dinlerlerdi.</p>

  <p class="normal">O gün de köylüler arasından Arhip Korotkiy adında ak saçlı bir ihtiyar, besbelli Foma Fomiç'in gözüne girmek için ansızın:</p>

  <p class="normal">— Çardan çok para alıyor muydun beyefendi? diye soruverdi.</p>

  <p class="normal">Fakat Foma Fomiç bu soruyu laubalice buldu; laubalilikten hiç hazzetmiyordu.</p>

  <p class="normal">Zavallı adamcağızı yukarıdan aşağı süzerek:</p>

  <p class="normal">— Sana ne hımbıl? Ne diye burnunu sokuyorsun her şeye? Üstüne tüküreyim diye mi?.. cevabını verdi.</p>

  <p class="normal">Bu Foma Fomiç'in "akıllı Rus köylüsü" ile her zamanki konuşma tarzıydı.</p>

  <p class="normal">Başka bir köylü:</p>

  <p class="normal">— Babamız, biz cahil insanız... diye söze atıldı. Sen belki, binbaşı, belki albay, belki de ekselanssın!.. Sana ne diye hitap edelim bilemiyoruz ki...</p>

  <p class="normal">Foma bu defa yumuşayarak:</p>

  <p class="normal">— Hımbıl!.. diye tekrarladı. Maaştan maaşa fark var, saman kafalı herif. Bazısı general rütbesinde olduğu halde hiç maaş almaz: Hak etmemiştir, çara faydası yoktur da ondan... Bakanın yanında çalışırken, aylığım yirmi bindi. Ama bunu almıyordum, o da başka. Çünkü sadece şeref için çalışıyordum; başka gelirim vardı. Aylığımı memleketin kalkınmasına, Kazan yangınında felakete uğrayanlara vermiştim.</p>

  <p class="normal">Köylü bu işe pek şaştı.</p>

  <p class="normal">— Bak sen!.. Demek Kazan'ı sen ihya ettin, öyle mi? dedi.</p>

  <p class="normal">Zaten köylüler ona hep hayret ederlerdi. Foma, sanki istemeyerek ve sanki böyle bir adamla, böyle bir şeyi konuşmayı bir alçalma sayarak, kendi kendine kızıyormuş gibi:</p>

  <p class="normal">— Eh, benim payım da var... diye cevap verdi.</p>

  <p class="normal">Dayımla konuşmaları başka türlüydü. Mesela Foma Fomiç, güzel bir yemekten sonra, rahat bir koltuğa gömülür, arkasında da bir uşak taze ıhlamur dalı ile sinekleri kovalarken:</p>

  <p class="normal">— Siz önceden neydiniz? diye söze başlardı. Ben gelmeden önce neydiniz sanki? Şimdi ruhunuzda yanmakta olan kutsal ateşin kıvılcımını içinize ben soktum. Soktum mu içinize şu kutsal ateşin kıvılcımını, sokmadım mı? Cevap verin: Soktum mu sokmadım mı?..</p>

  <p class="normal">Bu soruyu niye sorduğunu, doğrusu Foma Fomiç kendi de bilmiyordu. Ama dayımın sessizliği, mahcupluğu onu hemen ateşlendiriyordu. Eskiden sabırlı, miskin olan bu adam, şimdi en ufak bir itirazla barut gibi parlıyordu. Dayımın susmasında küçümseme görmüş, cevap almak için sabırsızlanıyordu.</p>

  <p class="normal">— Cevap versenize: Tutuştu mu bu ateş içinizde?</p>

  <p class="normal">Dayım ezilip büzülüyor, ne yapacağını bilemiyordu.</p>

  <p class="normal">Foma gücenik bir sesle:</p>

  <p class="normal">— Lütfederseniz, cevabınızı bekliyorum! dedi.</p>

  <p class="normal">Generalin karısı da omuzlarını kaldırarak lafa karıştı:</p>

  <p class="normal">— <span class="ideitalik">Mais répondez donc</span><sup class="calibre2"><a href="Stepancikovo_Koyu_split_023.html#footnote-100-9" id="footnote-100-9-backlink">[9]</a></sup> Yegoruşka!</p>

  <p class="normal">Foma, general karısının emriyle önünden hiç eksik edilmeyen şeker kutusundan bir şeker alarak, hoş görür bir sesle:</p>

  <p class="normal">— Size soruyorum: Yanıyor mu içinizde bu ateş, yoksa yanmıyor mu? diye tekrarladı.</p>

  <p class="normal">Nihayet dayım ümitsiz bir bakışla:</p>

  <p class="normal">— Gerçekten bilmiyorum Foma! diye mırıldandı. Herhalde bunun gibi bir şey var... Ama sen bunları sorma daha iyi, yoksa yine bir şey saçmalayıveririm...</p>

  <p class="normal">— Pekâlâ! Demek size göre ben kendisine cevap vermeye değmeyecek kadar küçük bir adamım. Bunu demek istiyorsunuz, değil mi? Peki, öyle olsun. Zararı yok, bir hiç olayım ben.</p>

  <p class="normal">— Bunu da nereden çıkardın Tanrı aşkına Foma! Böyle bir şey mi söyledim ben?</p>

  <p class="normal">— Evet, söylemek istediğiniz buydu.</p>

  <p class="normal">— Canım, sana yemin ederim ki aklımdan bile geçirmedim!</p>

  <p class="normal">— Buna da peki! Yalancı da olayım! Varsın beni suçladığınız gibi, kavga için bahane aramış olayım. Zarar yok, hakaretlerin yanına bir de bu katılsın. Ben hepsine katlanırım.</p>

  <p class="normal">General karısı korku içinde:</p>

  <p class="normal">— <span class="ideitalik">Mais mon fils!..</span><sup class="calibre2"><a href="Stepancikovo_Koyu_split_023.html#footnote-100-10" id="footnote-100-10-backlink">[10]</a></sup> diye bağırdı.</p>

  <p class="normal">Dayım adamakıllı bunalmıştı.</p>

  <p class="normal">— Foma Fomiç!.. Anne!.. dedi. Yemin ederim, hiçbir suçum yok. Belki kazara ağzımdan bir şey kaçtı. Sen bana bakma Foma, ne aptal olduğumu kendim de bilirim. Kendim de farkındayım ki, bende bir tuhaf hal var. Biliyorum Foma, hepsini biliyorum!.. (Elini sallayarak) Hayır, hayır, hiçbir şey söyleme... Kırk yıl yaşadım bugüne kadar, seni tanıyıncaya kadar kendimi, hani şöyle... herkes gibi bir adam sanıyordum... Oysa bir teke kadar günahkâr, müthiş bir bencilim ben; yaptığım bunca kötülükten sonra nasıl olup da yaşadığımı bu ana kadar hiç düşünmemiştim.</p>

  <p class="normal">Foma Fomiç'in istediği olmuştu.</p>

  <p class="normal">— Evet, dedi. Bencil olmasına, bencilsiniz!</p>

  <p class="normal">— Anlıyorum canım! Ama geçti artık! Kendimi düzeltmeye, iyi olmaya çalışacağım.</p>

  <p class="normal">Foma Fomiç bir "dilerim"le konuşmayı kesti, dindarca bir iç çekişle koltuğundan kalkarak kestirmeye gitti. Yemekten sonra uyumak âdetiydi.</p>

  <p class="normal">Bu faslı bitirirken bir de dayımla aramızdaki ilişkilerden, Foma Fomiç'le durup dururken nasıl karşı karşıya geldiğimizden söz açacağım, o mübarek Stepançikovo köyündeki pek önemli olayların akışına nasıl birdenbire sürüklendiğimi izninizle anlatacağım. Böylelikle önsözümü bitirerek doğruca hikâyeme geçmek istiyorum.</p>

  <p class="normal">Anam babam ölüp de dünyada yapayalnız kaldığım zaman bir çocuktum; dayım babamın yerini tuttu, beni okuttu. Kısacası, bana her öz babanın yapamayacağını yaptı. Beni yanına ilk aldığı günden beri ona bütün kalbimle bağlanmıştım. On yaşlarında kadardım. Birbirimize çok çabuk ısınarak anlaştığımızı hatırlıyorum. Birlikte topaç çeviriyorduk. Bir gün ikimize de akraba olan hırçın bir kocakarının başlığını aşırmıştık. Ben başlığı hemen bir uçurtmanın kuyruğuna bağlayarak havaya uçurdum.</p>

  <p class="normal">Yıllardan sonra dayımla Petersburg'da buluştuk, ama o pek az kaldı. Tahsilimi bitirmek üzereydim. Genç ruhumun bütün ateşiyle ona yeniden bağlandım. Onun asaletini, yumuşak başlılığını, dürüstlüğünü, neşesini ve son derece saf olduğunu görüp şaşmıştım. Zaten bu özellikleri herkesi kendisine çekiyordu. Üniversiteyi bitirince bir süre işsiz güçsüz, Petersburg'da kaldım. Birçok toy delikanlı gibi, ben de en kısa zamanda, göz kamaştırıcı, bir sürü büyük iş başaracağıma inanıyor, Petersburg'dan ayrılmak istemiyordum. Dayımla seyrek, ancak paraya ihtiyacım olduğu zaman mektuplaşıyordum. O da ricalarımı hiçbir zaman geri çevirmiyordu.</p>

  <p class="normal">Tam o sıralarda Petersburg'a bir iş için gelen ve dayımın evinde yatıp kalkan birisinden Stepançikovo'da garip şeyler geçtiğini duydum. İşittiklerim beni hem meraka, hem de hayrete düşürdü. Dayıma daha sık yazmaya başladım. Cevapları daima kapalı, garipti. Her mektubunda ancak tahsilimden söz açıyor, ileride benden bu sahada çok şeyler beklediğini yazıyordu. Birdenbire, oldukça uzun süren bir aralıktan sonra, garip, ötekilere hiç benzemeyen bir mektup aldım, içi öyle tuhaf imalarla, karmakarışık tezatlarla doluydu ki, önce bir şey anlayamadım. Yalnız son derece şaşkın bir halde bulunduğu anlaşılıyordu. Tamamıyla açıktı ki, dayım bana ciddi ciddi inandırmaya çalışarak, hatta yalvarırcasına, evinde büyüttüğü bir kızla evlenmemi teklif ediyordu. Bu Yejevikin adında çok yoksul bir taşra memurunun kızıydı. Dayımın hesabına Moskova'nın en iyi okullarından birinde okumuştu. Şimdi çocuklarına mürebbiyelik ediyordu. Dayımın yazdığına göre, kız bedbahtmış; onu mutlu etmek elimdeymiş. Bunu yapmakla iyi kalplilik gösterecekmişim. Dayım, kalbimin asilliğine hitap ederek, kıza çeyiz vermeyi de vaat ediyordu. Yalnız çeyiz konusunu biraz üstü kapalı ve adeta korkarak geçiyor, mektubunu da büyük bir sır olarak saklamamı rica ediyordu.</p>

  <p class="normal">Bu mektup beni adamakıllı sarstı. Zaten benim gibi, daha dün gözünü açmış hangi delikanlıyı böyle bir teklif, hele hiç olmazsa bunun romantik tarafı çekmez? Aynı zamanda, işittiğime göre bu genç mürebbiye gayet de güzelmiş.</p>

  <p class="normal">Dayıma hemen Stepançikovo'ya hareket edeceğimi yazdığım halde kararsızdım. Dayım mektupla birlikte yol paramı da göndermişti. Bununla beraber, endişe, hatta merak içinde Petersburg'da üç hafta kadar oyalandım. Bir gün tesadüfen dayımın eski bir arkadaşıyla karşılaştım. Kafkas'tan Petersburg'a dönüşünde yolunun üstünde bulunan Stepançikovo'ya da uğramıştı. Bu, yaşını başını almış, ağırbaşlı bir bekârdı. Bana dert yanar gibi, Foma Fomiç'ten ve bir de henüz o güne kadar duymadığım bir meseleden bahsetti. Foma Fomiç'le generalin karısı, dayımı acayip, evde kalmış, kart, handiyse yarı deli bir kızla evlendirmeye karar vermişler. Kızın garip bir geçmişi, yarım milyona yakın da parası varmış. Generalin karısı, kızı aralarında bir akrabalık bulunduğuna inandırmış, sonra beraber oturmak için kandırmış. Elbette dayım buna fena halde üzülüyormuş, ama eninde sonunda, yine de şu yarım milyonla evlenecekmiş galiba... Öte yandan iki kafadar, generalin karısıyla Foma Fomiç, dayımın çocuklarının zavallı, savunmasız mürebbiyesini dehşetli sıkıştırıyorlar, evden atmaya çalışıyorlarmış. Besbelli, albayın ona âşık olacağından korkarak, yahut da artık olduğu için... Bu son sözler beni hayrete düşürmüştü.</p>

  <p class="normal">Bununla beraber, dayımın aşkından bahseden zat, ya sorularımı esaslı cevaplandırmıyor yahut da cevap vermek istemiyordu. Zaten sözleri ağzından bin nazla, dirhem dirhem çıkıyordu. Ayrıntı vermekten kaçındığı belliydi.</p>

  <p class="normal">Bütün bunlar beni hayli düşündürdü. Verilen haberle dayımın mektuptaki teklifi arasında garip bir tezat vardı!.. Ama fazla zaman kaybedemezdim; Stepançikovo'ya gitmeye karar verdim. Niyetim, dayımın sağduyusuna hitap ederek onu teselli etmek, hatta elimden geldiği kadar kurtarmaya çalışmak, yani Foma'yı Stepançikovo'dan defederek kart kızla yapılacak uğursuz evlenme işini bozmaktı. Kanımca, dayımın aşkı, şu muzır Foma'nın bir uydurmasından ibaretti, ben de şu zavallı, fakat şüphesiz cazibeli kızı evlenme teklifiyle mutlu edecektim; falan, filan...</p>

  <p class="normal">Gitgide o kadar coştum, kendi kendime o kadar telkin ettim ki, gençlik ve duraklama devresinden sonra bu sefer de tam tersine, bir an evvel birtakım harikalar yaratmak, kahramanlıklar göstermek için şiddetli bir arzuya kapıldım. Hatta masum, sevimli bir mahlukun saadeti uğruna kendimi feda etmeyi de olağanüstü bir mertlik sayıyordum. Kısacası, hatırımda kaldığına göre yol boyunca kendimden pek memnundum.</p>

  <p class="normal">Temmuz ayı idi. Güneş pırıl pırıl parlıyordu. Önümde göz alabildiğine buğday tarlaları uzanıyordu... Petersburg'da uzun zaman kapalı oturduğum için gördüklerim beni pek sarıyordu.</p>
</body>
</html>