<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_12">X<br class="chapter"/>
  Mizinçikov</h2>

  <p class="normal">Gavrila'nın beni götürdüğü "Yeni Pavyon"un yalnız adı yeniydi. Burasını malikânenin eski sahipleri çok eskiden yaptırmışlardı. Bahçenin ortasında, eski evden birkaç adım ötede duran güzel, ahşap bir evceğizdi. Üç yanını dalları çatıya değen uzun, yaşlı ıhlamur ağaçları sarıyordu. Küçük evin oldukça iyi döşenmiş, dört odası vardı. Çiftliğe gelen misafirler burada kalıyorlardı.</p>

  <p class="normal">Bana ayrılmış, içinde bavullarımın bulunduğu odaya girince, yatağımın yanındaki masanın üzerinde bir kâğıt gördüm. Kâğıt çeşitli şekilde yazılmış yazılarla, çiçek resimleriyle, paraflarla, çizgilerle süslenmişti. Baş harflerle çiçekler, ayrı ayrı renklere boyanmıştı. Özetle, sevimli bir güzel yazı örneğiydi.</p>

  <p class="normal">Göz atınca, ilk satırından, bana yazılmış bir rica mektubu olduğunu anladım. Mektup sahibi bana "Aydın velinimetim!" diye hitap ediyordu. Kâğıdın üst tarafında da "Vidopliyasov'un Feryatları" başlığı vardı.</p>

  <p class="normal">Bütün dikkatimi sarf ettiğim halde, yazılanlardan hiçbir şey anlayamadım. Mektup son derece tumturaklı bir uşak üslubuyla ve okkalı cümleler sıralanarak yazılmış, bir sürü ipe sapa gelmeyen saçmalarla doluydu. İçinden yalnız Vidopliyasov'un bir müşkülü olduğunu, yardımımı beklediğini, "aydın bir adam olmamdan ötürü" benden bir şeyler umduğunu çıkarabilmiştim. Son kısımda da, dayımı kayırmamı istiyor, kendi ifadesiyle, ona "makinemle" etki etmemi diliyordu.</p>

  <p class="normal">Bu mektubu okurken, odamın kapısı açıldı, içeriye Mizinçikov girdi.</p>

  <p class="normal">Serbest, ama gayet nazik bir tavırla:</p>

  <p class="normal">— Tanışmamızda mahzur görmeyeceğinizi umarım, dedi, elini uzattı. Demin bir çift laf edemedik. Halbuki ilk gördüğüm andan beri içimde sizinle daha yakından tanışmak isteğini duydum.</p>

  <p class="normal">Elbette hemen, zerre kadar keyfim olmadığı halde, çok memnun kaldığımı falan söyledim. Oturduk.</p>

  <p class="normal">Mizinçikov, hâlâ elimde tuttuğum kâğıda bakarak:</p>

  <p class="normal">— O da ne? diye sordu. Sakın Vidopliyasov'un feryatları olmasın?.. Ta kendisi. Zaten Vidopliyasov'un size de saldıracağından emindim. Bana da bir kere, tıpkı böyle bir kâğıda aynı feryatları yazmıştı. Hele sizi çoktandır beklediği için, herhalde önceden hazırlamıştır. Hayret etmeyin. Burada epey garip, gülünecek şeyler vardır.</p>

  <p class="normal">— Yalnız gülünecek mi?..</p>

  <p class="normal">— Ağlamak da mı lazım? İsterseniz, size Vidopliyasov'un özgeçmişini anlatıvereyim; eminim güleceksiniz!</p>

  <p class="normal">Öfkeyle:</p>

  <p class="normal">— Doğrusu, Vidopliyasov'u düşünecek halde değilim, diye cevap verdim.</p>

  <p class="normal">Bay Mizinçikov'un ahbaplık istemesinin, giriştiği konuşmanın belirli bir sebebi ve kendisinin bana ihtiyacı olduğu gayet açık görünüyordu. Demin, içeride ciddi bir yüzle, kaşlarını çatarak otururken, şimdi neşeli gibi görünüyordu. Gülümsüyor, uzun boylu hikâyeler anlatmaya hazırlanıyordu. Bu adamın kendine son derece hâkim olduğu, hem de galiba insanları iyi anladığı anlaşılıyordu.</p>

  <p class="normal">Yumruğumu masaya vurarak, hiddetle:</p>

  <p class="normal">— Uğursuz Foma! dedim. Eminim, buradaki bütün fenalıkların başı odur! Her şeyin altından çıkıyor, uğursuz mahluk!</p>

  <p class="normal">Mizinçikov:</p>

  <p class="normal">— Ona fazlaca kızmışsınız galiba, dedi.</p>

  <p class="normal">Heyecanlanarak:</p>

  <p class="normal">— Fazla mı kızmışım?.. diye bağırdım. Demin aşırı bir heyecana kapılarak, herkese beni eleştirme hakkını verdim. Zıpçıktı gibi ortaya fırlayarak tam anlamıyla bozum olduğumu biliyorum. Bunu bana açıklamanız lüzumsuzdur. Kibar çevrelerde böyle şeylerin yapılamayacağını pekâlâ biliyorum. Ama heyecana kapılmamak mümkün müydü, siz söyleyin! Doğrusunu isterseniz, burası ev değil, tımarhane ve... ve ben gidiyorum buradan artık! İşte o kadar.</p>

  <p class="normal">Mizinçikov sakin bir tavırla:</p>

  <p class="normal">— Sigara içer misiniz? diye sordu.</p>

  <p class="normal">— İçerim.</p>

  <p class="normal">— Şu halde benim içmeme de izin verirsiniz. Orada izin vermiyorlar da adeta canım çekti.</p>

  <p class="normal">Bir sigara yaktıktan sonra sözüne devam etti:</p>

  <p class="normal">— Evet, buranın tımarhaneyi andırdığını ben de kabul ederim, dedi. Sonra, sizi eleştirmeyi de aklımdan geçirmiyorum; çünkü sizin yerinizde olsaydım, belki üç kat daha fazla kızar, daha çok parlardım.</p>

  <p class="normal">— Öyleyse, mademki siz de kızdınız, niçin hiddetinizi göstermediniz? Tam tersine, son derece soğukkanlılıkla oturduğunuzu hatırlıyorum. Size açık söyleyeyim, sağa sola iyilik etmeye hazır olan zavallı dayımı korumamanız garibime gitmişti.</p>

  <p class="normal">— Birçok kimseye iyilik ettiği doğrudur, ama onu korumayı tamamıyla faydasız buluyorum, ilkin bunun ona faydası olmayacaktı; sonra da bu hareketimden küçültücü anlam çıkarması mümkündü. Öte yandan, bunu yapmaya kalkışsaydım, beni hemen ertesi gün buradan atarlardı. Halbuki size açıkça söyleyeyim: İçinde bulunduğum durum, bu evin misafirseverliğine değer vermemi gerektiriyor.</p>

  <p class="normal">— Bana durumunuzu açıklamak zorunda değilsiniz. Bununla beraber, burada bir aydan beri oturduğunuza göre, sizden bazı konuları öğrenebilirim.</p>

  <p class="normal">Mizinçikov sandalyesini yanıma yaklaştırarak, acele acele:</p>

  <p class="normal">— Hay hay, buyurun efendim, dedi. Emrinize amadeyim.</p>

  <p class="normal">— Mesela şu demin gözümle gördüğüm, Foma Fomiç'in on beş bin gümüş rubleyi geri çevirmesini açıklayın.</p>

  <p class="normal">Mizinçikov:</p>

  <p class="normal">— Ne diyorsunuz? Sahi mi?.. diye bağırdı. Aman rica ederim, anlatın şunu!</p>

  <p class="normal">"Ekselans" bahsini açmadan, anlattım. Mizinçikov beni heyecanla, merakla dinledi. Söz, on beş bine gelince, yüzü bile değişti. Sonuna kadar dinledikten sonra:</p>

  <p class="normal">— Olur şey değil! dedi. Doğrusu, Foma'dan bunu ummazdım.</p>

  <p class="normal">— Evet, parayı almadı. Bunu nasıl izah etmeli? Ruh yüksekliğiyle mi?</p>

  <p class="normal">— On beş bini kabul etmeyişi, ileride otuzu almak içindir.</p>

  <p class="normal">— Bununla birlikte, size bir şey söyleyeyim mi? diye ekledi. Foma'nın böyle bir hesapla hareket ettiğini de pek sanmam, pratik olmayan bir adamdır, şair gibi bir şey yani... On beş bin... Hımm!.. Biliyor musunuz? O bu parayı alırdı, ama karşısına çıkan, bu kendini gösterme fırsatının çekiciliğine dayanamamıştır. O, öyle mendebur, cıvık, sulu gözlünün biridir ki, size anlatamam! Üstelik de dehşetli gurur sahibidir.</p>

  <p class="normal">Mizinçikov adeta öfkelenmişti; üzüldüğü, hatta kıskanır gibi olduğu belliydi. Onu merak içinde inceliyordum.</p>

  <p class="normal">Biraz düşündükten sonra:</p>

  <p class="normal">— Hım!.. dedi. Burada pek çok değişiklikler beklemeliyiz. Yegor İlyiç bundan sonra Foma'ya tapacaktır...</p>

  <p class="normal">Sonra dişlerinin arasından:</p>

  <p class="normal">— Bakarsınız, merhamete gelir, evlenir de... diye mırıldandı.</p>

  <p class="normal">— Demek siz dayımın bu kafadan sakat budalayla iğrenç, doğal olmayan evliliğini mümkün görüyorsunuz, öyle mi?</p>

  <p class="normal">Mizinçikov bana dikkatli dikkatli baktı.</p>

  <p class="normal">Hiddetle:</p>

  <p class="normal">— Alçaklar! diye bağırdım.</p>

  <p class="normal">— Ama onlar da esaslı bir düşünceye dayanıyorlar: Ailesine faydası dokunsun diye albayın bir şey yapması gerektiğini söylüyorlar.</p>

  <p class="normal">— Çünkü az yapmış da!.. diye öfke ile bağırdım. Dayımın bu bayağı aptal karıyla evlenmesini nasıl olur da esaslı bir düşünce sayabilirsiniz?</p>

  <p class="normal">— Şüphesiz, onun budala olduğunu ben de kabul ediyorum. Hımm!.. Dayınızı bu kadar sevmeniz çok iyi. Ben de sizinle beraberim... Ama ötekinin parasıyla çiftliğin hayli toparlanabileceğini de unutmayın! Gerçi bu işin başka sebepleri de var: Yegor İlyiç'in şu mürebbiye ile –hani şöyle güzelce bir kız vardı, hatırladınız mı?– evlenmesinden endişe ediyorlar.</p>

  <p class="normal">— Acaba... buna ihtimal verir misiniz? diye heyecanla sordum. Tanrı aşkına söyleyin, son derece merak ediyorum...</p>

  <p class="normal">— A, kıza delicesine âşıktır! Yalnız saklıyor.</p>

  <p class="normal">— Saklıyor ha?.. Sakladığını sanıyorsunuz demek. Ya kız?.. O da seviyor mu?</p>

  <p class="normal">— Pek mümkün. Hem onun için bu evlenme çok kârlı olur, yoksul kızdır.</p>

  <p class="normal">— Peki, ama birbirlerini sevdiklerini gösterecek delilleriniz var mı?</p>

  <p class="normal">— Bu açıkça görünüyor zaten. Hem galiba gizlice buluşuyorlar da. Hatta aralarında meşru olmayan ilişkilerden de bahsediliyordu. Ama rica ederim, bunu kimseye açmayın. Size bunu sır olarak söylüyorum.</p>

  <p class="normal">— Fakat bunlar inanılacak şeyler değil! diye bağırdım. Halbuki siz hepsi sahiden olmuş gibi konuşuyorsunuz.</p>

  <p class="normal">— Elbette büsbütün emin değilim, yanlarında bulunmadım. Ama bütün bunlar olağan şeylerdir.</p>

  <p class="normal">— Ne demek! Dayımın mertliğini, şerefini düşünsenize bir kere...</p>

  <p class="normal">— Kabul! Ama insan işlediği suçu ileride resmi nikâhla temizlemek üzere ılımlılığını kaybedebilir. Böyle ipin ucunu kaçıranlar pek çoktur. Bununla beraber, tekrar ediyorum, anlattıklarımın doğru olduğunu iddia edemem. Zaten burada kızın üstüne o kadar çamur attılar ki, Vidopliyasov'la bile ilişkisi olduğunu söyledikleri oldu.</p>

  <p class="normal">— Görüyor musunuz! diye bağırdım. Vidopliyasov'la... Buna imkân var mı... İnsan bunun lafından bile tiksiniyor. Yoksa siz buna da mı inanıyorsunuz?</p>

  <p class="normal">Mizinçikov, sükûnetle:</p>

  <p class="normal">— Bunlara büsbütün inanmadığımı size demin söyledim; cevabını verdi. Bununla birlikte, bu da olabilir. Dünyada her şey mümkündür. Yanlarında değildim; sonra bütün bunları beni ilgilendirmeyen meseleler sayarım. Bununla beraber sizin pek ilgilendiğinizi görüyorum. Onun için, Vidopliyasov'la ilişkisine ait söylenen sözlerin gerçekten güvenilemeyecek şeyler olduğunu söyleyeyim. Bunlar hep Anna Nilovna'nın, hani şu Perepelitsina var ya, onun uydurmalarıdır. Kıskandığı için öteye beriye yaydı, önceleri kendisi Yegor İlyiç'le evlenmeyi kuruyordu. Gerçekten doğru söylüyorum!.. Yarbay kızı olması kendisine bu hakkı verir sanıyordu. Şimdi hayal kırıklığına uğradı, hırsından kuduruyor. Eh, size merak ettiğiniz bütün meseleleri olduğu gibi anlattım. Halbuki ben dedikodudan zerre kadar hazzetmem. Hem de boşu boşuna kıymetli vaktimizi kaybediyoruz. Size ufak bir ricada bulunmaya gelmiştim.</p>

  <p class="normal">— Ricaya mı? Estağfurullah, elimden gelirse...</p>

  <p class="normal">— Sağ olun efendim. Dayınızı sevdiğinizi, evlenmesiyle candan ilgilendiğinizi gördüğüm için, sizin de bu işe yabancı kalmayacağınızı umarım. Ancak, bu ricaya girebilmek için, bir başka şeyden bahsedeyim.</p>

  <p class="normal">— O da neymiş?</p>

  <p class="normal">— Bakın nedir. Asıl ricamı yerine getirmeye belki razı olacak, belki de olmayacaksınız. Onun için, bunu anlatmadan önce sizin bana bir asilzade, namuslu bir adam sözü vermenizi isteyeceğim. Benden duyacaklarınızın aramızda sır kalacağına, hiçbir durumda, hiç kimsenin hatırı için bu sırra ihanet etmeyeceğinize ve anlatmayı lüzumlu gördüğüm düşünceden kendiniz için faydalanmayacağınıza şerefiniz, mertliğiniz üzerine söz verin. Razı mısınız?</p>

  <p class="normal">Giriş pek merasimliydi. Razı oldum:</p>

  <p class="normal">— Peki, buyurun, dedim.</p>

  <p class="normal">Mizinçikov:</p>

  <p class="normal">— Aslında basit bir mesele, diye söze başladı. Ben, Tatyana İvanovna'yı kaçırmak, onunla evlenmek istiyorum. Yani Gretna-Grin'deki<sup class="calibre2"><a href="Stepancikovo_Koyu_split_023.html#footnote-100-32" id="footnote-100-32-backlink">[32]</a></sup> gibi bir şey olacak... Anladınız mı?</p>

  <p class="normal">Bay Mizinçikov'un gözlerinin içine bakarak, uzun zaman tek kelime söyleyemeden kalakaldım. Sonra:</p>

  <p class="normal">— Doğrusunu söyleyeyim mi? dedim. Hiçbir şey anlamadım. Bundan başka, karşımda makul bir adam bulunuyor sanırken, hiç ummadığım...</p>

  <p class="normal">Mizinçikov:</p>

  <p class="normal">— Demek benden böyle bir şey ummuyordunuz, diye sözümü kesti. Yani gerek ben, gerek yapmak istediğim şey pek budalaca bir şey, öyle mi?</p>

  <p class="normal">— Pek de öyle değil, ama...</p>

  <p class="normal">— Rica ederim, hiç çekinmeden konuşun. Hem de merak etmeyin, bu beni memnun eder. Böylelikle gayemize daha çok yaklaşmış oluruz. Zaten bütün bunların ilk bakışta tuhaf görüneceğini ben de kabul ederim. Yalnız sizi temin ederim, niyetim budalaca olmak şöyle dursun, son derece akıllıcadır. Lütfederek, bütün anlatacaklarımı dinlerseniz...</p>

  <p class="normal">— Rica ederim, merakla dinliyorum!</p>

  <p class="normal">— Zaten anlatacak çok şey de yok gibi... Gırtlağıma kadar borç içindeyim. Beş param yok. Üstelik de on dokuz yaşında öksüz bir kız kardeşim var. Elin evinde oturuyor, onun da bir şeyciği yok... Bunda az çok ben suçluyum. Kırk kölelik bir mirasa konduk. Aksi gibi, tam o sırada teğmenliğe terfi ettim. Har vurup harman savurmaya başladım... Önceden bunları rehine koydum, sonra da temelli batırdım. Anlamsız bir hayat sürüyordum, kibarlık taslıyor, Burtsov'u<sup class="calibre2"><a href="Stepancikovo_Koyu_split_023.html#footnote-100-33" id="footnote-100-33-backlink">[33]</a></sup> taklit ediyordum; içiyor, kumar oynuyordum boyuna... Kısacası, eşekliğin türlüsü vardı bende. Şimdi bunları hatırlamaktan bile utanıyorum. Artık aklım başıma geldi, yaşayışımı tamamıyla değiştirmek istiyorum. Ama bunun için bana yüz bin banknot lazım! Bunu memurluktan çıkaramayacağıma, hiçbir işe yeteneğim bulunmadığına ve aşağı yukarı talihsiz olduğuma göre, benim için iki şık var: Ya hırsızlık yahut da paralı bir evlenme... Buraya hemen hemen yalınayak, hatta yaya geldim. Moskova'dan ayrılırken kız kardeşim elinde kalan son üç rubleyi bana vermişti. Burada Tatyana İvanovna ile karşılaşır karşılaşmaz, kafamda bu düşünce doğdu. Kendime kıyarak onunla evlenmeye karar verdim. Gayet akıllıca bir hareket değil mi yani?.. Hem de bunu en çok kız kardeşim için yapıyorum... Hoş kendim için de yapıyorum ya!</p>

  <p class="normal">— Müsaade buyurun; demek siz Tatyana İvanovna'ya resmen evlenme teklifinde bulunmak istiyorsunuz, öyle mi?</p>

  <p class="normal">— Tanrı korusun! Bunu yapsam, beni buradan o saat sepetlerler. Hem öteki de razı olmaz. Ama kaçma, kaçırılma teklif edilirse, hemen kabul eder. İşin püf noktası da bu zaten. Romantik, olağanüstü bir şey olmalı!.. Elbette bu macerayı derhal nikâhla bitiriveririz. İş onu burayı bırakmaya kandırmakta.</p>

  <p class="normal">— Peki, sizinle kaçacağından nasıl bu kadar emin olabiliyorsunuz.</p>

  <p class="normal">— Bu işte zerrece endişem yok. Düşüncemin temeli de budur zaten. Tatyana İvanovna, karşılık göreceğini umduğu herkesle âşıkdaşlık etmeye hazırdır. Düşüncemden faydalanmayasınız diye önceden sizden söz aldım ya. Hele benim durumumda böyle bir fırsattan faydalanmamak günahtır! Buna siz de hak verirsiniz herhalde.</p>

  <p class="normal">— Demek zırdelinin biri o, dedim.</p>

  <p class="normal">Sonra birden:</p>

  <p class="normal">— Aman pardon! diye ekledim. Hakkındaki niyetinizi unutuverdim...</p>

  <p class="normal">— Size önceden de söylemiştim ya, hiç çekinmeden konuşun. Tamamen deli olup olmadığını öğrenmek istiyorsunuz. Bilmem ki, ne diyeyim?.. Tımarhanede bulunmadığına göre, tam deli olmasa gerek. Hem de aklını sevişmekle bozmuş olmasında ben o kadar delilik görmüyorum. Her şeye rağmen namuslu kızdır. Biliyor musunuz, geçen seneye kadar son derece sefalet içinde yaşıyordu. Doğdu doğalı, ona sevabına bakan bayanların baskısı altındaydı. Gayet duygulu bir kalbi vardır. Evlenme teklif eden olmamış. Bir yandan hayaller, arzular, ümitler, daima zorla bastırılan ateşli duygular; öte yandan velinimeti bayanlardan gördüğü eziyetler, elbette ki duygulu bir insanı deliliğe götürecek. Sonra birdenbire bir servete konuyor. Bu durumda kim olursa olsun<br class="chapter"/>
  altüst olur. Elbette şimdi etrafında epey dolaşan var. Kızın ümitleri yeniden canlandı. Demin beyaz yelekli bir züppeden bahsetmişti. Olay tıpkı anlattığı gibi olmuştur. Artık buna bakıp hükmünüzü verebilirsiniz. Onu elde etmek için bir iki iç çekiş, bir iki mektupla şiir yeterli... Hele bir de ipekten örme merdivenle İspanyol serenadlarına benzeyen saçmalardan bahsedecek olursanız, ne isterseniz yapabilirsiniz. Ben bunları yapmadan bile, hemen bir randevu aldım. Bununla birlikte şimdilik uygun zamana kadar bu işi durdurdum. Ama onu üç dört gün sonra kaçırmalıyım artık. Bir gün önceden kur yapmaya, göğüs geçirmeye başlayacağım. Oldukça iyi kitara çalar, şarkı söylerim. Gece kameriyede buluşacağız; sabaha karşı araba bizi bekleyecek... Onu kameriyeden çıkararak kandırırım, arabaya biner gideriz. Hem bunda en ufak bir tehlike de yok: Kız reşittir. Öte yandan benimle kendi isteğiyle gelecek; bu bana belirli vaatlerle bağlanmış olması demektir. Onu buradan kırk verst ötedeki kibar, ama yoksul bir ailenin yanına götüreceğim. Nikâh gününe kadar onu iyice saklayacaklar. Ben de o aralık zaman kaybetmeyeceğim. Evlenmemizi üç günde beceriveririz; olmayacak ne var ki?.. Ama tabii her şeyden önce para lazım. Hesabıma göre bu <span class="ideitalik">entermède</span><sup class="calibre2"><a href="Stepancikovo_Koyu_split_023.html#footnote-100-34" id="footnote-100-34-backlink">[34]</a></sup> için beş yüz gümüş ruble yeter. Bu konuda Yegor İlyiç'e güveniyorum, ne için lazım olduğunu filan sormadan verecektir. Şimdi işi kavrayabildiniz mi?</p>

  <p class="normal">— Anladım, dedim.</p>

  <p class="normal">Evet, artık her şeyi iyiden iyiye anlamış bulunuyordum.</p>

  <p class="normal">— Peki, ama size ne gibi yardımım dokunabileceğini söyler misiniz? diye sordum.</p>

  <p class="normal">— Aa, ne diyorsunuz, pek çok! cevabını verdi. Yoksa size başvurur muydum? Söylediğim gibi, elimin altında saygıdeğer bir aile var ama, yoksuldurlar... Siz bana hem burada, hem orada, hem de nikâhımızda şahit olarak yardım edebilirsiniz. Açık söyleyeyim, yardımınız olmayınca kolum kanadım kırılmış demektir.</p>

  <p class="normal">— Bir soru daha. Buraya geleli henüz birkaç saat oluyor; sizin için hemen hemen bir yabancıyım. Nasıl oldu da beni güvenmeye değer buldunuz?</p>

  <p class="normal">Mizinçikov gayet tatlı bir gülümsemeyle:</p>

  <p class="normal">— Bu sorunuzun pek hoşuma gittiğini itiraf edeyim, dedi. Çünkü size karşı duyduğum derin saygıyı ifade etmeme vesile oldu.</p>

  <p class="normal">— Aman efendim, şeref bağışladınız!</p>

  <p class="normal">— Estağfurullah! Demin sizi epey inceledim. Gerçi atılgan ve... ve... gençsiniz tabii. Ama sözünüzün eri olduğunuzdan, ağzınızı sıkı tutacağınızdan eminim. Siz, Obnoskin değilsiniz; bu bir. İkincisi, namuslusunuz. Düşüncemden faydalanmaya kalkışmazsınız. Bununla beraber aramızda böyle arkadaşça bir anlaşma olmasaydı, belki de Tatyana İvanovna'yı size bırakmaya razı olurdum. O zaman kızı kaçırmanızda size bütün gayretimle yardım ederdim. Yalnız bir şartla: Evlenmenizden bir ay sonra bana kâğıt para olarak, elli bin ruble verecektiniz. Elbette bunun için önceden sizden faizsiz bir borç senedi alacaktım.</p>

  <p class="normal">— Nasıl?.. diye bağırdım. Demek onu bana teklif ediyorsunuz, öyle mi?</p>

  <p class="normal">— Elbette. Düşünün taşının, arzu ederseniz size bırakabilirim. Gerçi bu benim zararıma olurdu, ama hiç olmazsa düşüncemin bedelini alacaktım. Size başvurmamın üçüncü sebebi de önümde seçecek başka kimse olmayışı. Öte yandan bugünkü durum göz önüne alınırsa, bu iş öyle pek uzatılmaya gelmez. Hem de Uspen Perhizi<sup class="calibre2"><a href="Stepancikovo_Koyu_split_023.html#footnote-100-35" id="footnote-100-35-backlink">[35]</a></sup> yaklaştı: Nikâhlar kıyılmayacak. Ümit ederim ki, beni iyice anladınız.</p>

  <p class="normal">— Evet! Sırrınızı son derece ağzı sıkılıkla saklamaya tekrar söz veriyorum. Yalnız bu işte size arkadaşlık edemem. Bunu şimdiden haber vermek zorundayım.</p>

  <p class="normal">— Niçin?</p>

  <p class="normal">— Niçini var mı?! diye bağırarak içimi döktüm:</p>

  <p class="normal">— Böyle bir hareketin şerefsizce olduğunu anlayamıyor musunuz? Kızcağızın akıldan sakat oluşuna güvendiğiniz belli. Ama asıl bunlar sizi, mert bir adamı böyle bir hareketten vazgeçirmelidir. Onun gülünçlüğüne rağmen saygıdeğer olduğunu söylüyorsunuz. Sonra da durup dururken yüz bin rublesini çekmek için zavallılığından faydalanmaya kalkıyorsunuz. Hiç şüphesiz, ona gerçekten kocalık etmeyeceksiniz, vazifenizi yapmayacak, ihmal edeceksiniz... Bu o kadar şerefsiz bir hareket ki, affedin, ama bana nasıl olup da yardakçılık teklif ettiğinize şaşıyorum!</p>

  <p class="normal">Mizinçikov doğal bir hayretle yüzüme bakarak:</p>

  <p class="normal">— Aman Tanrım, bu ne romantizm böyle! diye bağırdı. Hatta romantizm de değil: Siz galiba işin aslını pek kavrayamadınız da ondan hareketimi şerefsizce sayıyorsunuz. Halbuki bu işte bütün kâr benim değil onun. Hesap meydanda zaten!</p>

  <p class="normal">Alayla gülümsedim:</p>

  <p class="normal">— Öyle ya dedim, sizin gözünüzle bakacak olursak, Tatyana İvanovna ile evlenmekle son derece hayırlı bir iş yapmış olacaksınız.</p>

  <p class="normal">— Ne sandınız ya? Elbette hayırlı bir iş yapmış olacağım.</p>

  <p class="normal">Mizinçikov da heyecanlanmıştı. Yüksek perdeden konuşuyordu.</p>

  <p class="normal">— Siz hak verin canım! İlkin kendimi feda ederek onun kocası olmaya razı oluyorum; bunun hiç mi değeri yok yani? Sonra kendisinde sağlam yüz bin gümüş ruble varken, ben yalnız kâğıt para yüz bin ruble alacağım. Hem de ondan, bu paradan başka ömrümün sonuna kadar tek kapik almamaya kendi kendime söz verdim. Halbuki istesem, alabilirdim. Bu da bir şeydir! Sonra, iyi düşünün; onun bu halle rahat yaşamasına imkân var mı? Rahat yaşamak için elindeki parayı alarak bir tımarhaneye tıkmaktan başka çare yok. Çünkü her an haylaz dolandırıcının birinin, Obnoskin tipinde, bıyıklı, İspanyolvari sakallı, elinde kitara şarkı söyleyen bir madrabazın çıkagelmesi ihtimali var. Böyle bir herif onu kandırarak evlenir, soyar, sonra da yol ortasında sipsivri bırakır. Mesela son derece namuslu kimselerin yaşadığı bu evde bile, onu parasını işlettikleri için tutuyorlar... Kızı böyle hallerden korumalı, kurtarmalı. Halbuki benimle evlendikten sonra bütün bu ihtimaller ortadan kalkacak. Onu her türlü felaketten korumayı üzerime alacağım. Her şeyden önce Moskova'ya götürerek kibar, ama yoksul bir ailenin yanına yerleştireceğim. Bu biraz önce bahsettiğim değil, başka bir aile... Yanında daima kız kardeşim bulunacak. Ona ellerinden geldiği kadar bakacaklar. Elinde kâğıt para iki yüz elli, belki de üç yüz bin ruble kalacak. Bu kadar para ile nasıl bir hayat sürülür biliyor musunuz! Bütün eğlencelere, balolara maskeli balolara, konserlere gitmekte serbest olacak. Gönlünün istediği gibi aşk hülyaları da kurabilecek. Ama tabii kendimi bu yönden emniyette bulunduracağım. Bol bol hayal kurabilir, ama bunları gerçekleştirmesine hiçbir suretle izin yok! Sonra, mesela şimdi ona herkes hakaret edebilir. Halbuki o zaman Mizinçikova olacağı için kimse dil uzatamaz, çünkü ben kimsenin adımın şerefiyle oynamasına göz yummam. Yalnız bunu düşününce bile işin değeri anlaşılır. Şüphesiz, onunla beraber oturacak değilim. O Moskova'da kalır, ben de Petersburg'un bir köşesine yerleşirim. Bunu açıkça söylüyorum; tabii bu işte sizden gizli tutacağım tek bir nokta yok. Ama ayrı oturmamızdan ne çıkar sanki? Düşünün bir kere, onu bir parça derinden inceleyin. İnsan, koca olarak onunla bir arada oturabilir mi hiç? Bu kızda zerre kadar sebat yoktur; dünyanın en hercai mahluku!.. Daima değişiklik ister, evlendiğinin ertesi günü kocasını, resmen karısı olduğunu unutacaktır. Onunla birlikte oturarak ciddi bir şekilde vazifelerini yapmasını isteyecek olursam, onu bedbaht ederim. Elbette ona yılda bir kere, belki de daha sık giderim. Ama para istemek için değil; katiyen! Dedim ya, kâğıt para yüz bin rubleden fazla almayacağım; ağzımdan çıktı bir kere, almam artık! Para konusunda çok asil hareket edeceğim. Yanına gittiğim zamanlar onu bıktırmadan, iki üç gün kalarak eğlendireceğim. Birlikte güleceğiz, neşeli hikâyeler anlatacağım, baloya götüreceğim. Kur yapacak, hediyeler alacağım, romanslar okuyacağım. Ayrıca küçük bir köpek de alırım... Romantik bir tarzda ayrılarak, aşk mektupları yollayacağım. Bana kalırsa, bu çok akıllıca bir şey; keşke bütün kocalar böyle hareket etselerdi! Kadınlar kocalarının değerini ancak onlardan ayrı oldukları zaman bilirler. Bu kurala uyarak, Tatyana İvanovna'nın kalbinin en tatlı köşeciğine ömrünün sonuna kadar yerleşeceğim. Daha ne ister yani? Siz söyleyin!.. Hayat değil, cennet bu!</p>

  <p class="normal">Sesimi çıkarmadan hayretle dinliyordum. Bay Mizinçikov'un söyledikleri üzerinde tartışmanın faydasız olduğunu anladım. Planının doğruluğuna, hatta büyüklüğüne körü körüne inanmıştı bir kere. Ondan bir mucidin buluşuna duyduğu hayranlıkla bahsediyordu. Ama nazik bir nokta daha kalmıştı ki, onu hemen halletmek gerekiyordu.</p>

  <p class="normal">— Tatyana İvanovna'nın, aşağı yukarı, dayımın nişanlısı durumunda olduğunu unuttunuz mu? dedim. Düğününün arifesinde onu kaçırmak, dayıma büyük bir hakaret olur, üstelik de bu kahramanlığınız için ondan para isteyeceksiniz.</p>

  <p class="normal">Mizinçikov, birdenbire coşarak:</p>

  <p class="normal">— Hah, işte tam üstüne bastınız! diye bağırdı. Merak etmeyin; bu itirazınızı zaten bekliyordum. Ama her şeyden önce şunu söyleyeyim ki, dayınız onu henüz resmen istemiş değildir. Bu yüzden ben de Tatyana İvanovna ile evlenme hazırlıklarından habersiz olabilirim. Sonra, şuna da dikkat etmenizi rica ederim; bu düşünce daha iki üç hafta evvelinden, buradakilerin planları hakkında henüz hiçbir şey bilmediğim sırada aklıma gelmişti. Bu yüzden, ciddi olarak düşünülürse, onlara karşı haksızlık etmiş olmuyorum. Ben dayınızdan değil, asıl o benim elimden nişanlımı alıyor... Hem de bunun, kameriyede gizlice buluştuğum bir kız olduğuna dikkat edin! Sonra, rica ederim, yani biraz evvel evdekilerin dayınızı Tatyana İvanovna ile zorla evlendirmek istediklerine hiddetlenen siz değil miydiniz?.. Şimdi birden bu evlenmenin taraftarı çıkmaya, ailenize hakaretten, namus meselesinden bahsetmeye başladınız. Oysa ben, tam tersine, dayınıza en büyük iyiliği yapıyor, onu kurtarıyorum. Bunu anlamanız lazım! O, bu evlenmeden bucak bucak kaçıyor; hem de onun sevdiği bir kız var... Tatyana İvanovna ona nasıl karı olabilir? Zaten onun da dayınızla mutlu olması mümkün değil. Çünkü ne olursa olsun, delikanlılara güller atmaması için dayınız onu epeyi sıkıya sokacaktır. Ben onu bir gece kaçırdım mı, ne general karısı, ne de Foma Fomiç bir şey yapabilir artık. Zaten nikâhtan kaçmış bir kızı tekrar kabullenmek albay için pek ayıp olur. Şimdi siz söyleyin, yaptıklarım Yegor İlyiç'e bir lütuf, bir iyilik değil mi?</p>

  <p class="normal">Ne yalan söyleyeyim, Mizinçikov'un son düşüncesi beni epey etkiledi.</p>

  <p class="normal">— Ama, dedim, onu yarın isterse, geç kalmış olacaksınız. Çünkü istediği andan itibaren Tatyana İvanovna resmen nişanlısı sayılacaktır.</p>

  <p class="normal">— Doğaldır ki o zaman iş işten geçer... Bunu önlemeye çalışmalı, yardımı niçin istiyorum zaten? Tek başıma bunu zor yaparım, ama ikimiz bir olunca, işi halleder, Yegor İlyiç'i onu istememeye razı ederiz. Ne pahasına olursa olsun, buna engel olmalıyız. Hatta gerekirse, evdekilerin dikkatini evlenme işinden başka yana çevirmek için Foma Fomiç'i dövmeyi bile göze almalıyız. Elbette buna en son çare olarak başvururuz. Bu işte bütün ümidim sizde...</p>

  <p class="normal">— Son bir soru daha. Bu işten başka birine söz açtınız mı?</p>

  <p class="normal">Mizinçikov başını kaşıdı, yüzünü ekşitti.</p>

  <p class="normal">— Doğrusu, bu sorunuz pek tatsız kaçtı, işin kötüsü gerçekten düşüncemi birisine açtım; yani yaptım bu eşekliği... Hem de kim bu adam, biliyor musunuz? Obnoskin! Gerçekten, buna kendim bile inanamıyor, nasıl oluverdiğini anlamıyorum. Herif boyuna buralarda dolaşıyordu. Bana bu ilham gelince, adeta hummaya tutulmuşa döndüm. Yardımcıya ihtiyacım olacağını anlayarak Obnoskin'e başvurdum. Affedilmez bir hata bu... affedilmez bir hata!</p>

  <p class="normal">— E, ne dedi Obnoskin?</p>

  <p class="normal">— Seve seve kabul etti. Sonra da hemen ertesi sabah erkence, ortalıktan kayboluverdi. İki üç gün sonra anasıyla birlikte döndü. Şimdi benimle tek bir laf konuşmadığı gibi, bana karşı çekingen bir hali var. Derhal işi kavradım. Ne hinoğlu hindir onun anası; feleğin çemberinden geçmiş bir karı!.. Onu ta eskiden beri tanırım. Elbette oğlu her şeyi anlatmış... Sesimi çıkarmadan bekliyorum. Onlar da beni kolluyorlar. Kısacası durum gerginleşti. Acele etmem bu yüzden.</p>

  <p class="normal">— Onlardan korkmanızın sebebi ne?</p>

  <p class="normal">— Bir şey yapamazlar, ama işi bulandıracakları yüzde yüz. Hem yardım için, hem de sus payı olarak para isteyeceklerdir; bunu bekliyorum. Yalnız fazla veremeyeceğim, zaten vermem de; kararımı verdim artık. Kâğıt para, üç binden fazlası imkânsız! Siz de hesaplayın: Üç bin onlara; evlenmemize de beş yüz gümüş gidecek. Çünkü dayınızdan alacağım parayı tamamen ödemem lazım. Eh, eski borçlarım da var... Elbette kız kardeşime de bir şey, az bir şey vermeli... Yüz binden ne kalır ki! Ağzımızı havaya açarız... Ama Obnoskinler gittiler bile.</p>

  <p class="normal">— Gittiler mi? diye merakla sordum.</p>

  <p class="normal">— Hemen çaydan sonra. Cehennemin dibine kadar yolları var!.. Ama bak, görürsünüz, yarın yine geleceklerdir. E, nasıl, razı mısınız?</p>

  <p class="normal">Yutkundum.</p>

  <p class="normal">— Gerçekten, ne diyeceğimi bilemiyorum. Nazik bir iş... Şüphesiz, Obnoskin değilim, sırrınızı saklarım ama... Yine de bana pek bel bağlamayın.</p>

  <p class="normal">Mizinçikov oturduğu sandalyeden kalkarak:</p>

  <p class="normal">— Eh azizim, dedi, görüyorum ki siz Foma Fomiç'le büyükanneyi daha pek anlayamamışsınız. Kendisini pek sevdiğiniz halde, iyi, asil yürekli dayınıza burada ne kadar eziyet edildiğinin de henüz farkında değilsiniz. Elbette daha burada yenisiniz, azıcık sabredin... Bir de yarın kalın, akşama doğru bana hak vereceksiniz. Bu iş olmazsa, dayınız mahvolacaktır. Bilmem, anlatabiliyor muyum? Onu yüzde yüz evlendirecekler! Hatta belki yarın bile kızı resmen isteyebileceğini hatırınızdan çıkarmayın... O zaman geç kalmış olacağız. Bu işe hemen bugün kalkışmalı!</p>

  <p class="normal">— Gerçekten, size başarılar dilerim ama, yardıma gelince... bilmem ki...</p>

  <p class="normal">Mizinçikov:</p>

  <p class="normal">— Anlaşıldı. Ne yapalım, yarını bekleyelim bari... diyerek alayla gülümsedi.</p>

  <p class="normal">Sonra:</p>

  <p class="normal">— Sabah ola, hayrola! diye devam etti. Yarın sabah size erkence uğrarım. Siz de düşünüp taşının.</p>

  <p class="normal">Islık çalarak dışarı çıktı.</p>

  <p class="normal">Hemen arkasından biraz hava almak için ben de çıktım. Ay henüz görünüyordu. Karanlık bir geceydi. Sıcak, boğucu bir hava vardı: Ağaçların yaprakları bile kıpırdamıyordu. Son derece yorgun olduğum halde, dolaşarak açılmak, zihnimi toplamak istiyordum. Ama henüz on adım kadar ilerlemiştim ki, dayımın sesini duydum. Pavyonun merdivenlerinden yukarıya çıkarken biriyle ateşli ateşli konuşuyordu. Derhal dönerek seslendim. Dayım Vidopliyasov'la beraberdi.</p>
</body>
</html>