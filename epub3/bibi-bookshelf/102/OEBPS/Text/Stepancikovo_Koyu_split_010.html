<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">VII<br class="chapter"/>
  Foma Fomiç</h2>

  <p class="normal">Bu zatı derin bir merakla incelemeye başladım. Gavrila onun için pek yerinde olarak mendebur bir adam demişti.</p>

  <p class="normal">Foma kısa boyluydu. Kır saçları sarımtıraktı. Burnu kemerli, yüzü kırışıklarla doluydu. Çenesinde iri bir et beni vardı. Ellisine yaklaşmış bir adamdı.</p>

  <p class="normal">Odaya ağır, ölçülü adımlarla, önüne bakarak girdi. Fakat çehresinden, bütün ukalaca tavırlarından son derece küstahça bir kendini beğenmişlik akıyordu.</p>

  <p class="normal">Foma Fomiç'in kılığı da beni hayli şaşırttı, gecelik entarisi giymişti. Gerçi alafrangaydı ama, ne de olsa gecelikti... Üstelik ayağında terlik vardı. Kravat takmamıştı, gömleğinin yakası <span class="ideitalik">à l'enfant</span> açıktı. Bu da Foma Fomiç'e bön bir hal veriyordu.</p>

  <p class="normal">Boş sandalyeyi alarak masanın yanına çekti, kimseye bir şey söylemeden oturdu. O anda, henüz bir dakika önce devam eden bütün kargaşa, heyecan yok oluverdi. Oda sinek uçsa duyulacak derecede sessizleşti. General karısı dut yemiş bülbüle döndü. Bu zavallı bunak kadının Foma Fomiç'e kulluğu hemen belli olmuştu. Değerli gözdesinden bir türlü bakışlarını ayıramıyordu. Matmazel Perepelitsina sırıtarak ellerini ovuşturuyor, zavallı Praskovya İlyiniçna da korkudan belli edecek kadar titriyordu. Dayım hemen telaşlandı:</p>

  <p class="normal">— Foma Fomiç'e bir çay yap kardeşim. Çabucak çayını yap! Ama tatlı olsun. Foma Fomiç uykudan sonra tatlı çayı sever; değil mi Foma, tatlı olsun değil mi?..</p>

  <p class="normal">Foma, ağır, vakur bir tavırla:</p>

  <p class="normal">— Çayın sırası değil şimdi! dedi, üzüntüyle ellerini sallayarak:</p>

  <p class="normal">— Zaten ancak tatlı şeyleri düşünürsünüz... diye ekledi.</p>

  <p class="normal">Foma Fomiç'in sözleri, odaya gülünç, ukalaca bir çalımla girmesi beni adamakıllı ilgilendirdi. Bu, haddini bilmeyen efendi bozuntusunun edep dışına çıkarak ne derece küstahlaşacağını merak ediyordum.</p>

  <p class="normal">Dayım yüksek sesle:</p>

  <p class="normal">— Foma! dedi. Sana yeğenim Sergey Aleksandroviç'i tanıtayım. Henüz geldi.</p>

  <p class="normal">Foma Fomiç onu yukarıdan aşağı bir süzdü. Benimle hiç ilgilenmeden ve oldukça uzun süren bir sessizlikten sonra:</p>

  <p class="normal">— Hayret ediyorum albay! dedi. Sözümü kesmeyi ne kadar da seviyorsunuz. Biz size burada işten bahsediyoruz, siz de bilmem neden söz açıyorsunuz... Falaley'i gördünüz mü?</p>

  <p class="normal">— Gördüm Foma...</p>

  <p class="normal">— Gördünüz ha! Gördünüzse, ben onu size bir kere daha göstereyim. Manevi cephesini göstereyim, eserinizi seyredin lütfen. Gel buraya aptal! Gel diyorum sana Hollandalı suratlı!.. Gelsene, korkma, gel!</p>

  <p class="normal">Falaley, ağzı açık, hıçkırarak, gözyaşlarını yutarak yaklaştı.</p>

  <p class="normal">Koltuğa kurulmuş Foma Fomiç başını hafifçe yanında oturan Obnoskin'e çevirerek:</p>

  <p class="normal">— Ona Hollandalı suratlı adını özellikle verdim, dedi. Zaten biliyor musunuz, genellikle sözlerimi tatlılaştırmaya hiç lüzum görmem. Gerçek daima gerçek olarak kalmalıdır. Çamur neyle örtülürse örtülsün, yine çamurdur. Şu halde tatlılaştırma zahmeti neye yarar? Ancak kendi kendimizi ve başkalarını aldatmaya! Böyle anlamsız terbiye kurallarına uyma ihtiyacı sosyete adamlarının boş beyinlerinden çıkmadır... Siz söyleyin, işte sizi hakem tayin ediyorum: Şu suratta güzellik namına bir şey buluyor musunuz?</p>

  <p class="normal">Foma Fomiç ağır, ölçülü, gururlu bir kayıtsızlıkla konuşuyordu.</p>

  <p class="normal">Obnoskin, küstahça bir küçümsemeyle:</p>

  <p class="normal">— Güzellik mi?.. Bana kalırsa, bu koca bir biftek parçasından başka bir şey değil!.. cevabını verdi.</p>

  <p class="normal">— Bugün aynaya baktım.</p>

  <p class="normal">Foma Fomiç resmi bir tavırla, şahıs zamiri kullanmaksızın konuşuyordu.</p>

  <p class="normal">— Kendimi güzel bir erkek saymak aklımdan geçmiyor. Ama ister istemez, şöyle bir sonuca vardım ki, şu gri gözlerde beni Falaley'den ve benzerlerinden ayıran bir şeyler var; gözlerimde okunan düşünce, canlılık, zekâ! Bunu kendimi övmek için söylemiyorum, zaten asıl bahsetmek istediğim, içinde bulunduğumuz zümredir. Şimdi ne dersiniz, bu canlı bifteğin içinde ruh namına bir parçacık, bir lokmacık bir şey var mı acaba?.. Hayır, dikkat edin Pavel Semyoniç bu adamların düşünceden, idealden yoksun, yalnız et yiyen bu adamların, yüzleri ne iğrenç derecede taze, kaba ve anlamsızca tazedir! Ya bu mahlukun düşünme kabiliyetini anlamak ister misiniz?.. Hey, buraya bak, madde! Daha yakına gel de seni doya doya seyredelim. Ağzını niye açtın öyle? Balina mı yutmaya hazırlandın yoksa? Güzel misin sen?.. Cevap ver: Güzel misin?</p>

  <p class="normal">Falaley, boğuk hıçkırıklar arasında:</p>

  <p class="normal">— Gü...ze...lim!.. diye cevap verdi.</p>

  <p class="normal">Obnoskin kahkahadan kırıldı. Hırsımdan titremeye başladığımı hissettim.</p>

  <p class="normal">Foma, zafer kazanmış bir tavırla Obnoskin'e dönerek:</p>

  <p class="normal">— Duydunuz mu? diye devam etti. Daha da neler işiteceksiniz! Onu imtihan etmeye geldim. Bazı kimseler bu zavallı aptalı baştan çıkararak mahvetmek istiyorlar. Belki böyle düşünmekle fazla titizlik gösteriyor, yanılıyorum, ama insanları sevdiğim için böyle konuşuyorum. Falaley demin orada oyunların en ayıbını oynadı; ama kimin umurunda!.. Buyrun, kendiniz de dinleyin. Hadi, cevap ver bana, demin ne yapıyordun bakayım? Çabuk cevap ver, işitiyor musun?</p>

  <p class="normal">Falaley, gittikçe artan hıçkırıklar arasında:</p>

  <p class="normal">— Oy...na...dım... diye kekeledi.</p>

  <p class="normal">— Ne oynadın? Hangi oyunu?.. Söylesene.</p>

  <p class="normal">— Komarinskaya'yı...</p>

  <p class="normal">— Komarinskaya'yı ha?.. Peki kimmiş şarkıdaki Komarinskiy? Neyin nesiymiş bu Komarinskiy? Böyle bir cevaptan ne anlaşılır! Bize açıkça anlat, kimmiş o senin Komarinskiy, söyle bakalım?</p>

  <p class="normal">— Mujiğin biri...</p>

  <p class="normal">— Mujik mi?.. Sadece bir mujik demek! Olur şey değil. O halde pek yaman bir mujikmiş. Şerefine şarkılar bestelendiğine, oyunlar yapıldığına göre, pek ünlü bir mujik olmalı... Cevap versene!</p>

  <p class="normal">Karşısındakinin sabrını tüketerek, onu üze üze konuşmak, Foma için adeta bir ihtiyaçtı. Eline düşen kimseyle, tıpkı kedinin fareyle oynadığı gibi oynardı. Ama Falaley yine de onun sorusunu anlayamıyor, cevap veremeden ağlamaya devam ediyordu.</p>

  <p class="normal">Foma ısrarla:</p>

  <p class="normal">— Cevap versene! diye bağırdı. Soruyoruz işte: Ne biçim mujikmiş o? Beylerin mujiklerinden miymiş, devlete mi aitmiş, serbest mi, kölelerden mi, yoksa çiftlikte çalışanlardan mıymış?.. Öyle ya, türlü türlü mujik var...</p>

  <p class="normal">— Çift...likte ça...lışan...lardan...</p>

  <p class="normal">— Ya!.. Demek çiftlikte çalışanlardanmış. Bu da yeni bir tarihi bilgi... Komarinskaya'nın mujiği çiftlikte çalışanlardanmış. E, ne yapmış bu çiftlikte çalışan mujik?</p>

  <p class="normal">Bu pek nazik bir soruydu. Hem Falaley'e sorulduğu için, tehlikeliydi de...</p>

  <p class="normal">Obnoskin, yan gözle, koltuğunda kıpırdanmaya başlayan annesine bakarak:</p>

  <p class="normal">— Ama siz artık... şey... diye mırıldandı.</p>

  <p class="normal">Bununla beraber ne yapabilirdi ki!.. Foma Fomiç'in şımarıklıkları hiçbir engel tanımazdı. Şaşkına dönmüş, ne yapacağını şaşırmış olan dayımın kulağına eğildim.</p>

  <p class="normal">— Aman dayı, bu enayiyi susturmaya bakın, diye fısıldadım. Baksanıza, lafı nereye getiriyor!.. Falaley şimdi muhakkak bir şey yumurtlar...</p>

  <p class="normal">Dayım:</p>

  <p class="normal">— Sen de artık Foma... diye başladı. Bak, sana genç yeğenimi tanıtayım. Mineraloji üzerinde çalışmış..</p>

  <p class="normal">— Çok rica ederim albay, şu mineralojinizle sözümü kesmeyin. Zaten bildiğime göre, bundan bir şey anladığınız da yok. Hem belki yalnız siz değil, başkaları da bir şey anlamıyorlar... Ben çocuk değilim. Falaley bana bu mujiğin, ailesinin selameti için çalışacağı yerde, içerek sarhoş olduğunu, sonra gocuğunu bile meyhanede bırakıp sarhoş halde sokaklarda koştuğunu söyleyecek. Zaten bilindiği gibi, sarhoşluğu öven bu şarkı tamamen söylediğim gibidir. Hiç merak etmeyiniz, o şimdi ne cevap vermesi gerektiğini biliyor. Haydi, söyle bakalım ne yapmış o mujik?.. Sana söyledim, çiğneyerek ağzına soktum. Ama ben bu mujiğin nesiyle bu kadar ün saldığını, şarkıların kahramanı olacak kadar sonsuz bir şöhreti nasıl kazandığını ille senden duymak istiyorum. Hadi!</p>

  <p class="normal">Zavallı Falaley, iç sıkıntısıyla etrafa bakmıyor, ne söyleyeceğini bilemeden şaşkınlıkla, sudan çıkmış balık gibi ağzını açıp açıp kapıyordu. Sonunda adamakıllı bunalınca:</p>

  <p class="normal">— Söylemeye utanıyorum... diye mırıldandı.</p>

  <p class="normal">Foma, zafer kazanmış bir eda ile atılarak:</p>

  <p class="normal">— Ya, söylemeye utanıyormuş! dedi. Benim istediğim cevap da buydu albay. Söylemesi ayıp, ama yapması ayıp değil, işte attığınız tohumlardan yetişen ahlak! Şimdi boşuna çene yormayalım. Sen mutfağa git Falaley. Burada bulunanların hatırı için şimdilik sana bir şey söylemeyeceğim. Ama bugün, hemen bugün adamakıllı bir cezaya çarpılacaksın. Aksi takdirde, eğer bu defa da seni bana tercih ederlerse, burada güle güle kal, Komarinskaya oynayarak beylerinin gönlünü avut. Ben de bugünden tezi yok, bu evden çıkıp giderim... Tamam. Söyleyeceklerim bu kadar. Git!</p>

  <p class="normal">Obnoskin geveleyerek:</p>

  <p class="normal">— Ama siz de galiba pek sert... diye mırıldandı.</p>

  <p class="normal">Dayım:</p>

  <p class="normal">— Sahi öyle... diye atıldı, ama yutkundu, sustu. Foma somurtarak ona yan gözle baktı, sonra devam etti:</p>

  <p class="normal">— Şaştığım bir şey var Pavel Semyoniç, dedi. Zamanımızın edebiyatçıları, şairleri, bilginleri ve düşünürleri ne ile zaman geçiriyorlar acaba? Niçin bunlar Rus halkının söyledikleri, şarkılarla oynadıkları havalarla ilgilenmiyorlar? Bugüne kadar bütün o Puşkin'ler, Lermontov'lar, Borozdna'lar ne yaptılar?.. Şaşıyorum doğrusu. Millet, sarhoşluğa övgüden başka bir şey olmayan şu Komarinskaya'yı zıplayıp oynuyor, onlar da orada "Unutma beni"lere<sup class="calibre2"><a href="Stepancikovo_Koyu_split_023.html#footnote-100-25" id="footnote-100-25-backlink">[25]</a></sup> şiirler yazıyorlar. Niye "Unutma beni"lerinden vazgeçip halkın faydalanması için daha edepli şarkılar yazmazlar? Bu sosyal bir davadır. Bana bir mujikten bahsetsinler. Ama asilleşmiş olanından, hani şu bildiğimiz mujikten değil de tam anlamıyla köylüden... Varsın, bu köy bilginini bize ayağında çarıklarıyla –ona da razıyım– anlatsınlar! Bununla beraber, bütün erdemlerini de göstersinler. Cesaretle söyleyebilirim ki, bu erdemlere ünü cihanı tutmuş Makedonyalı İskenderler bile parmak ısırır. Bu sözleri Rusya'yı bildiğim ve Rusya da beni bildiği için söylüyorum. Varsın bana havasız kulübesinde, kalabalık ailesi arasında saçı başı ağarmış bir mujiği canlandırsınlar. Bu adam belki de açtır, ama fakirliğini kutsal bilir, zenginlerin altınında gözü yoktur. Bizzat zengin, haline acısın da, altınlarını ona bağışlasın, mujiğin erdemi, beyin, asil bir beyin erdemiyle birleşsin. Sosyal durum itibariyle birbirinden bu kadar uzak basamaklarda duran köylü ile asil kişi sonunda erdem yolunda birleşsinler. Ne kadar yüksek düşünce! Halbuki gördüğümüz nedir? Bir yandan "unutma beni"ler, beri yandan meyhaneden üstü başı darmadağınık fırlamış bir herifin sokaklarda koşması... Şiir olarak ne var bunda? Nesini beğendiniz? Hani bunun zekâsı, insanın göremediği inceliği nerede?.. Ahlak nerede?.. Şaşıyorum doğrusu!</p>

  <p class="normal">Yejevikin, hayran hayran:</p>

  <p class="normal">— Sana bu sözler için yüz ruble borcum olsun, Foma Fomiç! dedi.</p>

  <p class="normal">Sonra bana eğilerek:</p>

  <p class="normal">— Acaba zırnık verir miyim ona?.. diye fısıldadı. Ama ne yaparsın, herife yaltaklanmak lazım...</p>

  <p class="normal">Obnoskin de:</p>

  <p class="normal">— Yaa!.. Doğrusu pek güzel anlattınız! dedi.</p>

  <p class="normal">Foma Fomiç'i dikkat kesilerek dinleyen dayım bana zafer kazanmış gibi bir bakış fırlattı. Sonra:</p>

  <p class="normal">— Öyledir, öyledir!.. dedi ve ellerini ovuşturarak:</p>

  <p class="normal">— Konuya bakın, ne de zengin bir konu! diye ekledi. Ardından, hislerinin verdiği coşkunlukla devam etti:</p>

  <p class="normal">— İşte yeğenim Foma Fomiç, takdim ederim. O da edebiyatla uğraşıyor.</p>

  <p class="normal">Foma Fomiç, önceki gibi, dayımın bu takdimine aldırış etmedi. Kesin bir tavırla dayıma:</p>

  <p class="normal">— Tanrı aşkına beni bir daha takdim etmeyin! diye fısıldadım. Bunu sizden ciddi olarak rica ediyorum.</p>

  <p class="normal">Foma Fomiç, Mizinçikov'a gayet dikkatle bakarak, ansızın:</p>

  <p class="normal">— İvan İvaniç, diye seslendi. Ya sizin konuştuklarımız üzerindeki düşünceniz nedir?</p>

  <p class="normal">Mizinçikov, henüz uykudan uyandırılmış bir adamın şaşkınlığıyla:</p>

  <p class="normal">— Benim mi?.. Bana mı soruyorsunuz? dedi.</p>

  <p class="normal">— Evet efendim, size. Size soruyorum, çünkü gerçekten akıllı insanlardan hoşlanırım. Akıllı diye geçinen kimselerdense hiç hazzetmem. Bunları size daima akıllı, hatta bilgin adamlar olarak tavsiye ederler, hatta bazen sahnede teşhir ediyormuş gibi, özellikle öne sürerler.</p>

  <p class="normal">Bu taş, açıktan açığa banaydı. Öte yandan şüphe yoktu ki, benimle hiç ilgilenmeyen Foma Fomiç, deminki edebi bahsi sırf Petersburg'dan gelen akıllı bilgini, yani beni ilk adımdan yere serip yok etmek için açmıştı. Bunda en ufak bir şüphem yoktu.</p>

  <p class="normal">Mizinçikov cansız, isteksiz bir tavırla:</p>

  <p class="normal">— Düşüncemi öğrenmek istiyorsanız, ben... Ben de sizin gibi düşünüyorum; cevabını verdi.</p>

  <p class="normal">Foma:</p>

  <p class="normal">— Zaten hepiniz benim gibi düşünürsünüz! dedi. Gına geldi bundan artık.</p>

  <p class="normal">Biraz sustuktan sonra yine Obnoskin'e döndü:</p>

  <p class="normal">— Size açıkça söyleyeyim Pavel Semyoniç, ölmez Karamzin'e saygı göstermemin sebebi ne yazdığı tarih, ne de "Marfa Posadnitza", yahut "Eski ve Yeni Rusya" içindir. Ona, "Frol Silin"i yazdığı için saygım vardır. Yüksek bir destan, milli edebiyatta yer alacak bir eser! Eşi görülmemiş yükseklikte bir destan!</p>

  <p class="normal">Dayım gözleri memnuniyetten parlayarak:</p>

  <p class="normal">— Öyledir, öyledir! Gayet yüksek bir devir...<sup class="calibre2"><a href="Stepancikovo_Koyu_split_023.html#footnote-100-26" id="footnote-100-26-backlink">[26]</a></sup> diye lafa karıştı. "Frol Silin" hayırsever bir adamdır. Okuduğum hatırımda: İki halayığını azat ediyor, sonra da göğe bakarak ağlıyor...</p>

  <p class="normal">Zavallı dayım! <span class="ideitalik">Bilimsel</span> bir konuşmaya karışmadan yapamıyordu!.. Foma pis pis sırıttı. Anfisa Petrovna sakınarak söze karıştı:</p>

  <p class="normal">— Bununla birlikte şimdi de ilginç şeyler yazıyorlar. Mesela "Brüksel Esrarı"...</p>

  <p class="normal">Foma, adeta esefle:</p>

  <p class="normal">— Ben hiç de böyle düşünmüyorum, dedi. Geçenlerde bir manzum eser okudum. Neymiş o öyle?!.. "Unutma beni"lerden ibaret. Yeniler içinde en hoşuma giden olsa olsa, Kopyacı'dır. Pek akıcı bir kalemi var.</p>

  <p class="normal">Anfisa Petrovna:</p>

  <p class="normal">— Kopyacı mı?.. diye bağırdı. Şu, dergiye mektup yazan, değil mi? Gerçekten pek enfes yazıyor. Yaptığı kelime oyunlarına bayılıyorum.</p>

  <p class="normal">— Öyle, öyle. Kelime oyunları enfes! Kalemi elinde oynatıyor adeta. Olağanüstü bir kalem hafifliği.</p>

  <p class="normal">Obnoskin, yarım ağızla:</p>

  <p class="normal">— Orası öyle, dedi. Ama ukalanın biri.</p>

  <p class="normal">— Ukala olmasına ukala, buna itirazım yok. Lakin sevimli, zarif bir ukala! Şüphesiz, düşüncelerinden hiçbiri esaslı bir eleştiriye dayanacak gibi değil, ama gene de kaleminin hafifliği insanı sürüklüyor. Geveze olduğunu kabul ederim. Bununla beraber, sevimli, zarif bir geveze. Edebi makalelerinin birinde çiftlikleri olduğundan bahsedişini hatırlıyor musunuz?</p>

  <p class="normal">Dayım hemen söze atıldı:</p>

  <p class="normal">— Çiftlikleri varmış ha! Çok iyi! Hangi eyalette acaba?</p>

  <p class="normal">Foma, sözünü keserek dayımı dik dik süzdü, sonra yine devam etti:</p>

  <p class="normal">— Şimdi bana sağduyunuzu kullanarak söyleyin: Beni, bir okuyucuyu ondaki çiftlikler ilgilendirir mi hiç? Varsa, Tanrı sahibine bağışlasın, değil mi yani? Ama o, bunu latife tarzında ve öyle tatlı yazıyor ki!.. Nükteleri pırıl pırıl, kaleminden espriler saçılıyor! Adeta bir nükteler Narzan'ıdır.<sup class="calibre2"><a href="Stepancikovo_Koyu_split_023.html#footnote-100-27" id="footnote-100-27-backlink">[27]</a></sup> Ya, yazınca böyle yazmalı işte. Dergilerde yazı yazmayı kabul etseydim, ben de böyle yazardım.</p>

  <p class="normal">Yejevikin, saygılı bir tavırla:</p>

  <p class="normal">— Belki de daha iyisini... diye sözünü tamamladı.</p>

  <p class="normal">Dayım da, onaylarcasına:</p>

  <p class="normal">— Hatta daha teknik, daha melodik biçimde, dedi.</p>

  <p class="normal">Foma Fomiç bu defa dayanamadı.</p>

  <p class="normal">— Albay! Sizden –tabii bütün nezaketimle– bir şey rica etmeme izin verin. Lütfen bize engel olmayın da başladığımız konuyu rahatça bitirelim. Konuştuğumuz konu üzerinde sizin bir düşünceniz olmasına imkân yok. Bunun için şu tatlı edebi sohbetimizi bozmayın. Evinizin idaresiyle meşgul olun, çayınızı için, ama... edebiyatı rahat bırakın. O böylelikle hiçbir şey kaybedecek değildir, emin olun.</p>

  <p class="normal">Artık bu küstahlığın son perdesiydi. Hakkında ne düşünmek gerektiğini bilemiyordum.</p>

  <p class="normal">Dayım bozuldu. Mahzun bir tavırla:</p>

  <p class="normal">— Ama sen de böyle demiyor muydun? diye mırıldandı.</p>

  <p class="normal">— Öyle. Yalnız ben ne dediğimi biliyor, yerinde konuşuyordum. Halbuki siz...</p>

  <p class="normal">Boyuna Foma Fomiç'e yaltaklanmaya bakan Yejevikin:</p>

  <p class="normal">— Elbette ya! diye hemen lafa karıştı. Biz bunu aklımızı kullanarak söyledik. Aklımız pek çok değilse de, iki bakanlığı idare etmeye yeter... Kendimizi sıkarak üçüncüsüyle de başa çıkarız. Biz böyleyiz işte!</p>

  <p class="normal">Dayım yürekten gelen saf bir gülümseyişle:</p>

  <p class="normal">— Eh, demek yine saçmaladım! diye bahsi kapattı.</p>

  <p class="normal">Foma mırıldandı:</p>

  <p class="normal">— Hiç olmazsa itiraf ediyorsunuz...</p>

  <p class="normal">— Zararı yok Foma, öyle olsun. Ben darılmam. Beni bir akraba gibi, öz kardeşinmişim gibi uyardığını biliyorum. Bunu yapmana kendim izin verdim, hatta bunun için rica bile ettim. Faydalıdır, iyiliğim içindir. Sana teşekkür ederim. Bunlardan elbet faydalanacağım.</p>

  <p class="normal">Sabrım tükenmek üzereydi. Foma Fomiç hakkındaki kulaktan dolma bilgimi biraz abartılı sanıyordum. Ama her şeyi gözümle gördükten sonra öyle bir şaşkınlığa düştüm ki, tarif edemem. Gözlerime, kulaklarıma inanamıyordum. Bir yanda bu derece küstahlıkla arsızca zorbalığı, öte yanda da gönüllü köleliği ve son derece safça iyi yürekliliği aklım almıyordu doğrusu. Bununla birlikte, bu küstahlık karşısında dayım bile bozulmuştu. Halinden belliydi... Bir fırsatını bularak Foma ile çatışmaya, onu fena halde hırpalayarak bozmaya can atıyordum. Sonra da, ne olursa olsun! diye düşünüyordum. Bu düşünce içime kuvvet vermişti. Bu fırsatı beklerken boyuna şapkamın kenarıyla oynuyordum. Ama böyle bir fırsat bir türlü elime geçmiyordu. Foma beni görmemeye karar vermişti.</p>

  <p class="normal">Deminki konuşmanın bıraktığı tatsız etkiyi unutturarak, kendini ille beğendirmeye çalışan dayım:</p>

  <p class="normal">— Doğru söylüyorsun Foma, diye devam etti. Tam gerçeğin üstüne basıyorsun. Var ol! Her şeyi bilerek konuşmalı, suçumu itiraf ediyorum. Ben birkaç kere daha böyle bir duruma düşmüştüm. Bak dinle Sergey. Bir kere ben bir imtihanda bulunmuştum. Gülüyorsun ha?.. Gerçekten öyle! Bir okulun imtihanlarına davet ettiler, imtihan heyetiyle birlikte oturttular beni. Ama bunu saygı gösterisi olarak yaptılar; zaten boş bir yer varmış... Doğrusunu söyleyeyim, içimi müthiş bir korku kapladı. Hiçbir bilimden anladığım yok... Ne yaparsın bu durumda? Bakarsın, seni de kara tahtanın başına geçiriverirler! Neyse, her şey yolunda gitti, hatta ben de sorular sordum. Nuh'un kim olduğunu sordum, imtihan genellikle güzel geçti. Sonra yemek yedik, başarının şerefine şampanya içtik. Mükemmel bir okuldu!</p>

  <p class="normal">Foma Fomiç ile Obnoskin gülmekten katıldılar.</p>

  <p class="normal">İçten gülen ve hazır bulunanların neşelenmesine sevinen dayım:</p>

  <p class="normal">— Sonra ben de güldüm! diye bağırdı. Eh Foma, oldu olacak!.. Sizlere bir de, bir kere nasıl şapa oturduğumu anlatayım da kahkahadan kırılın. Bak Sergey, kıtamızla Krasnogorsk'ta konaklamıştık…</p>

  <p class="normal">Foma:</p>

  <p class="normal">— Rica ederim albay, daha ne vakte kadar hikâye anlatıp duracaksınız? diye dayımın sözünü kesti.</p>

  <p class="normal">— Yapma Foma!.. Öyle enfes bir hikâye ki herkes gülmekten katılacak. Sen de dinle, Tanrı aşkına dinle! Pek hoş bir şey... Bak, nasıl şapa oturmuştum.</p>

  <p class="normal">Obnoskin esneyerek:</p>

  <p class="normal">— Bu tarz hikâyelerinizi her zaman zevkle dinlerim, dedi.</p>

  <p class="normal">Foma da:</p>

  <p class="normal">— Dinleyeceğiz artık, ne yapalım!.. diye karar verdi.</p>

  <p class="normal">— Gerçekten pek güzel bir hikâyedir Foma! Anfisa Petrovna, size nasıl şapa oturduğumu anlatmak istiyorum... Sen de dinle Sergey; faydalanırsın!</p>

  <p class="normal">Dayım:</p>

  <p class="normal">— Kıtamızla Krasnogorsk'da konaklamıştık; diye söze başladı.</p>

  <p class="normal">Gözleri saadetinden parlıyordu. Hem hızlı hızlı konuşuyor, hem de etrafındakileri eğlendirmek için bir şey anlatırken her zaman yaptığı gibi son derece ayrıntıya dalıyordu.</p>

  <p class="normal">— Oraya varır varmaz, ilk işim tiyatroya gitmek oldu. Kuropatkina adında mükemmel bir aktris vardı... Bir gün piyesi yarıda bırakıp Binbaşı Zverkov'la kaçmıştı. Piyes bitmeden perdeyi indirmek zorunda kaldılar... Ne hınzır herif o Zverkov! İçki mi istersiniz, kumar mı, hepsi vardı onda. Hem öyle gece gündüz sarhoş dolaşan ayyaşlardan değildi. Arkadaşlarıyla içerdi; maksat zaman hoş geçsin... Ama bir kere de içmeye başladı mı, artık dünyayı, nerede olduğunu, kendi adını, kısacası her şeyi unuturdu. Lakin genellikle son derece iyi çocuktu! Neyse... Tiyatroda idim. Perde arasında eski bir arkadaşımla, Kornouhov'la karşılaştım. Bu Kornouhov da eşi bulunmaz bir çocuktu. Birbirimizi görmeyeli altı yıl olmuştu. Savaşa girip çıkmıştı, göğsü nişanlarla doluydu... Şimdi, bu yakınlarda kulağıma çalındığına göre, beşinci dereceye yükselmiş. Sivil hayata atılmış, büyük rütbeler elde etmiş... Elbette sevindik. Şundan bundan konuşmaya başladık. O aralık yanımızdaki locada oturan üç kadın dikkatimi çekti. Soldaki, dünyada bir eşine daha rastlanamayacak gudubetin biriydi... Bununla birlikte, sonradan öğrendiğime göre, mükemmel bir kadınmış, birkaç çocuk anası, iyi bir eşmiş... Ben de, efendime söyleyeyim, enayi gibi, Kornouhov'a: "Aman, şu suratsız karıya bak, kimdir acaba?" demeyeyim mi? – "Hangisi?" – "Şu işte." – "Onunla kardeş çocuğu oluruz..." dedi. Hay aksi şeytan!.. Durumumu düşünün, işi düzeltmek için: "Hayır canım, o değil," dedim. "Gözlerinden rahatsız mısın yoksa?.. Şu tarafta, şu tarafta oturanı soruyorum..." – "O da kız kardeşim," demesin mi?! Hay Tanrı belasını versin! Kardeşi de, aksi gibi, bir içim su, gül goncası gibi, sevimli mi sevimli, süsü de yerinde: Broşlar, eldivenler, bilezikler... Melekler gibi oturuyordu. Sonraları Pıhtin adında biriyle evlendi. Çok iyi adamdı. Kız ona kaçmıştı; izinsiz evlendi. Ama şimdi her şey yoluna girdi. Gayet iyi, zengin bir hayat sürüyorlar, babaları onlara bakmaya doyamıyor. Neyse... Bu sefer de, "Değil canım!" diye bağırdım, ama yerin dibine de geçtim hani... "Bu değil," dedim. "Ortada oturanı söylüyorum." – "Ortadaki mi?.. O da karım, birader..." Aramızda kalsın, enfes bir bayancıktı! Çiğ çiğ yiyesim geldi, o kadar hoşuma gitmişti! "Eh," dedim, "sen hiç ahmak gördün mü?.. Görmedinse, işte önünde, başını uzatmış biri duruyor... Hiç acımadan kopar gitsin!" Güldü. Temsil bitince bizi tanıştırdı. Kâfir, galiba anlatmıştı da, bayanlar kıkır kıkır gülüp duruyorlardı, itiraf edeyim ki, hiçbir zaman o geceki gibi hoş zaman geçirmedim. İşte gördün mü Foma kardeşim, insan bazen nasıl şapa oturuveriyor! Kah-kah-kah..</p>

  <p class="normal">Ama zavallı dayım tek başına gülerek, neşeli, sevimli bakışını boş yere etrafta dolaştırıyordu. Eğlenceli hikâyesi bir ölüm sessizliğiyle karşılanmıştı. Foma Fomiç'le odada bulunanların hepsi tam bir sessizlik içinde oturuyorlardı. Yalnız Obnoskin, dayımın yiyeceği paparayı gözünün önüne getirerek hafifçe gülümsüyordu. Dayım bozuldu, kızardı. Foma'nın istediği de buydu zaten.</p>

  <p class="normal">Çalımla, mahcup olmuş hikâyeciye dönerek:</p>

  <p class="normal">— Bitirdiniz mi? diye sordu.</p>

  <p class="normal">— Bitirdim Foma.</p>

  <p class="normal">— Memnun oldunuz mu?</p>

  <p class="normal">Zavallı dayım bu soruya üzgün üzgün:</p>

  <p class="normal">— Yani niye memnun oldum mu Foma? diye başka bir soruyla karşılık verdi.</p>

  <p class="normal">— İçiniz rahat etti mi? Dostlarınızın, üzerinde tatlı tatlı konuştukları edebi bahsi keserek, küçük gururunuzu tatmin etmekten memnun oldunuz mu?</p>

  <p class="normal">— İlahi Foma?.. Ben sizleri eğlendireyim dedim, sen de...</p>

  <p class="normal">Birdenbire müthiş şekilde coşan Foma:</p>

  <p class="normal">— Eğlendirmek mi?.. diye bağırdı. Siz, eğlendirmek şöyle dursun, insana sıkıntı verirsiniz. Eğlendirecekmiş!.. Şu hikâyenizin, aşağı yukarı, ahlaksızca olduğundan haberiniz var mı? Demin, eşine az rastlanılır bir duygu kabalığı ile, iffetli, yüksek, asil bir kadınla nasıl alay ettiğinizi anlattınız: Bunu sırf, kadın size kendini beğendirme şerefinden yoksundur diye yapmışsınız. Bizleri, bizleri de buna güldürmek istediniz! Yani yaptığınız kaba, ayıp hareketi hoş görmemizi beklediniz. Bunu da sadece bu evin sahibi olduğunuz için yaptınız. Siz bilirsiniz albay; isterseniz kendinize dalkavuk, çanak yalayıcı arkadaşlar bulabilirsiniz. Hatta bunları uzak yerlerden getirerek maiyetinizdekileri çoğaltır, böylelikle içtenliğe, ruh asilliğinin verdiği doğruluğa istediğiniz gibi darbeler indirebilirsiniz. Ama şunu iyi biliniz ki, Foma Opiskin asla ne dalkavuğunuz, ne çanak yalayıcınız, ne de sığıntınız olabilir. Bundan emin olabilirsiniz.</p>

  <p class="normal">— Fakat Foma... Sen beni anlayamadın...</p>

  <p class="normal">— Hayır albay! Ben sizin ne olduğunuzu çoktan anladım; içinizi okuyorum, içinizdeki sonsuz gurur sizi kemirip bitiriyor, ince nükteler yapmaya yelteniyorsunuz. Ama şunu unutuyorsunuz ki, gururunuz bu inceliği yapmanıza engel. Siz...</p>

  <p class="normal">— Foma, şimdi burada söyleme bunları...</p>

  <p class="normal">— Bunu görünce yüreğim sızlıyor albay. Gördüklerimi söylemeden yapabilir miyim hiç? Yoksulum, validenizin yanında <span class="ideitalik">sığınıyorum</span>. Belki başkaları size yaltaklandığım için susuyorum sanacaklar. Oysa hiçbir <span class="ideitalik">süt kuzusunun</span> beni dalkavuğunuz yerine koymasına tahammül edemem. Belki demin, buraya girdiğim zaman, içtenliğimden ileri gelen açık sözlülüğümle biraz ileri gittim; hatta işi kabalığa kadar vardırmak zorunda kaldım. Ama beni bu duruma sokan siz oldunuz. Bana karşı pek fazla kibirlisiniz albay. Dışarıdan görenler beni köleniz, dalkavuğunuz sanacaklar. <span class="ideitalik">Tanımadığım</span> şahıslara karşı beni küçültmekten zevk alıyorsunuz, halbuki sizin akranınızım ben, duydunuz mu? Her bakımdan akranınızım. Hatta belki sizde oturmakla lütfunuzdan faydalanmıyor, tersine ben size lütufta bulunuyorum. Beni küçültmeye çalışıyorlar; şu halde ben kendimi övmek zorundayım, bu gayet tabii hakkım... Buna karşı susamam, hem de derhal itiraz etmem gerekiyor. Bunun için kısaca ve açıkça söyleyeyim ki, siz müthiş kıskanç bir adamsınız. Mesela, bir kimse arkadaşça konuşmaya, kendi de farkında olmadan bilgisini, okumuşluğunu, ince zevkini ortaya koymaya başladı mı çekemiyor, dayanamıyorsunuz. "Dur, ben de bilgimle ince zevkimi göstereyim!.." diye hemen ortaya çıkıyorsunuz. Halbuki zevk namına neniz var? Kusuruma bakmayın albay, ama zarafete, sığırın etten anladığı kadar yabancısınız. Sözlerimin sert, kaba düştüğünü biliyorum. Bununla beraber hiç olmazsa, açık ve doğrudur. Böyle bir sözü dalkavuklarınızdan duyamazsınız albay.</p>

  <p class="normal">— Ah Foma!..</p>

  <p class="normal">— Yaa!.. Şimdi de "Ah Foma!.." Gerçeğin kuştüyü yatak olmadığı besbelli. Pekâlâ, bundan başka zaman konuşuruz. Şimdi izin verin de, biraz da ben etrafı eğlendireyim. Hep siz kendinizi gösterecek değilsiniz ya! Pavel Semyoniç!.. İnsan kılığına girmiş deniz canavarı gördünüz mü hiç? Ben çoktandır onu gözlüyorum, iyice bakın ona: Bana nasıl da yiyecek gibi bakıyor, değil mi? Neredeyse beni diri diri yutacak!</p>

  <p class="normal">Foma Fomiç, Gavrila'dan bahsediyordu, ihtiyar uşak kapıda duruyor, efendisinin azarlanışını kederli kederli dinliyordu.</p>

  <p class="normal">— Şimdi göreceğiniz sahne sizi epey eğlendirecek Payel Semyoniç. Hey moruk! Buraya gelsene bakayım. Aman Gavrila İgnatyiç! Biraz daha yakına gelmek lütfunda bulunmaz mısınız? Bu, Gavrila'dır Pavel Semyoniç. Kabalığının cezasını Fransızca öğrenmekle çekiyor. Ben de Orfeus gibi buradakilerin ahlaklarını düzeltiyorum. Yalnız Orfeus bunu şarkılarıyla yapıyordu, bense Fransızca öğreterek yapıyorum. Gel bakalım Bay Fransız, Mösyö Şematon... Şu Mösyö Şematon lafına da ifrit oluyor. Nasıl, dersini biliyor musun?</p>

  <p class="normal">Gavrila başını eğerek:</p>

  <p class="normal">— Ezberledim, dedi.</p>

  <p class="normal">— Demek vu parle Franse, ha?</p>

  <p class="normal">— Vuy musye je-le-parl en-pe...</p>

  <p class="normal">Bilmem, Fransızca cümleyi söylerken, Gavrila'nın mahzun halinden mi, yoksa herkes Foma'nın gülmelerini beklediğini anladığı için mi ne, Gavrila ağzını açar açmaz, hepsi kahkahayı bastılar. General karısı bile lütfen güldü. Anfisa Petrovna, kanapenin arkalığına yaslanmış yüzünü yelpazesiyle kapayarak ince ince gülüyordu. Ama en çok imtihanının nereye vardığını gören Gavrila'nın dayanamayıp yere tükürmesi ve sitemle:</p>

  <p class="normal">— Bu ihtiyar halimle başıma böyle bir kepazelik gelsin!.. demesine gülündü.</p>

  <p class="normal">Foma Fomiç silkindi.</p>

  <p class="normal">— Nasıl?.. Ne dedin?.. Yoksa itiraz mı ediyorsun?</p>

  <p class="normal">Gavrila vakarla:</p>

  <p class="normal">— Hayır Foma Fomiç, cevabını verdi, itiraz ettiğim yok. Benim gibi bir uşak parçasının özbeöz bir beye karşı gelmesi yakışık almaz. Ama şunu bilin ki, her kul Tanrı'nın yaratığıdır. Onun benzerliğini içinde taşır. Bugün altmış üç yaşıma bastım. Babam, canavar Pugaçev'i hatırlıyordu. Dedemle beyi Matviy Nikitiç'i –ikisinin de canına rahmet– Pugaç, aynı akça kavağın üstünde ipe çekmişti. Bu yüzden pederim, rahmetlik beyimiz Afanasiy Matveyiç tarafından başka uşaklara üstün tutuldu: Oda uşaklığına seçildi ve başuşaklık görevinde iken hayata gözlerini yumdu. Bana gelince, Bay Foma Fomiç, her ne kadar beylere uşaklık ediyorsam da, bugünkü gibi bir rezalet hiç başıma gelmemişti.</p>

  <p class="normal">Gavrila sözünü bitirdikten sonra ellerini iki yana açtı, başını eğdi. Dayım ona merakla bakıyordu. Bir aralık:</p>

  <p class="normal">— Ama yeter artık Gavrila!.. diye bağırdı. Kes artık, yeter!</p>

  <p class="normal">— Olsun efendim, ziyanı yok!.. Foma'nın beti benzi uçmuştu. Zoraki bir gülümsemeyle:</p>

  <p class="normal">— Varsın söylesin, diye devam etti. Bu da sizin eseriniz...</p>

  <p class="normal">Gavrila, son derece heyecan içinde:</p>

  <p class="normal">— Her şeyi anlatacağım, dedi. Hiçbir şeyi saklayacak değilim. Elimi kolumu bağlarlar, ama dilimi de bağlayamazlar ya. Bir uşak, sana göre küçük bir adam olduğum halde, Foma Fomiç, yaptıkların gücüme gidiyor. Sana hizmet etmek, saygı göstermek boynumun borcudur. Çünkü köle olarak dünyaya gelmişim. Verilen her vazifeyi korku belası, canla başla yapmak zorundayım. Kitap yazmaya oturunca, seni rahatsız edecek kimseleri odana sokmamak benim vazifem. Başka bir emrin, hizmetin olursa, başımla beraber, yaparım. Ama bu yaştan sonra ecnebice havlayarak elâlemin karşısında rezil olmam reva mı yani? Uşakların odasına adım atamaz oldum. "Fransızsın, Fransız oldun!.." deyip duruyorlar. Hayır Bay Foma Fomiç, yalnız benim gibi bir ahmak değil, aklı başında olanlar bile sizin artık son derece hırçınlaştığınızda birliktirler. Beyimizin karşınızda küçük çocuktan farkı kalmadığını, sizin de bir yeneral oğlu, hatta doğrudan doğruya yeneral mevkiine ulaştığınız halde, cehennem zebanisi kadar kötü olduğunuzu söylüyorlar.</p>

  <p class="normal">Gavrila sözünü bitirdi. Sevincimden deli olacaktım. Foma Fomiç, yüzü hiddetten kül kesilmiş bir halde, ortalığı kaplayan şaşkınlık içinde hiç kıpırdanmadan oturuyordu. Üzerinde hâlâ bir şaşkınlık vardı. Gavrila'nın bu beklenmedik hücumuna ne dereceye kadar kızmak gerektiğini kestirmeye çalışıyor gibiydi. Sonunda patladı. Oturduğu sandalyeden fırlayarak, cırtlak bir sesle:</p>

  <p class="normal">— Nee?!.. Bana küfretmek cesaretinde bulundun ha!!! Bu isyandır!.. diye haykırdı.</p>

  <p class="normal">Arkasından ayağa kalkan general karısı dövünmeye başladı. Ortalık birbirine girmişti... Dayım suçlu Gavrila'yı odadan dışarı çıkarmaya çabalıyordu.</p>

  <p class="normal">General karısı:</p>

  <p class="normal">— Zincire vurmalı onu, zincire!.. diye bağırıyordu. Hemen şehre yollayarak askere vereceksin onu Yegoruşka, yoksa sana hakkımı helal etmem. Derhal zincire vurarak askere yolla!</p>

  <p class="normal">Foma da bir yandan haykırmakta devam ediyordu:</p>

  <p class="normal">— Nasıl?.. Bir köle... Bir küstah... Bana küfretmeye cesaret etti ha! O, ayaklarımı sildiğim paçavra, bana "cehennem zebanisi" diyebildi demek!..</p>

  <p class="normal">Gayet kesin bir tavırla öne çıktım. Foma Fomiç'in gözlerinin içine dik dik bakıp, heyecandan titreyerek:</p>

  <p class="normal">— Doğrusunu isterseniz, ben de Gavrila'nın düşüncesine katılıyorum, dedim.</p>

  <p class="normal">Kudurmuş Foma bu sefer bana atıldı. Ufacık, kanlanmış gözlerini bana dikerek:</p>

  <p class="normal">— Bu da nesi? diye bağırdı. Sen de kim oluyorsun burada?</p>

  <p class="normal">Büsbütün şaşkına dönen dayım:</p>

  <p class="normal">— Yeğenim Seryoja, Foma Fomiç... diye kekeledi.</p>

  <p class="normal">Foma yine avazı acıktığı kadar bağırarak:</p>

  <p class="normal">— Bilgin ha?.. demek bilgin buymuş... <span class="ideitalik">Liberté - egalité – fraternité</span><sup class="calibre2"><a href="Stepancikovo_Koyu_split_023.html#footnote-100-28" id="footnote-100-28-backlink">[28]</a></sup> taraftarı, bir "Journal des Debats" okuyucusu olmalı... Yağma yok! Bizi kandıramazsın birader! Senin daha ağzın süt kokuyor. Burası senin bildiğin Petersburg değil. Vız gelir bana senin deba'ların! Sen: "Debat" dersin, biz de: "Yavaş ol kardeş, zayıfsın daha!.." deriz. Bilginmiş... Ben senin bildiklerinin tam yedi katını unutmuş adamım. Bilginliğini gördük işte!</p>

  <p class="normal">Foma'yı tutanlar olmasaydı beni yumruklayacaktı.</p>

  <p class="normal">Şaşkınlıkla etrafıma bakarak:</p>

  <p class="normal">— Sarhoş o! dedim.</p>

  <p class="normal">Foma, doğal olmayan bir sesle:</p>

  <p class="normal">— Kim?.. Ben mi? diye haykırdı.</p>

  <p class="normal">— Evet, siz.</p>

  <p class="normal">— Sarhoşum ha?..</p>

  <p class="normal">— Evet, sarhoşsunuz.</p>

  <p class="normal">Foma artık buna dayanamadı. Boğazlanıyormuş gibi haykırarak kendini odadan dışarıya attı. General karısı da, galiba bir bayılma sahnesi yapmak istedi, ama sonra Foma Fomiç'in arkasından koşmayı daha uygun buldu, ötekiler, en arkada dayım olmak üzere, peşi sıra koştular. Kendime gelerek etrafa bakınınca, karşımda yalnız Yejevikin'i gördüm. Gülümseyerek ellerini ovuşturuyordu. Sokulgan bir sesle:</p>

  <p class="normal">— Demin Cizvitlerden bahsedeceğinize söz vermiştiniz... dedi.</p>

  <p class="normal">Bir şey anlamadığım için:</p>

  <p class="normal">— Nasıl? diye sordum.</p>

  <p class="normal">— Cizvitleri anlatmayı vaat etmiştiniz... Bir hikâyeymiş...</p>

  <p class="normal">Koşarak taraçaya, oradan da bahçeye fırladım. Serseme dönmüştüm.</p>
</body>
</html>