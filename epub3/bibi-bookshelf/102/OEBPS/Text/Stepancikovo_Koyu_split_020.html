<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_18">IV<br class="chapter"/>
  Kovulma</h2>

  <p class="normal">Foma, genel şaşkınlıktan zevk alıyormuş gibi bir tavır takınarak:</p>

  <p class="normal">— Albay, galiba, "Bu da ne demek oluyor?" şeklinde bir soru sordunuz? dedi. Sözünüzü hayretle karşılıyorum. Şimdi siz de bana lütfen, şunu açıklayın: Şu anda siz nasıl oluyor da yüzüme bakabiliyorsunuz? İnsan hayâsızlığına ait bu son psikolojik problemi açıklayın da hiç olmazsa insanoğlunun bozulduğunu gösteren yeni bir bilgiyle ayrılayım buradan.</p>

  <p class="normal">Dayım cevap verecek durumda değildi. Korkmuş, ezilmiş bir halde, ağzı açık, gözleri yuvalarından fırlamış, Foma'ya bakıyordu.</p>

  <p class="normal">Matmezel Perepelitsina:</p>

  <p class="normal">— Tanrım!.. Ne felaket... diye inledi.</p>

  <p class="normal">Foma devam etti:</p>

  <p class="normal">— Şimdi hiç karşı koymadan, hiçbir şey sormadan gitmeme izin vermeniz gerektiğini anlıyorsunuz ya albay. Sizin evinizde ben, yaşlı, aklı başında bir adam olduğum halde, ahlakımın temiz kalması yönünden ciddi bir endişe duymaya başladım. Emin olun, bütün soruşturmalarınız ancak rezil olmanızla sonuçlanacaktır.</p>

  <p class="normal">— Foma! Foma!..</p>

  <p class="normal">Dayımın alnında soğuk ter damlaları belirdi.</p>

  <p class="normal">— Bunun için, izin verirseniz, size yola çıkmak üzereyken birkaç veda sözü, evinizde söyleyeceğim son sözleri söyleyeyim Yegor İlyiç. Ok yaydan çıktı bir kere, artık dönmek yok. Hangi oktan bahsettiğimi anlıyorsunuz tabii. Lakin ayaklarınıza kapanarak yalvarıyorum, eğer içinizde ahlak dediğimiz şeyden bir zerre kaldıysa, şaha kalkmış ihtiraslarınıza gem vurun. Mahvedici alev henüz bütün yapıyı sarmadan, mümkün olduğu kadar çabuk yangını söndürmeye bakın.</p>

  <p class="normal">— Foma, seni temin ediyorum ki yanılıyorsun!..</p>

  <p class="normal">Dayım yavaş yavaş kendine geliyor, korku içinde, bütün bunların doğuracağı sonucu anlamaya başlıyordu.</p>

  <p class="normal">Foma, hep o, sanki yüksek, önemli bir konudan bahsediyormuş haliyle, dayımın sözlerini hiç duymamış gibi devam etti:</p>

  <p class="normal">— İhtiraslarınızı yatıştırmaya bakın, kendinize hâkim olun. "Dünyayı fethetmek istersen, kendini fethet." İşte her zamanki kuralım... Siz bir mülk sahibisiniz. Mülkleriniz arasında bir elmas gibi parlamanız gerekir. Oysa küçüklerinize ne kötü örnek oluyorsunuz. Sizin için gecelerce dua ettim. Saadete ulaşmanız için ne kadar yalvarıp yakardım, olmadı... Çünkü saadete kavuşmak için erdem sahibi olmak gerek.</p>

  <p class="normal">Dayım tekrar sözünü kesti:</p>

  <p class="normal">— Ama olmaz ki Foma, sen yanlış anlamışsın: Başka şeyler söylüyorsun...</p>

  <p class="normal">Foma yine dayımın sözlerini duymadan devam etti:</p>

  <p class="normal">— Evet, mülk sahibi olduğunuzu unutmayın. Sanmayın ki, keyif, şehvet, mülk sahipleri sınıfında bulunması gerekli özelliklerdir. Bu muzır bir düşünce! Keyif sürmeyi değil, ödevi; Tanrı'ya, çara, vatana karşı ödevleri düşünmeli. Bir mülk sahibi çalışmalı; elindeki köylüler gibi, o da çalışmalı...</p>

  <p class="normal">Bahçeyev:</p>

  <p class="normal">— Mujiğin yerine ben mi çift sürmeliyim yani? diye homurdandı. Ben de mülk sahibiyim de...</p>

  <p class="normal">Foma bu defa Gavrila ile birlikte kapıda görünen Falaley'e döndü:</p>

  <p class="normal">— Sizinle konuşuyorum bu evin adamları! Beyinizi sevin, emirlerini alçak gönüllülükle, itaatle yerine getirin. Böyle yaparsanız, beyler de sizi sevecekler. Siz de albay, onlara karşı hak korur ve merhametli olun. Tanrı'nın yarattıkları, çarın, vatanın size emanet ettiği, çocuk gibi küçük kullardır onlar... Ödev büyük, ama başarınız da büyük olacak.</p>

  <p class="normal">Kederinden neredeyse bayılacak halde olan general karısı:</p>

  <p class="normal">— Foma Fomiç, canım! Nedir bu iş?.. diye bağırdı.</p>

  <p class="normal">Ama Foma general karısına bile aldırış etmedi.</p>

  <p class="normal">— Yeter galiba, dedi. Şimdi ayrıntıya gelelim. Gerçi bunlar ufak, ama gerekli şeyler... Yegor İlyiç, Harinskaya çayırındaki otlar hâlâ biçilmemiş. Geç kalmayın: Biçilsin, hem de çabuk biçilsin. Bu size öğüdüm olsun.</p>

  <p class="normal">— Ama Foma...</p>

  <p class="normal">— Zıryanov ormanındaki ağaçları kesmek istiyordunuz; bunu biliyorum, kesmeyin. Bu, size ikinci tavsiyemdir. Ormanınız olduğu gibi kalsın. Zira ormanlar, toprağın daima rutubetli kalmasını sağlarlar. Yazık ki bahar ekimini çok geç yaptınız. Hayret edilecek kadar geç kaldınız bahar ekiminde!..</p>

  <p class="normal">— Ama Foma...</p>

  <p class="normal">— Eh, artık bu kadar yeter. Hepsini söylemek imkânsız. Hem de sırası değil. Size ayrıca bir defter içinde yazılı olarak tavsiyelerimi yollarım. Şimdi hepiniz hoşça kalın, hepiniz Tanrı'ya emanet olun, Tanrı sizi korusun. (İlyuşa'ya dönerek) Sen de Tanrı'ya emanet ol evladım. Tanrı seni ileride mahvedici ihtiraslardan korusun. Sen de Tanrı'ya emanet ol Falaley, Komarinskaya'yı unut!.. Hepinizi, hepinizi Tanrı'ya emanet ediyorum... Foma'yı unutmayın. Hadi Gavrila gidelim. Bindir beni babalık.</p>

  <p class="normal">Foma kapıya doğru yürüdü. General karısı bir çığlık atarak peşinden koştu.</p>

  <p class="normal">Dayım, Foma'nın arkasından yetişti, kolundan yakaladı.</p>

  <p class="normal">— Yok Foma, seni böyle bırakmam ben!</p>

  <p class="normal">Foma, soğuk bir eda ile:</p>

  <p class="normal">— Kuvvet mi kullanmak istiyorsunuz diye sordu.</p>

  <p class="normal">Heyecanından titreyen dayım:</p>

  <p class="normal">— Evet Foma, kuvvet de kullanacağım! cevabını verdi. Sen çok şey söyledin. Açıklamalısın bunları. Mektubumu yanlış anlamışsın Foma!</p>

  <p class="normal">Foma, patlak vermek için bu anı bekliyormuş gibi, birden ateşlendi.</p>

  <p class="normal">— Mektubunuzu mu?.. diye tiz perdeden haykırdı. Mektubunuz ha!.. İşte sizin mektubunuz... İşte!.. Yırtıyorum onu, üstüne tükürüyorum, ayaklarımın altında çiğniyorum mektubunuzu ve böylelikle bir insanın yapabileceği en kutsal ödevi yerine getirmiş oluyorum. Evet, madem beni açıklamada bulunmaya zorluyorsunuz, bunu yapıyorum. Görüyor musunuz? Görüyor musunuz?..</p>

  <p class="normal">Odanın içinde kâğıt parçaları uçuştu.</p>

  <p class="normal">Dayım yüzü gittikçe sarararak:</p>

  <p class="normal">— Sana tekrar söylüyorum Foma, anlamamışsın!.. diye bağırdı. Ben evlenme teklifinde bulunuyorum, kısmetimi arıyorum.</p>

  <p class="normal">— Evlenme teklifi öyle mi!.. O kızı baştan çıkardığınız gibi, beni de ona evlenme teklif edişinizle kandırmaya çalışıyorsunuz. Dün gece bahçede sizi ağaçların altında gördüm!</p>

  <p class="normal">General karısı bağırdı, sonra bitkin bir halde koltuğa yığıldı. Müthiş bir kargaşa başladı. Zavallı Nastenka beti benzi uçmuş, ölü gibi oturuyordu. Saşenka, korkudan İlyuşa'ya sarıldı, tir tir titriyordu.</p>

  <p class="normal">Dayım kendinden geçerek haykırdı:</p>

  <p class="normal">— Foma, bu sırrı açığa vurursan, dünyanın en adi hareketinde bulunmuş olacaksın!</p>

  <p class="normal">Foma cırlamaya devam ediyordu:</p>

  <p class="normal">— Evet, açacağım bu sırrı, hem de böylelikle hareketlerin en asilini yapmış olacağım! Tanrı beni dünyanın bütün çirkefliklerini ortaya dökmek için yarattı. Bir mujikin samanla örtülü damına çıkarak, çevredeki mülk sahiplerine, yoldan geçenlere, yaptığınız şu adi hareketi bağıra bağıra anlatmak isterdim. Evet bilin, hepiniz, hepiniz bilin ki dün gece onu bu, dünyanın en masum kızı görünen kızla bahçede, ağaçların altında yakaladım!..</p>

  <p class="normal">Matmazel Perepelitsina incecik sesiyle;</p>

  <p class="normal">— Aman ne ayıp!.. diye vızıldadı.</p>

  <p class="normal">Dayım yumruklarını sıkmış, gözleri alev saçarak:</p>

  <p class="normal">— Foma, fena olur sonra!.. diye bağırıyordu.</p>

  <p class="normal">Foma hâlâ cırlıyordu:</p>

  <p class="normal">— ...O da, bundan korkarak, beni yalan dolu bir mektupla iğfal etmek istedi. Benim gibi namuslu, dürüst adamı, cinayetine ortak etmek cüretinde bulundu. Cinayetine diyorum... çünkü o ana kadar temiz olan bu kızı...</p>

  <p class="normal">— Ona hakaret eden bir tek söz söylersen, öldüreceğim seni Foma, yemin ediyorum!</p>

  <p class="normal">— Bu sözü de söylüyorum işte: O ana kadar son derece temiz olan bu kızı ahlaksız bir kız yaptınız!..</p>

  <p class="normal">Foma bu son sözleri söyler söylemez, dayım onu omuzlarından kavradı, bir saman çöpü gibi çevirdi ve çalışma odasından avluya giden camlı kapıya doğru olanca kuvvetiyle fırlattı. Darbe o kadar şiddetliydi ki, kapalı duran kapılar ardına kadar açıldı. Foma, merdivenin yedi basamağından topaç gibi yuvarlanarak avluda boylu boyunca serildi. Kırılan cam şıngırdayarak basamaklara döküldü.</p>

  <p class="normal">Dayım yüzü ölü gibi sararmış:</p>

  <p class="normal">— Gavrila, al şunu, arabaya bindir, iki dakika içinde Stepançikovo'da kokusu bile kalmasın! diye bağırdı.</p>

  <p class="normal">Foma Fomiç'in aklına her şey gelebilirdi, ama böyle bir sonu hiç beklemezdi herhalde.</p>

  <p class="normal">Bu hadiseden sonra ilk dakikalarda geçen şeyleri anlatamam doğrusu. Koltuğun içine yığılmış general karısının yürekler parçalayıcı haykırışı, uslu, sessiz dayımın bu beklenilmedik hali karşısında Matmazel Perepelitsina'nın taş kesilmesi, dalkavukların ahlayıp ohlamaları, bayılma derecesinde korkmuş Nastenka ve etrafında telaşlanan babası, aklını kaybedecek kadar ürken Saşenka, derin bir heyecan içinde odada dolaşarak annesinin ayılmasını bekleyen dayım ve nihayet efendilerinin hesabına ağlayan Falaley, bütün bunlar tarifi mümkün olmayan bir manzaraydı. Şunu da ekleyeyim, tam o sırada dehşetli bir fırtına koptu. Arka arkaya gök gürledi, nihayet iri yağmur taneleri pencerelerin camlarına vurmaya başladı.</p>

  <p class="normal">Bay Bahçeyev, boynunu öne uzatarak ellerini açtı.</p>

  <p class="normal">— Amma da bayram!.. diye mırıldandı.</p>

  <p class="normal">Ben de heyecanıma hâkim olamıyordum. Bahçeyev'e fısıldayarak:</p>

  <p class="normal">— İş fena, dedim. Ama hiç olmazsa Foma kovuldu. Artık geri döndüremezler.</p>

  <p class="normal">Dayım annesinin koltuğunun önünde durarak:</p>

  <p class="normal">— Anneciğim, kendinize gelebildiniz mi? diye sordu. İyileştiniz mi?.. Beni dinleyebilir misiniz?</p>

  <p class="normal">Anası başını kaldırdı. Şimdiye kadar hiç böyle hiddetli halde görmediği oğluna yalvaran bir bakışla bakıyordu. Öteki devam etti:</p>

  <p class="normal">— Anneciğim, artık bıçak kemiğe dayandı; siz de gördünüz... Bu meseleyi bu şekilde anlatmak istemezdim, ama madem bir kere açıldı, artık örtbas etmeye imkân yok. İftirayı duydunuz, şimdi de doğruyu dinleyin. Anneciğim, ben bu dünyanın en asil, en yüksek genç kızını seviyorum... Çoktandır seviyorum ve hiçbir zaman vazgeçmeyeceğim bu sevgiden. Çocuklarımı bahtiyar edecek, sizin son derece saygılı bir kızınız olacak. Bunun için yanınızda, akraba ve dostlarımın huzurunda dileğimi önüne seriyor, karım olmayı kabul ederek bana en büyük şerefi bağışlamasını yalvarıyorum.</p>

  <p class="normal">Nastenka titredi, kızardı, oturduğu koltuktan sıçradı. General karısı, bir süre oğlunun ne söylediğini anlamıyormuş gibi ona baktı. Sonra birden acı bir çığlık kopararak ayaklarına kapandı.</p>

  <p class="normal">— Yegoruşka, canım evladım! Çevir Foma Fomiç'i!.. diye bağırmaya başladı. Hemen çevir, yoksa, o olmazsa akşama çıkmadan ölürüm ben.</p>

  <p class="normal">Dayım hırçın, baskıcı ihtiyar annesini önünde diz çökmüş halde görünce şaşırdı. Yüzünde bir ıstırap ifadesi belirdi. Nihayet kendini topladı, annesine doğru atılarak onu kaldırdı, koltuğa oturttu.</p>

  <p class="normal">Kocakarı ise:</p>

  <p class="normal">— Foma'yı geri çevir Yegoruşka!.. Çevir, onsuz yapamam!.. diye dırlamaya devam ediyordu.</p>

  <p class="normal">Dayım kederli bir tavırla:</p>

  <p class="normal">— Anneciğim, dedi. Size şimdi söylediklerimden hiçbirini duymadınız mı? Foma'yı geri çağıramam artık, anlayın bunu. Namus, temizlik meleği olan bu kıza ettiği adi, alçakça iftiradan sonra bunu yapamam. Yapmaya hakkım da yok zaten. Bir erdem hazinesinin itibarını iade etmek zorundayım; şerefim emrediyor bunu anneciğim. Anlamıyor musunuz? Bu genç kızla evlenmek istiyorum, duydunuz mu? Birleşmemizi kutsamanız için yalvarıyorum.</p>

  <p class="normal">General karısı yine yerinden fırladı, bu sefer Nastenka'nın önünde diz çöktü.</p>

  <p class="normal">— Anacığım!.. Canım kızım!.. diye cırlamaya başladı. Varma ona. Varma da Foma Fomiç'i geri çevirmesi için yalvar, ne olur anacığım!.. İki gözüm Nastasya Yevgrafovna, her şeyimi sana vereceğim; onunla evlenmezsen, her şeyimi sana bağışlayacağım. Elimde avucumdakini daha tüketmedim. Köşede bucakta bir şeyim kaldı daha... Hepsi senin olacak kızım, neler vereceğim sana! Yegoruşka da verecek, tek diri diri mezara gömme beni!.. Foma Fomiç'i geri getirmesi için yalvar.</p>

  <p class="normal">Kocakarı daha uzun zaman inleyerek saçmalayacaktı ama Perepelitsina ile öbür dalkavuklar bağırarak, inleyerek aylıklı bir mürebbiyenin önünde diz çökmesine kızdılar, onu kaldırmak için üşüştüler.</p>

  <p class="normal">Nastenka korkudan ayakta zor duruyordu. Perepelitsina, hırsından ağlamaya bile başlamıştı. Dayıma:</p>

  <p class="normal">— Ölümüne sebep olacaksınız annenizin! diye bağırıyordu. Öldürecekler kadıncağızı!.. Size de Nastasya Yevgrafovna, ana oğulun arasını açmak yakışmaz. Buna Tanrı da razı olmaz...</p>

  <p class="normal">Dayım:</p>

  <p class="normal">— Dilinizi tutun Anna Nilovna! diye onu azarladı. Yeter artık çektiğim.</p>

  <p class="normal">— Ben de sizden az çekmedim. Niye öksüzlüğümü başıma kakıyorsunuz? Size köle olmadım daha... Ben de bugüne bugün yarbay kızıyım! Bir daha ayağımı basmam evinize... Bugünden itibaren!</p>

  <p class="normal">Dayım dinlemiyordu bile. Nastenka'ya yaklaşarak derin bir saygıyla elinden tuttu. Ona ümitsizliğe yakın bir kederle bakarak:</p>

  <p class="normal">— Nastasya Yevgrafovna, dedi. Teklifimi duydunuz mu?</p>

  <p class="normal">Manevi olarak tam bir sarsıntı içinde bulunan Nastenka:</p>

  <p class="normal">— Hayır Yegor İlyiç, hayır! Bırakalım bunları... cevabını verdi.</p>

  <p class="normal">Sonra ellerini sıkarak, gözyaşları arasında devam etti:</p>

  <p class="normal">— Önemsiz şeyler bunlar... Siz bunu, dünkünden sonra... Ama buna imkân yok, görüyorsunuz ya. Yanılmışız Yegor İlyiç! Sizi daima velinimetim olarak hatırlayacağım ve... ve daima, daima sizin için dua edeceğim.</p>

  <p class="normal">Burada sesi gözyaşları arasında boğuldu.</p>

  <p class="normal">Zavallı dayım, bu cevabı alacağını önceden tahmin etmiş olmalı ki, ne itiraz, ne de ısrar ediyordu... Nastenka'ya doğru eğilmiş, elini hâlâ elinde tutarak sessiz, bitkin duruyordu. Gözlerinde yaşlar belirmişti.</p>

  <p class="normal">Nastya devam etti:</p>

  <p class="normal">— Size daha dün de karınız olamayacağımı söyledim. Görüyorsunuz ki, buradakiler beni istemiyorlar. Bunu çok önceden hissetmiştim zaten. Anneniz bizi asla kutsamayacaktır... <span class="ideitalik">Başkaları</span> da öyle... Siz de ileride pişman olmasanız bile –çünkü son derece mert adamsınız– yine de benim yüzümden, iyi huylarınıza rağmen bedbaht olursunuz.</p>

  <p class="normal">Nastenka'nın koltuğunun öbür tarafında duran ihtiyar babası, sözlerini onayladı:</p>

  <p class="normal">— Tam üstüne bastın: İyi huylarına rağmen... <span class="ideitalik">Çok iyi kalplidirler...</span> Doğru söyledin Nastenka, doğru. Tam bu kelimeyi kullanman gerekiyordu.</p>

  <p class="normal">Nastenka sözüne devam etti:</p>

  <p class="normal">— Evinize ikilik sokmak istemiyorum. Benim için hiç üzülmeyin Yegor İlyiç. Kimse bana dokunmayacaktır. Babamın yanına giderim... hemen bugün. Ayrılalım, daha iyi Yegor İlyiç.</p>

  <p class="normal">Zavallı Nastenka tekrar hüngür hüngür ağlamaya başladı.</p>

  <p class="normal">Dayım ona derin bir ümitsizlik içinde bakarak:</p>

  <p class="normal">— Nastasya Yevgrafovna, bu son sözünüz mü? diye sordu. Bir tek söz söyleyin, her şeyi sizin için feda edeceğim.</p>

  <p class="normal">Yejevikin yine atıldı:</p>

  <p class="normal">— Sondur Yegor İlyiç, son. Her şeyi, hem de öyle güzel açıkladı ki, doğrusu bu kadarını beklemiyordum. Olağanüstü bir adamsınız Yegor İlyiç, olağanüstü iyisiniz! Bize çok büyük şeref bağışladınız, ama biz size denk değiliz Yegor İlyiç. Size zengin, asil, hem güzel, hem de sesini sözünü dinletebilecek bir eş lazım. Pırlantalar, devekuşu tüyleri içinde odalarınızda salına salına gezinecek bir eş... O zaman belki Foma Fomiç'in de gönlü olur... Onlar da kutsarlar. Hem Foma Fomiç'i geri çevirin siz. Boşu boşuna kırdınız adamcağızı. O bunları erdeminden, fazla heyecanından söyledi. Zaten ileride, yaptıklarının erdeminden ileri geldiğini kendiniz söyleyeceksiniz. Görüyorsunuz ya, olağanüstü saygıdeğer bir adam! Şimdi ıslanacak orada. Zaman geçirmeden çevirin bari... Çünkü nasıl olsa çevirmeniz gerekecek.</p>

  <p class="normal">General karısı bağırdı:</p>

  <p class="normal">— Çevir oğlum, çevir! Adamcağız doğru söylüyor.</p>

  <p class="normal">Yejevikin devamla:</p>

  <p class="normal">— Öyledir efendim. Valideniz boş yere üzülüyorlar. Siz çevirin onu! Biz de Nastya ile hemen yola çıkalım.</p>

  <p class="normal">Dayım:</p>

  <p class="normal">— Dur Yevgraf Lariyoniç, yalvarırım sana! diye bağırdı. Söylenecek bir söz daha var Yevgraf, bir söz...</p>

  <p class="normal">Bunu söyledikten sonra odanın öbür köşesindeki koltuğa oturdu, başını eğdi. Bir şey düşünüyormuş gibi gözlerini elleriyle kapattı.</p>

  <p class="normal">O anda hemen evin üstünde dehşetli bir gök gürültüsü duyuldu. Bütün bina sarsıldı. General karısıyla Perepelitsina haykırıştılar. Dalkavuklar istavroz çıkarıyorlardı; onlar da Bay Bahçeyev gibi korkudan büsbütün aptallaşmışlardı.</p>

  <p class="normal">Beş altı sesin birden:</p>

  <p class="normal">— Anam babam, İlya Peygamberimiz...<sup class="calibre2"><a href="Stepancikovo_Koyu_split_023.html#footnote-100-51" id="footnote-100-51-backlink">[51]</a></sup> diye inlediği duyuldu.</p>

  <p class="normal">Gök gürlemesinden sonra dehşetli bir sağanak başladı. Sanki Stepançikovo'nun üzerine bir gölün suları boşanıyordu.</p>

  <p class="normal">Matmazel Perepelitsina:</p>

  <p class="normal">— Foma Fomiç kırın ortasında ne yapacak acaba?.. diye cırladı.</p>

  <p class="normal">General karısı acı acı:</p>

  <p class="normal">— Çevir onu Yegoruşka! diye haykırdı, çılgın gibi kapıya koştu.</p>

  <p class="normal">Dalkavukları onu tuttular. Teselli etmeye çalışıyor, ağlaşıp bağrışıyorlardı. Ortalık ana baba günü olmuştu.</p>

  <p class="normal">Perepelitsina:</p>

  <p class="normal">— Bir redingotla çıktılar; bari paltolarını alsaydılar... diye devam etti. Şemsiye de almadılar. Şimşekler öldürür onu!..</p>

  <p class="normal">Bahçeyev de söze karıştı:</p>

  <p class="normal">— Evet öldürecek, yüzde yüz, dedi. Hem de yağmurda ıslanacak.</p>

  <p class="normal">— Siz susun bari! diye fısıldadım.</p>

  <p class="normal">Bahçeyev hiddetle bana cevap verdi:</p>

  <p class="normal">— O, insan değil mi yani? Köpek değil ya. Şimdi sen sokağa çıkar mısın bakayım? Git de plezir<sup class="calibre2"><a href="Stepancikovo_Koyu_split_023.html#footnote-100-52" id="footnote-100-52-backlink">[52]</a></sup> için bir banyo yap, görelim!</p>

  <p class="normal">İşin sonucunu şimdiden hissederek ve endişe duyarak dayımın yanına gittim. Oturduğu yerde adeta taş kesilmişti.</p>

  <p class="normal">Kulağına eğilerek:</p>

  <p class="normal">— Dayıcığım, dedim. Foma Fomiç'i geri getirmeye gerçekten razı olacak mısınız? Şunu bilin ki, bu çok ayıp bir şey olacak. Hiç olmazsa, Nastasya Yevgrafovna burada bulunduğu sürece...</p>

  <p class="normal">Dayım başını kaldırdı, kesin bir tavırla gözlerimin içine bakarak:</p>

  <p class="normal">— Azizim, dedi. Kararımı verdim artık. Ne yapmam gerektiğini biliyorum. Merak etme, Nastya'ya hakaret edilmeyecek. Meseleyi ona göre halledeceğim.</p>

  <p class="normal">Sandalyeden kalkarak annesine yaklaştı:</p>

  <p class="normal">— Anneciğim, üzülmeyin. Foma Fomiç'i geri çevireceğim; dedi. Arkasından yetişirim. Ama yemin ediyorum, buraya ancak bir şartla dönebilecek. Deminki hakaretine tanıklık edenlerin huzurunda suçunu itiraf ederek bu asil genç kızdan resmen af dileyecek. Yaptıracağım bunu ona! Aksi halde bu eve adımını atamayacaktır. Şunu da yeminle söyleyeyim ki anneciğim, eğer bunu gönül rızasıyla yapmayı kabul ederse, ayaklarına kapanır, her şeyimi, çocuklarımın hakkına dokunmadan, her şeyimi ona vermeye razı olurum. Artık bugünden başlayarak her şeyden elimi çekiyorum. Bahtımın yıldızı söndü artık! Stepançikovo'yu bırakıyorum. Hepiniz rahat, güle güle oturun. Alaya giderek cenk fırtınalarına karışacak, savaş alanında kaderime boyun eğeceğim. Yeter artık, gidiyorum!..</p>

  <p class="normal">O anda kapı açıldı, odadakilerin şaşkın bakışları karşısında kapıda, yağmurdan sırsıklam, çamura batmış bir halde Gavrila belirdi.</p>

  <p class="normal">Dayım ona doğru atılarak:</p>

  <p class="normal">— Ne oldu? Nereden geliyorsun? Foma nerede? diye bağırdı.</p>

  <p class="normal">Hepsi üstünden tam anlamıyla dereler halinde çamurlu su akan ihtiyar uşağı heyecanlı bir merakla sardılar.</p>

  <p class="normal">— Kayınağacı ormanının yanında bıraktım. Buradan bir buçuk verst ötede... At şimşekten ürktü, hendeğin içine sıçradı.</p>

  <p class="normal">Dayım:</p>

  <p class="normal">— Ee?.. diye bağırdı.</p>

  <p class="normal">— Araba devrildi...</p>

  <p class="normal">— Ya Foma?..</p>

  <p class="normal">— Hendeğe düştüler...</p>

  <p class="normal">— Ee... Anlatsana, bitirsene sözünü canavar!</p>

  <p class="normal">— Kalçalarını vurdular, ağlamaya başladılar. Atı çıkardım, bindim, haber vermeye geldim.</p>

  <p class="normal">— Foma orada mı kaldı?</p>

  <p class="normal">— O da kalktı, bastonunu alıp yürüyüverdi.</p>

  <p class="normal">Gavrila sözünü bitirmişti, içini çekti, başını eğdi. Bayanların gözyaşlarıyla hıçkırmaları tarif edilmez bir haldeydi.</p>

  <p class="normal">Dayım:</p>

  <p class="normal">— Polkan'ı getirin! diye bağırarak dışarıya fırladı. Polkan'ı getirdiler. Dayım eyerlenmemiş atın üzerine atladı. Birkaç dakika sonra dörtnala koşan atın nal sesleri bize Foma Fomiç'in arkasından başlayan kovalamacayı haber verdi. Dayım şapkasını bile almadan yola çıkmıştı. Bayanlar pencerelere üşüştüler. Ağlamalar, oflamalar arasında birtakım tavsiyelerde bulunuluyordu. Foma Fomiç gelir gelmez yapılacak sıcak banyodan, amonyaklı friksiyondan, içirilecek hatmiden bahsediliyordu. Adamcağızın, "bu sabah ağzına bir lokma ekmek bile koymadıkları, bu vakte kadar aç biilaç kaldıkları" hatırlandı. O aralık Matmazel Perepelitsina, Foma Fomiç'in kutusuyla birlikte unuttuğu gözlüğünü buldu. Bulunan eşya olağanüstü bir etki yaptı. General karısı bu eşyaya gözyaşları ve haykırışlarla sarıldı, elinden bırakmadan yine pencereye yapışarak yolu gözetlemeye devam etti.</p>

  <p class="normal">Beklemenin verdiği heyecan son haddini bulmuştu. Odanın köşesinde Saşenka, Nastya'yı teselli etmeye uğraşıyordu. Birbirlerine sarılmış ağlaşıyorlardı. Nastenka, bir eliyle İlyuşa'yı tutuyor, küçük öğrencisiyle vedalaşarak onu durmadan öpüyordu, İlyuşa da sebebini anlamadığı halde hıçkıra hıçkıra ağlıyordu. Yejevikin'le Mizinçikov bir köşeye çekilmiş, konuşuyorlardı. Genç kızlara baka baka Bahçeyev de neredeyse ağlayacaktı galiba. Yanına gittim.</p>

  <p class="normal">— Yok bayım, dedi. Foma Fomiç'in gitmesi için zaman gelmedi daha... Hele arabasına koşulacak altın boynuzlu öküzleri bulsunlar da o zaman düşünürler. Hiç üzülmeyin bayım. Kedi, sahiplerini evden atar da kendisi kalır yine!</p>

  <p class="normal">Fırtına geçince, Bay Bahçeyev de düşüncesini değiştirmişti galiba.</p>

  <p class="normal">Birdenbire:</p>

  <p class="normal">— Getiriyorlar... getiriyorlar! sesleri duyuldu.</p>

  <p class="normal">Bayanlar çığlıklar atarak kapıya üşüştüler. Dayım gideli ancak on dakika olmuştu. Foma Fomiç'i bu kadar çabuk getirmesi imkânsız gibi görünüyordu. Ama bilmece kolayca anlaşıldı: Foma Fomiç, Gavrila'yı yolladıktan sonra, gerçekten "bastonuna dayanarak yoluna devam etmişti", ama fırtına, gök gürlemesi, sağnak arasında tek başına kalınca pek korkmuş, gerisin geriye, Stepançikovo'ya dönerek Gavrila'nın arkasından koşmaya başlamıştı. Dayım onunla köyün içinde karşılaşmıştı. Hemen yoldan geçen bir köylü arabasını durdurarak, yetişen köylülerin yardımıyla, gık bile demeyen Foma Fomiç'i bindirmişlerdi. Böylelikle onu, Foma Fomiç'in perişan halini görünce neredeyse aklını oynatacak hale gelen general karısının kollarına teslim ettiler.</p>

  <p class="normal">Foma Fomiç, Gavrila'dan da daha çok çamurlara batmış, ıslanmıştı. Ortalığı dehşetli bir telaş kapladı. Bir kısmı, adamı derhal yukarıya çıkararak çamaşırlarını değiştirmeyi öne sürüyordu. Bir kısmı da mürver gibi kuvvet verici ilaç adları sayıyor, hiçbir işe yaramadan şuraya buraya koşuşarak hep birden konuşuyorlardı.</p>

  <p class="normal">Ama Foma, sanki ne etrafındakilerin, ne de olanların farkındaydı. Kollarına girerek odaya getirdiler. Her zaman oturduğu koltuğun yanına gelince, bütün ağırlığıyla çöktü, gözlerini kapadı. Birisi, Foma Fomiç'in öldüğünü söyleyiverince, ortalık feryatlarla doldu. Herkesten çok Falaley ağlıyordu. Bayanlar kalabalığı arasından öne geçmeye çabalıyor, ille Foma Fomiç'in elini öpmek istiyordu...</p>
</body>
</html>