<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">I<br class="chapter"/>
  Takip</h2>

  <p class="normal">Deliksiz bir uykuya dalmış, rüya bile görmeden uyuyordum. Birden ayaklarımın üstüne on pud'luk<sup class="calibre2"><a href="Stepancikovo_Koyu_split_023.html#footnote-100-43" id="footnote-100-43-backlink">[43]</a></sup> bir ağırlığın çöktüğünü hissettim. Bağırarak uyandım. Ortalık aydınlanmıştı. Pencereden güneşin ışıl ışıl parladığı görülüyordu. Yatağımda, daha doğrusu, tam ayaklarımın üstünde Bay Bahçeyev oturuyordu. Onun olduğuna şüphe edilemezdi. Ayaklarımı zar zor kurtardıktan sonra yatağın içinde doğruldum ve henüz uyanmış adamın mahmurluğu ile ona bakmaya başladım.</p>

  <p class="normal">— Bir de bakıyor! diye bağırdı. Niye gözlerini diktin bana? Kalksana anam babam, kalk! Yarım saattir uyandırmaya çalışıyorum. Aç gözlerini bakayım.</p>

  <p class="normal">— Ne oldu yahu? Saat kaç?</p>

  <p class="normal">— Vakit daha erken, ama iki gözüm, bizim Fevronya günün ağarmasını beklemeden tüydü. Kalk, takibine gidiyoruz.</p>

  <p class="normal">— Hangi Fevronya?..</p>

  <p class="normal">— Şu deli kadın işte... Tüydü. Daha şafak sökmeden tüydü. Uyandırayım diye hemen sana koştum. Ama başarıncaya kadar iki saat geçti. Kalk anam babam kalk, dayınız da bekliyor.</p>

  <p class="normal">Sonra hırçın, ama memnunluk dolu bir sesle:</p>

  <p class="normal">— İşte size bayram! diye ekledi.</p>

  <p class="normal">— Kimden, neden bahsediyorsunuz? diye sabırsızlıkla sordum. Bununla birlikte, meseleyi anlamaya başlıyordum. Tatyana İvanovna olmasın bu?</p>

  <p class="normal">— Başka kim olacak ki! Elbette o. Söylüyordum; böyle olacağını önceden söylüyordum zaten, ama dinlemediler ki! Şimdi sizlere tam bir bayram yaptırdı işte! Aşk delisidir o, aşk kafasına öyle bir mıhlanmış ki!.. Tuh!.. Ya öteki, ötekine ne dersin, şu keçi sakallıya?..</p>

  <p class="normal">— Demek Mizinçikov'la ha?!..</p>

  <p class="normal">— Tuh, tövbeler olsun! Kendine gelsene anam babam, şu mübarek bayram günü hürmetine ayıl bari. Akşam o kadar kaçıracak ne vardı; bak, hâlâ kafanın dumanı dağılmamış. Hangi Mizinçikov'dan bahsediyorsun? Mizinçikov'la değil, Obnoskin'le kaçtı! İvan İvaniç Mizinçikov aklı başında adamdır; şimdi bizimle birlikte takibe hazırlanıyor.</p>

  <p class="normal">— Ne diyorsunuz, Obnoskin'le ha?.. diye bağırdım ve şaşkınlıktan yatağımın içinde zıpladım bile.</p>

  <p class="normal">Şişko, oturduğu yerden fırlayarak:</p>

  <p class="normal">— Amma da ters adamsın be! diye seslendi. Ben onu okumuş bir adam bilerek bir olayı anlatmaya geliyorum, o ise inanmak bilmiyor. Şimdi bak, bizimle birlikte gelmek istiyorsan, kalk, ayağına pantolonunu geçir, hazırlan. Burada çene çalmaya gelmedim. Zaten seninle epeyi zaman öldürdüm.</p>

  <p class="normal">Fena halde öfkelenerek dışarı çıktı.</p>

  <p class="normal">Havadisin verdiği şaşkınlıkla yatağımdan fırladım, acele acele giyinerek aşağıya indim. Dayımı evde bulacağımı tahmin ettim. Orada galiba olay henüz duyulmamıştı, herkes uykudaydı. Usulcacık büyük kapıdan yukarıya çıktım. Girişte Nastenka ile karşılaştım. Üstünde sabahlık mı, gecelik mi olduğunu pek fark edemediğim bir şey vardı. Saçları dağınıktı. Yataktan henüz kalktığı, birisini beklediği belliydi. Sararmıştı; korku içinde, titrek bir sesle:</p>

  <p class="normal">— Tatyana İvanovna, Obnoskin ile kaçmış. Doğru mu bu? diye sordu.</p>

  <p class="normal">— Doğruymuş. Dayımı arıyorum, peşinden gideceğiz.</p>

  <p class="normal">— Ah, getirin onu buraya! Çabuk getirin. Eğer geri getirmezseniz, mahvolur.</p>

  <p class="normal">— İyi, ama dayım nerede?</p>

  <p class="normal">— Herhalde ahırların yanındadır. Arabayı hazırlıyorlar da... Ben de onu bekliyordum. Size bir şey söyleyeceğim. Ona, bugün mutlaka gideceğimi, artık karar verdiğimi söyleyin. Babam götürecek beni. Mümkünse, hemen şimdi gideceğiz. Artık her şey mahvoldu, her şey bitti...</p>

  <p class="normal">Nastenka bunları söylerken kendinden geçmiş gibiydi. Birden ağlamaya başladı. Galiba bir isteri buhranının başlangıcıydı bu... Onu yatıştırmaya çalışarak:</p>

  <p class="normal">— Yapmayın Nastasya Yevgrafovna, sakin olun! diye yalvarıyordum. Bunlar hep hayra alamet şeyler; bak göreceksiniz!</p>

  <p class="normal">Nastenka tıkanıyor, elinde olmayarak, kuvvetle ellerimi sıkıyordu.</p>

  <p class="normal">— Bilmem... Ne olduğunu ben de bilmiyorum... diye kekeledi. Lütfen ona deyin ki...</p>

  <p class="normal">O anda kapının dışından, sağ taraftan gürültüler duyuldu. Nastenka ürktü, elimi bırakarak, sözünü bitirmeden merdivenden yukarıya koşmaya başladı.</p>

  <p class="normal">Arkadaşlarımı, yani dayımı, Bahçeyev'i ve Mizinçikov'u avluda ahırların yanında buldum. Bahçeyev'in arabasına atlar yeni koşuluyordu. Yola çıkmak için her şey hazırdı, beni bekliyorlardı.</p>

  <p class="normal">Dayım beni görünce:</p>

  <p class="normal">— İşte geldi! diye bağırdı.</p>

  <p class="normal">Sonra yüzünde garip bir ifadeyle:</p>

  <p class="normal">— Duydun mu kardeş? diye ekledi.</p>

  <p class="normal">Bakışlarında, sesinde, hareketlerinde korku, şaşkınlık, bununla beraber biraz da ümit vardı.</p>

  <p class="normal">Hemen meselenin ayrıntısını anlattılar. Bay Bahçeyev, gayet rahatsız geçirdiği geceden sonra, köyünden beş verst ötedeki manastıra, sabahın ilk ayinine yetişmek üzere şafakla evden çıkmış. Tam büyük yolun manastır yoluna kavuştuğu dönemeçte hızla geçen bir araba, arabanın içinde de Tatyana İvanovna ile Obnoskin'i görmüş. Tatyana İvanovna'nın, ağlamış, ürkek bir hali varmış. Bağırarak, Bay Bahçeyev'e doğru kollarını uzatmış; anlatışına göre, imdat diliyormuş...</p>

  <p class="normal">Bay Bahçeyev:</p>

  <p class="normal">— O keçi sakallı kerata da bir köşeye sinmiş, hiç kıpırdamıyordu. Ama yağma yok, bizden saklanamazsın!.. diyordu.</p>

  <p class="normal">Bunun üzerine Stepan Alekseyeviç uzun boylu düşünmeksizin arabasını geriye çevirmiş, Stepançikovo'ya gelerek dayımı, Mizinçikov'u ayağa kaldırmış. Sonunda beni de uyandırmıştı.</p>

  <p class="normal">Hemen kaçanların peşine düşmeye karar verdik.</p>

  <p class="normal">— Ne dersiniz şu Obnoskin'e ha! Kimin aklına gelirdi ki...</p>

  <p class="normal">Dayım bunu söylerken, sabit bir bakışla bana bakıyor, sanki böylelikle başka bir düşüncesini anlatmak istiyordu.</p>

  <p class="normal">Mizinçikov son derece tepkiyle ve yüzüme bakmamaya çalışarak:</p>

  <p class="normal">— Bu alçak adamdan her zaman her türlü ahlaksızlık beklenebilirdi! diye bağırdı.</p>

  <p class="normal">Bay Bahçeyev arabaya binerek:</p>

  <p class="normal">— E, gidiyor muyuz? dedi. Yoksa geceye kadar burada birbirimize masal mı anlatacağız?</p>

  <p class="normal">Dayım onayladı:</p>

  <p class="normal">— Gidelim, gidelim.</p>

  <p class="normal">— Her şey yolunda gidiyor dayı, diye fısıldadım. Gördünüz mü ne kadar usturuplu oldu bu iş...</p>

  <p class="normal">— Bırak canım, günaha girme! Hem şimdi onlar, iş istedikleri gibi olmadığı için, ceza olarak <span class="ideitalik">ötekini</span> kovacaklardır; anlıyor musun?</p>

  <p class="normal">Bay Bahçeyev ikinci defa:</p>

  <p class="normal">— Hadi Yegor İlyiç! Fısıldaşacak mısınız, yoksa yola mı çıkacaksınız? diye bağırdı. İsterseniz, hayvanları çözelim de atıştıralım biraz. Ne dersiniz, bir iki kadehçik yuvarlayalım mı?..</p>

  <p class="normal">Bu sözler öyle hiddet dolu bir alayla söylenmişti ki, Bay Bahçeyev'in isteğini hemen yerine getirmemek imkânsızdı. Hepsi derhal arabaya bindiler, atlar hızla yola koyuldu.</p>

  <p class="normal">Bir süre hepimiz sustuk. Dayım bana anlamlı anlamlı bakıyor, ama başkalarının yanında konuşmak istemiyordu. Sık sık düşünceye dalıyor, sonra birden uykudan uyanıyormuş gibi kendine geliyor, titriyor, heyecanla etrafa bakınıyordu.</p>

  <p class="normal">Mizinçikov görünüşte sakindi. Sigarasını içiyordu; duruşunda haksız yere hakarete uğramış adamın vakur hali vardı. Yalnız Bahçeyev hepimizin hesabına köpürüyor, söyleniyor, herkese ve her şeye gizlemediği bir hiddet duyarak öfleyip pöflüyordu. Durmadan yere tükürüyor, bir türlü rahat edemiyordu.</p>

  <p class="normal">Dayım birdenbire:</p>

  <p class="normal">— Stepan Alekseyeviç, Mişino'ya gittiklerinden emin misiniz? diye sordu.</p>

  <p class="normal">Sonra bana dönerek açıkladı:</p>

  <p class="normal">— Buradan yirmi verst ötede küçücük, otuz kişilik bir köy... Bunu eski sahiplerinden, işinden ayrılmış bir il memuru aldı. Dünyada eşine rastlanmayacak lanet herifin biriymiş. Böyle söylüyorlar, ama kim bilir, belki de yanlışları var... Stepan Alekseyeviç, Obnoskin'in oraya gittiğini, o memurun da kendisine yardım ettiğini ileri sürüyor.</p>

  <p class="normal">Bahçeyev silkindi.</p>

  <p class="normal">— Ne sandınız ya? diye bağırdı. Mişino'ya gittiler, diyorum size. Ama belki şimdi Mişino'da Obnoskin'in yerinde yeller esiyordur, o da başka... Avluda üç saat boşu boşuna çene çaldıktan sonra!</p>

  <p class="normal">Mizinçikov:</p>

  <p class="normal">— Merak etmeyin, buluruz! dedi.</p>

  <p class="normal">— Bekle sen, buluruz!.. İşleri yok da seni bekleyecekler... Herif kuşu tıktı kafese bir kere, artık onu zor yakalarsın.</p>

  <p class="normal">Dayım:</p>

  <p class="normal">— Üzülme Stepan Alekseyiç, üzülme, dedi. Nasıl olsa ulaşırız onlara. Henüz bir şey becermeye zaman bulamamışlardır. Böyledir; görürsün, bak.</p>

  <p class="normal">Bahçeyev hiddetle:</p>

  <p class="normal">— "Zaman bulamamışlar..." diye tekrarladı. O karının beceremediği şey var mıdır? Sessizliğine bakmayın siz.</p>

  <p class="normal">Sonra incecik bir sesle ve birini taklit ediyormuş gibi:</p>

  <p class="normal">— "Sessizdir o, felaketlere uğramıştır..." diye ekledi. Ama zavallınız bize külahı ters giydiriverdi; daha gün doğmadan dilimiz dışarıda yollara düştük. İnsan bunların yüzünden mübarek bayram gününde ibadetini de yapamıyor. Tuh!..</p>

  <p class="normal">— İyi ama, o ne küçücük bir çocuk, ne vesayet altında bulunuyor, dedim. Kendi istemedikten sonra çeviremeyiz. Nasıl yapmalı, bilmem?</p>

  <p class="normal">Dayım:</p>

  <p class="normal">— Şüphesiz, cevabını verdi. Ama emin ol, o da bunu isteyecek. Şimdi bunu yaptı, ama bizi görünce hemen dönecektir, eminim. Onu kendi haline bırakmaya gelmez. Bu bizim vazifemiz...</p>

  <p class="normal">Bahçeyev hemen bana atılarak:</p>

  <p class="normal">— Vesayet altında değilmiş!.. diye bağırdı. Aptal o, anam babam; vesayet altında değil, ama aptalın aptalı! Sana dün söylemek istemedim. Geçen gün yanlışlıkla odasına girmiştim. Baktım, tek başına aynanın karşısında ellerini kalçalarına dayamış, ekosez<sup class="calibre2"><a href="Stepancikovo_Koyu_split_023.html#footnote-100-44" id="footnote-100-44-backlink">[44]</a></sup> oynuyor. Ya giyinişi?.. Modellerin taklidi, tam bir model!.. Tükürerek çıktım odasından. Böyle olacağını daha o zaman anlamıştım zaten.</p>

  <p class="normal">Biraz çekinerek:</p>

  <p class="normal">— Ama Tatyana İvanovna'yı ayıplamamalı, dedim. Sağlığının yerinde olmadığı, yani daha doğrusu böyle bir alışkanlıktan mustarip olduğu malum... Bana kalırsa, bu işte suç onun değil, sırf Obnoskin'in.</p>

  <p class="normal">Şişko hiddetinden morardı bile:</p>

  <p class="normal">— Sağlığı yerinde değilmiş!.. diye atıldı. Gel de konuş bununla. Âlemi çıldırtmaya yemin ettin galiba. Hem de bunu dünden beri yapmış olacaksın! Aptaldır o, anam babam, tam anlamıyla aptal! Sağlık durumunun bununla hiçbir ilişiği yok!.. Ta küçüklüğünden beri Kupidon'la<sup class="calibre2"><a href="Stepancikovo_Koyu_split_023.html#footnote-100-45" id="footnote-100-45-backlink">[45]</a></sup> bozmuştur. Ama Kupidon onu bu defa pek coşturdu. O, ciğeri beş para etmeyecek keçi sakallı herif de paracıklarını cebine yerleştirdi, şıngırdata şıngırdata kaçıyor... İçinden kıs kıs da gülüyordur...</p>

  <p class="normal">— Siz onu Tatyana İvanovna'yı hemen bırakır mı sanıyorsunuz?</p>

  <p class="normal">— Ne sandındı ya? Böyle değerli malı boynuna takıp taşıyacak mı yani? Soyar soğana çevirir, bir yol kenarında, çalılar arasına oturtur; sonra da pırr diye uçuverir... Bizimki de oturduğu yerde çiçekleri koklasın.</p>

  <p class="normal">Dayım:</p>

  <p class="normal">— E, seninki de artık hayal canım! diye bağırdı. Hem ne diye bu kadar kızıyorsun Stepan? Hayret ediyorum yani, bundan sana ne?</p>

  <p class="normal">— İnsan değil miyim, kızıyorum; benimle bir ilişiği olmadığı halde, yine de kızıyorum! Belki de bunu sevdiğim için yapıyorum. Hay dünya batsın!.. Ne diye geldim buraya?.. Niye yolumu çevirdim sanki? Benimle ne ilgisi vardı bunların?!..</p>

  <p class="normal">Bay Bahçeyev böylece söylenip duruyordu, ama ben artık ona kulak vermiyor, peşini kovaladığımız Tatyana İvanovna'yı düşünüyordum. Aşağıya, onun sonraları en güvenilir kaynaklardan öğrendiğim ve maceralarının açıklanması için bilinmesi gerekli özgeçmişini kısaca yazıyorum.</p>

  <p class="normal">El evinde büyümüştü. Zavallı bir öksüz çocuk, zavallı bir genç, sonra da zavallı bir kart kız olan Tatyana İvanovna, bütün zavallı hayatı boyunca keder, öksüzlük, hakaret, azar ve başkasının verdiği ekmeği yemenin acılığını bol bol tattı. Neşeli, alıngan, aşırı derecede hoppaydı. İlk gençliğinde acı dolu hayatına şöyle böyle tahammül edebilmişti. Ama zamanla Tatyana İvanovna gitgide sarararak zayıflamaya başladı, hırçınlaştı, alınganlığı hastalık derecesini aldı. Kendini sınırsız bir hayalciliğe kaptırdı. Hayal kurduğu sıralar, bazı bazı isterik ağlamalar, titremeler, hıçkırmalar da geliyordu. Gerçek onu dünya saadetlerinden ne derece uzaklaştırıyorsa, o da kendini o ölçüde hayalciliğe kaptırıyordu. Aklın almayacağı zenginlik, solmaz bir güzellik, prens yahut generallerin zarif, zengin oğullarından talipler kuruyordu. Bunlar temiz kalplerini ona sunarak ayaklarının dibinde aşktan ölüyorlardı... Sonunda o geliyordu. Bu güzellik ideali, türlü türlü meziyet sahibi, coşkulu, sevgi dolu, sanatkâr, şair bir general oğluydu... Bütün bu hayallerin ya hepsi, yahut sıra ile birkaçı yalnız rüyada değil, uyanıkken de Tatyana İvanovna'nın kafasını dolduruyordu. Ama bünyesi bu ardı kesilmeyen hayal afyonuna dayanamayarak zayıflamaya başladı.</p>

  <p class="normal">O sıralar felek ona son bir oyun oynadı. Tatyana İvanovna dayanılmaz şartlar altında ihtiyar, dişsiz, son derece dırdırcı bir kocakarının yanında nedime olarak bulunuyordu. Her suç ona yükleniyor, yediği her lokma, kadının sırtından giydiği her eski, başına kakılıyor, her isteyen ona hakaret edebiliyordu. Bu azaplı hayat içinde bunalan, ama bir yandan da en çılgınca, en ateşli hayaller kuran Tatyana İvanovna birdenbire uzak bir akrabasının ölüm haberini aldı. O vakte kadar hoppa kızın hiç arayıp sormadığı bu akrabanın bütün ailesi, yakınları çoktandır ölmüşlerdi. Kendisi memleketin öbür ucunda, ücra bir köşede tek başına, kapalı, sessiz bir hayat yaşıyordu. Garip, tasalı, tefecilik yapan bir adamdı. Ayrıca kafatası ilmiyle de uğraşırdı.</p>

  <p class="normal">Büyük bir servet, birden, gökten gelen bir altın hazinesi şeklinde, adeta bir mucize gibi, Tatyana İvanovna'nın kucağına düştü. Ölen akrabanın biricik yasal vârisi idi. Eline tam yüz bin gümüş ruble geçti. Feleğin bu garip cilvesi onu mahvetti. Gerçekten adamakıllı sarsılmış bir kafa, bu durumda bütün hayallerinin gerçekleşeceğine nasıl olur da inanmazdı?.. Böylelikle zavallıcık aklının son kırıntısına da veda etmek zorunda kaldı. Saadetten kendini kaybederek tatlı, cazibeli, ulaşmaya imkân olmayan hayal dünyasına, hem de bir daha dönmemecesine daldı. Hakikat âleminin düşünce, kaygı ve engellerine, şu önüne geçilmez, iki kere ikinin dört ettiği kadar kesin kanunlarına ne lüzum vardı sanki! Tatyana İvanovna, otuz beş yaşıyla göz kamaştırıcı hayallerini, sonbaharın hazin soğuğu ile aşkın ihtişamlı, ölçüye sığmaz zevkini içinde gayet kolaylıkla bağdaştırabiliyordu. Hayatında bir kere hayali gerçekleşmişti. Şu halde, neden öbür istediklerine de kavuşmayacaktı?.. Niçin o çıkagelmesindi?..</p>

  <p class="normal">Tatyana İvanovna düşünmeden inanıyordu. Kafasını bir yandan o, ideal sevgilisi doldururken, bir yandan da başka tipte talipler düşünüyordu. Nişanlı, nişansız şövalyeler; asker, sivil şahıslar; ordu, hassa alayı subayları; asil kişiler, Paris görmüş, yahut sadece Moskova'ya gitmiş şairler kafasını işgal edenler arasındaydı. Sakallı, sakalsız kimseler; İspanyolvari sakalı olanlar, olmayanlar; İspanyollar, İspanyol olmayanlar –ama tercihen İspanyollar– Tatyana İvanovna'nın hayalini gece gündüz korkunç bir kalabalık halinde dolduruyor, etraftakilerde de endişe uyandırıyordu. Kızcağızın tımarhaneyi boylamasına az kalmıştı. Bütün bu güzel hayal tipleri aşk taşan parlak bir çember halinde etrafını çevirmişlerdi. Tatyana İvanovna günlük hayatta da her şeyi böyle fantastik bir şekilde görüyordu. Kime baksa, herkes ona âşık olurmuş; önünden her geçen İspanyolmuş; bir ölen olsa, mutlaka ona aşkından ölmüşmüş... Aksi gibi, kurduğu hayallere inanmasına sebep olacak durumlarla karşılaşıyordu. Gerçekten, Obnoskin, Mizinçikov gibi kimseler böyle maksatlarla peşinden koşuyorlardı. Etrafında herkes birdenbire her istediğini yapmaya, ona yaltaklanmaya, şımartmaya başlamıştı. Bunların parası hatırına yapıldığı zavallı Tatyana İvanovna'nın hatırından bile geçmiyordu. Bütün insanların bir mucizeyle birden iyileşerek, hoş, neşeli, sevimli ve iyi yürekli oluverdiklerinden emindi. O, henüz gelmemişti, ama hiç şüphe yok gelecekti. Zaten şimdiki yaşayışı hiç de fena değildi, cazipti, eğlence doluydu. Buna göre daha bekleyebilirdi.</p>

  <p class="normal">Tatyana İvanovna şeker yiyor, zevk sürüyor, roman okuyordu. Romanlar hayal gücünü daha çok kızıştırıyor, çoğu zaman da daha ikinci sayfalarında bırakılıyordu. Tatyana İvanovna'nın daha uzun okumaya tahammülü yoktu. İlk satırlar, aşka en ufak bir ima, hatta bazen bir manzara, oda veya tuvalet tarifi onu hemen hayal âlemine sürüklüyordu. Durmadan yeni elbiseler, dantel, şapka, başlıklar, kurdelalar, kumaş ve işleme örnekleri, patronlar, şeker, çiçek, küçük köpekler getirtiliyordu. Üç kız, odasında sabahtan akşama kadar dikişle meşguldü. Küçük bayan da sabahtan akşama kadar, hatta geceleri bile, ceketlerinin süslerinin provasını yapıyor, ayna karşısında kırıtıyordu. Mirasa konduktan sonra adeta gençleşmiş, güzelleşmişti.</p>

  <p class="normal">Tatyana İvanovna ile ölen General Krahotkin arasında ne gibi bir akrabalık bulunduğunu hâlâ bilemiyorum. Bence akrabalık Tatyana İvanovna'yı elde ederek, dayımı onun parasıyla evlendirmek isteyen generalin karısının uydurmasından ibaretti.</p>

  <p class="normal">Bay Bahçeyev, Kupidon'un Tatyana İvanovna'yı coşkunluğun son raddesine ulaştırdığını söylemekte haklıydı. Obnoskin'le kaçtığı haberini alır almaz, dayımın hemen onu yakalayarak geri getirmeyi düşünmesi pek doğruydu. Zavallı, başına buyruk bırakılamazdı, kötü insanların eline düşer, hemen mahvolurdu.</p>

  <p class="normal">Mişino'ya vardığımız zaman saat ona geliyordu. Bu, çukurda kalmış, ana yoldan iki üç verst ötede, ufak, yoksul bir köyceğizdi.</p>

  <p class="normal">Çatıları kararmış samanla yarım yamalak örtülü, isli, çarpık kulübeler yolculara mahzun, sevimsiz bir şekilde bakıyordu. Bir verstin dörtte biri kadar bir mesafede ne bir bahçe, ne de ufak bir yeşilliğe rastlanıyordu. Tek bir yaşlı söğüt, adı ancak havuz olan, yeşilimtrak bir su birikintisinin üzerine eğilmiş, uyukluyordu.</p>

  <p class="normal">Böyle bir yer değişikliği Tatyana İvanovna üzerinde iyi etki bırakmayacaktı herhalde. Beylerin evi yeni, uzun, dar bir yapıydı. Altı pencere aynı hizada yapılmıştı. Evin damı üstünkörü bir şekilde samanla örtülüydü. Memur çiftlik sahibi, her şeye yeni yeni başlıyordu; avlusu bile henüz çevrili değildi, ancak bir tarafta kurumuş yaprakları henüz dökülmemiş fındık dallarından bir çit yapılıyordu. Çitin yanında Obnoskin'in arabası duruyordu. Suçluları tepeden inme bastırmıştık. Açık bir pencereden bağırma, ağlama sesi geliyordu.</p>

  <p class="normal">Girişte yalınayak bir çocukla karşılaştık; çocuk bizden kaçmaya başladı. Birinci odada basma örtülü, uzun, arkalıksız bir Türk divanına ağlamaklı yüzüyle Tatyana İvanovna kurulmuştu. Bizi görünce bir çığlık kopararak elleriyle yüzünü kapadı. Yanında ürkmüş, acınacak derecede bozulmuş bir halde Obnoskin duruyordu. O kadar şaşırmıştı ki, gelmemize seviniyormuş gibi, ellerimizi sıkmaya başladı. Aralanmış kapıdan entarisinin ucunun görünmesinden, öbür odada bir kadının bulunduğu anlaşılıyordu. Görünmeyen bir delikten bizi dinliyor ve gözetliyordu. Ev sahipleri çıkmıyorlardı. Sanki evde bile değillerdi, hepsi bir köşeye saklanmıştı...</p>

  <p class="normal">Bahçeyev odaya dalarak:</p>

  <p class="normal">— İşte gezgininiz!.. diye bağırdı. Bir de elleriyle yüzünü örtüyor!..</p>

  <p class="normal">Mizinçikov sert bir eda ile:</p>

  <p class="normal">— Taşkınlığı bırakın Stepan Alekseyeviç, dedi. Ayıp artık. Burada yalnız Yegor İlyiç'in söz hakkı vardır. Biz tamamıyla yabancıyız.</p>

  <p class="normal">Dayım, Bay Bahçeyev'e sert bir bakış fırlattı, sonra elini sıkmak üzere ona doğru atılan Obnoskin'i görmüyormuş gibi, hâlâ yüzünü elleriyle kapamış oturan Tatyana İvanovna'nın yanına gitti. Gayet yumuşak bir sesle ve belirgin bir içtenlikle:</p>

  <p class="normal">— Tatyana İvanovna, dedi. Sizi hepimiz o kadar seviyor, o kadar sayıyoruz ki, düşündüklerinizi öğrenmek üzere buraya kadar geldik. Bizimle birlikle Stepançikovo'ya gelmeyi istemiyor musunuz? Bugün İlyuşa'nın isim günü var. Annem sizi sabırsızlıkla bekliyor. Saşurka ile Nastya herhalde sabahtan beri sizin için ağlayıp duruyorlardır.</p>

  <p class="normal">Tatyana İvanovna ürkek bir hareketle başını kaldırdı. Parmaklarının arasından dayıma baktı, sonra birdenbire gözyaşları arasında boynuna atıldı. Hıçkırıklarla boğularak:</p>

  <p class="normal">— Çabuk, çabuk götürün beni buradan!.. Mümkün olduğu kadar çabuk... dedi.</p>

  <p class="normal">Bay Bahçeyev dirseğiyle beni dürterek:</p>

  <p class="normal">— Pek hoplayıp zıpladı, ama sonunda yelkenleri suya indirdi; diye fısıldadı.</p>

  <p class="normal">Dayım soğuk bir tavırla Obnoskin'e döndü, hemen hemen yüzüne bakmadan:</p>

  <p class="normal">— Şu halde her şey halloldu, dedi. Tatyana İvanovna buyurun, koluma girin; gidelim!</p>

  <p class="normal">Kapının arkasından bir hışırtı duyuldu, kapı gıcırdadı ve daha fazla aralandı. Obnoskin, aralanmış kapıya merakla bakarak:</p>

  <p class="normal">— Fakat efendim, dedi, başka bir yönden de... Siz de hak verin ki Yegor İlyiç, evimde yaptığınız şey... yani... sizi selamladığım halde selamımı almadınız Yegor İlyiç...</p>

  <p class="normal">Dayım, Obnoskin'e sert sert bakarak:</p>

  <p class="normal">— Sizin de benim evimde yaptığınız gayet çirkin bir hareketti bayım! cevabını verdi. Hem de burası sizin eviniz değildir. Tatyana İvanovna'nın burada bir dakika bile kalmak istemediğini duydunuz. Daha ne istiyorsunuz?.. Tek söz istemem, duydunuz mu? Rica ederim, tek bir söz söylemeyin! Bu konuda sizinle daha fazla konuşmak niyetinde değilim. Hem sizin için de böylesi daha iyi...</p>

  <p class="normal">Obnoskin o kadar suspus oldu ki, ondan beklenilmeyen bir perişanlık içinde abuk sabuk konuşmaya başladı.</p>

  <p class="normal">Yarı fısıldayarak, utancından ağlamaklı bir sesle:</p>

  <p class="normal">— Beni küçük görmeyin Yegor İlyiç, diyordu.</p>

  <p class="normal">Hem söylüyor, hem ikide bir, besbelli duyulmaktan korkarak kapıya bakıyordu.</p>

  <p class="normal">— Bunu ben değil, annem yaptı. Ben çıkar gözetmiyordum Yegor İlyiç... Gerçi tabii çıkar için, ama yüksek bir maksatla yaptım bunu. Parayı faydalı işler için sarf edecektim... Yoksullara yardım edecektim. Modern bilgilerin yayılması için faydalı olacaktım. Hatta üniversitede bir öğrenci okutmayı kuruyordum. Servetimi böyle işlerde kullanacaktım Yegor İlyiç... Başka bir niyetim yoktu Yegor İlyiç...</p>

  <p class="normal">Hepimiz adeta utanmıştık. Mizinçikov kızardı bile, başını öbür yana çevirdi. Hele dayım utancından ne söyleyeceğini şaşırdı.</p>

  <p class="normal">Sonunda;</p>

  <p class="normal">— Peki, peki canım! dedi. Üzülme Pavel Semyoniç, ne yapalım, herkesin başına gelebilir... İstersen, yemeğe gel. Buyurun, memnun olurum.</p>

  <p class="normal">Fakat Bay Bahçeyev başka türlü hareket etti.</p>

  <p class="normal">— Öğrenci okutacakmış!.. diye hiddetle kükredi. Öğrenci okutacak adamdır da! Kendi başkasından bir şeyler koparmaya bakar... Ayağında donu yok, öğrenci okutmaya bulaşıyor. Çapulcu sen de!.. Nasıl, tatlı bir kalbi fethettin, öyle mi? Ya saygıdeğer validen nerede? Saklandı mı yoksa? Korkudan orada bir paravanın arkasına saklanmamış yahut yataklardan birinin altına sinmemişse, ben de Bahçeyev değilim!</p>

  <p class="normal">Dayım:</p>

  <p class="normal">— Stepan, Stepan!.. diye bağırdı.</p>

  <p class="normal">Obnoskin kızardı, itiraz etmeye hazırlandı. Ama ağzını açmaya zaman bulamadan kapı açıldı; fena halde hırslanmış, hiddetinden kıpkırmızı, gözleri fıldır fıldır dönerek bizzat Anfisa Petrovna odaya daldı.</p>

  <p class="normal">— Bu da ne? Ne oluyor burada? diye bağırmaya başladı. Yegor İlyiç, bu nasıl şey?.. Bir sürü herifle kibar bir eve dalarak bayanları ürkütüyorsunuz, emirler veriyorsunuz. Ne demektir bu? Çok şükür ben daha bunamadım Yegor İlyiç!</p>

  <p class="normal">Sonra oğluna dönerek:</p>

  <p class="normal">— Miskin, mendebur sen de! dedi. Hemen dizlerinin bağı çözüldü. Anana evinde hakaret ediyorlar da, ağzını açıp bir şey söylemiyorsun. Kendini bilen bir genç böyle mi hareket eder? Genç değil, paçavrasın bundan sonra, paçavra!..</p>

  <p class="normal">Nerede o dünkü nazlar, modaya uygun kırıtmalar? Anfisa Petrovna'nın saplı gözlüğü de yoktu. Tam bir cadı, maskesiz bir cadıydı! Dayım onu görür görmez, Tatyana İvanovna'yı koluna taktığı gibi, odadan çıkmaya kalktı. Lakin Anfisa Petrovna hemen yolunu kesti.</p>

  <p class="normal">— Öyle kolay kolay çıkamazsınız buradan Yegor İlyiç! diye yeniden başladı. Tatyana İvanovna'yı ne hakla götürüyorsunuz buradan? Onu annenizle ve şu aptal Foma Fomiç'le kurduğunuz tuzağa düşüremediğinize kızıyorsunuz, değil mi? Adi çıkarlar gözeterek onunla kendiniz evlenmek istiyordunuz. Affedersiniz, ama burada sizin gibi değil, asilane düşünülüyor. Tatyana İvanovna evinizde kötülüğüne çalışıldığını, kendisini mahvetmeye uğraştıklarını görünce bizzat Pavluşa'ya sığındı. Tuzağınızdan kurtarılmasını rica etti. Gece kaçmaya bile mecbur oldu. Evet, bu hale getirdiniz zavallıyı! Öyle değil mi Tatyana İvanovna? Mademki böyle, nasıl oluyor da arkanızda bir güruhla kibar bir eve saldırmaya, asil bir kızın ağlayıp sızlamasına aldırmadan, onu zorla kaçırmaya cesaret edebiliyorsunuz? Buna müsaade etmem! Edemem!.. Daha aklımı kaçırmadım ben. Tatyana İvanovna burada kalacak; çünkü canı böyle istiyor. Hadi gidelim Tatyana İvanovna, dinlemeyin onları canım! Bunlar size dost değil, düşmandır. Korkmayın canım, gidelim. Ben şimdi sepetlerim onları.</p>

  <p class="normal">Fakat Tatyana İvanovna korku ile birdenbire:</p>

  <p class="normal">— Hayır hayır, istemem!.. İstemem! diye bağırdı. Böyle koca mı olur? Evlenmeyeceğim oğlunuzla, istemem. Bana koca olamaz o...</p>

  <p class="normal">— İstemiyorsunuz, öyle mi? Hem geldiniz, hem de istemiyorsunuz demek!..</p>

  <p class="normal">Anfisa Petrovna hiddetinden tıkanarak tiz perdeden bas bas bağırıyordu.</p>

  <p class="normal">— O halde ne diye aldattınız bizi? Oğluma ne yüzle söz verdiniz, gece vakti onunla ne diye kaçtınız? Kendinizi zorla kabul ettirerek bizi şaşırttınız, masrafa soktunuz. Oğlum belki de sizin yüzünüzden iyi bir kısmeti tepti. Belki binlerce ruble getirecek bir evlenmeyi sizin yüzünüzden kaçırdı. Yooo!.. Bunu ödeyeceksiniz, ödemek zorundasınız. Elimizde deliller var: Gece birlikte kaçtınız...</p>

  <p class="normal">Ama biz bu parlak nutku sonuna kadar dinlemedik. Dayımı ortaya alarak hep birden dışarı çıktık. Arabamız hemen geldi.</p>

  <p class="normal">Anfisa Petrovna, kendinden geçmiş bir halde, merdiven başından haykırmaya devam ediyordu:</p>

  <p class="normal">— Yaptığınız, ancak namussuz, densiz adamların yapacağı iş. Sizi şikâyet edeceğim!.. Bunun hesabını vereceksiniz... Şerefsiz bir eve gidiyorsunuz Tatyana İvanovna! Yegor İlyiç'e nasıl olsa varamazsınız: O, burnunuzun dibinde şu mürebbiyeyi metres tutuyor...</p>

  <p class="normal">Dayım titredi, sarardı, dudağını ısırdı ve Tatyana İvanovna'ya arabaya binmesi için yardıma koştu. Arabanın beri yanına geçtim, binme sıramı bekliyordum. Birdenbire yanımda Obnoskin peyda oldu. Beni elimden yakaladı. Yüzünde ümitsizliğe yakın bir ifadeyle elimi kuvvetlice sıktı:</p>

  <p class="normal">— Hiç olmazsa siz benden arkadaşlığınızı esirgemeyin! dedi.</p>

  <p class="normal">Ayağımı arabanın basamağına koyarak:</p>

  <p class="normal">— Hangi arkadaşlığımı yani? diye sordum.</p>

  <p class="normal">— Daha dün, sizin çok aydın bir adam olduğunuzu anladım. Beni ayıplamayın: Bu işte hiç suçum yok, annem kandırdı... Benim en çok edebiyata merakım var...</p>

  <p class="normal">— İnanıyorum efendim, inanıyorum, dedim.</p>

  <p class="normal">Bindik, atlar hızla yola koyuldular. Arkamızdan epey zaman Anfisa Petrovna'nın haykırmalarıyla bedduaları duyuldu. Evlerin pencerelerinden birtakım tanımadığımız suratlar uzanıyor, bizi adeta vahşi bir merakla seyrediyorlardı.</p>

  <p class="normal">Arabada bu defa beş kişi olmuştuk. Ama Mizinçikov, yerini Bay Bahçeyev'e vererek arabacının yanına oturdu. Böylelikle Bay Bahçeyev, Tatyana İvanovna'nın karşısına düştü.</p>

  <p class="normal">Tatyana İvanovna, onu götürdüğümüze pek memnundu, ama hâlâ ağlıyordu. Dayım elinden geldiği kadar onu avutmaya çalışıyor; kendisi kederli, düşünceli görünüyordu. Anfisa Petrovna'nın kudurmuş bir halde sarf ettiği sözlerin kalbini incittiği belliydi. Bununla beraber, Bay Bahçeyev aramızda olmasaydı dönüşte yolculuğumuz tamamıyla üzüntüsüz geçecekti.</p>

  <p class="normal">Tatyana İvanovna'nın karşısına oturduktan sonra Bahçeyev'e tuhaf bir hal gelmişti. Bir türlü sakin olamıyor, oturduğu yerde boyuna kıpırdanıyor, pişmiş ıstakoz gibi kızarıyordu. Hele dayım Tatyana İvanovna'yı teselli etmeye başlayınca, bizim şişko gözlerini korkunç korkunç döndürüyor, dehşetli kızıyor, üstüne varılan bir buldog gibi homurdanıyordu. Dayım ona endişeyle bakıyordu. Sonunda ruh halindeki olağanüstülük Tatyana İvanovna'nın gözüne çarptı, ona dikkatle bakmaya başladı. Ardından bize baktı, gülümsedi. Sonra birden şemsiyesini kaptığı gibi, Bay Bahçeyev'in omuzuna hafifçe indirdi. Gayet tatlı bir işveyle;</p>

  <p class="normal">— Çılgın! dedi ve hemencecik yüzünü yelpazesiyle örttü.</p>

  <p class="normal">Hareketi, dolu kabı taşıran son damla oldu.</p>

  <p class="normal">Şişko:</p>

  <p class="normal">— Neee?.. diye kükredi. Bu da ne demek madam? Artık sıra bana geldi ha?..</p>

  <p class="normal">Tatyana İvanovna ise:</p>

  <p class="normal">— Çılgın, çılgın!.. diye tekrarlayıp duruyordu. Sonra birdenbire kahkahayı basarak el çırpmaya başladı.</p>

  <p class="normal">Bahçeyev arabacıya:</p>

  <p class="normal">— Dur! diye haykırdı.</p>

  <p class="normal">Durduk. Bahçeyev arabanın kapısını açtı, acele acele inmeye koyuldu. Dayım şaşkınlık içinde:</p>

  <p class="normal">— Aman, ne oldu Stepan Alekseyiç? dedi. Nereye?</p>

  <p class="normal">Şişko, hiddetinden tir tir titreyerek:</p>

  <p class="normal">— Yok, yeter artık! cevabını verdi. Yere batsın bütün dünya, seninle âşıkdaşlık etmek için kocadım ben artık madam. Yol ortasında öleyim, daha iyi anacığım. Hadi güle güle madam Koman-vu-porte-vu!</p>

  <p class="normal">Sahiden de yaya yürümeye başladı. Araba ağır ağır onu takip ediyordu.</p>

  <p class="normal">Dayım artık sabrı tükenerek bağırdı:</p>

  <p class="normal">— Stepan Alekseyiç, çocukluk etme; bin artık. Eve yetişeceğiz!</p>

  <p class="normal">Şişmanlığı yüzünden yürümeyi unutmuş olan Stepan Alekseyiç, tıkanarak:</p>

  <p class="normal">— Yıkılsın be!.. cevabını verdi.</p>

  <p class="normal">Bunun üzerine Mizinçikov arabacıya:</p>

  <p class="normal">— Hızlı sür!.. diye bağırdı.</p>

  <p class="normal">— Dayımın aman dur, ne yapıyorsun! Demesine kalmadan, araba olanca hızıyla yol almaya başladı. Mizinçikov yanılmamıştı: Bu hareket gerçekten etkisini gösterdi:</p>

  <p class="normal">Arkamızdan:</p>

  <p class="normal">— Dur, dur!.. diye acı bir haykırış duyuldu. Dur haydut!.. Dur canavar, dur!..</p>

  <p class="normal">Şişko tıkanmış, bitkin, bir halde, alnı boncuk boncuk ter içinde bize yetişti. Kravatını çözmüş, şapkası elinde, sessizce, suratı asık bir halde arabaya girdi. Ona yerimi verdim. Adamcağız böylelikle Tatyana İvanovna ile karşı karşıya değildi. O ise bütün bu sahne boyunca gülmekten kırılıyor, ellerini çırpıyordu, yolumuzun sonuna kadar Stepan Alekseyiç'e sükûnetle bakamadı. Öteki de, tersine, eve varıncaya kadar hiç ağzını açmadı, ısrarla arabanın arka tekerleğinin dönüşünü seyretti.</p>

  <p class="normal">Stepançikovo'ya döndüğümüz zaman öğleydi. Ben doğru pavyonuma geçtim. Gavrila çay getirdi. İhtiyar uşaktan havadis almak istedimse de, peşi sıra dayım yetişti ve onu bir yere yolladı.</p>
</body>
</html>