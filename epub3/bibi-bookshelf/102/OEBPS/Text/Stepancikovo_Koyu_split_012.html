<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">IX<br class="chapter"/>
  Ekselans</h2>

  <p class="normal">Yarı fısıltılı, adeta trajik bir sesle:</p>

  <p class="normal">— Azizim! dedi. Artık her şey bitti, her şey kararlaştırıldı...</p>

  <p class="normal">— Dayıcığım, dedim. Demin birtakım bağrışmalar duydum.</p>

  <p class="normal">— Evet, bağırıp çağırdılar... Neler söylenmedi, neler birader!.. Annem bayıldı, her şey altüst oldu. Ama ben kararımı verdim, dediğimi yapacağım da. Artık kimseden korkum yok Seryoja. Ben de karakter sahibi bir insan olduğumu göstermek istiyorum; göstereceğim de. Bana yardım edesin diye, seni özellikle çağırdım. Yüreğim parça parça oluyor Seryoja... Lakin şiddetle hareket etmek zorundayım; vazifemdir bu. Adalet, merhamet bilmez!</p>

  <p class="normal">— Ne oldu dayıcığım?</p>

  <p class="normal">Dayım kesin bir sesle:</p>

  <p class="normal">— Foma'dan ayrılıyorum, dedi.</p>

  <p class="normal">Sevinç içinde:</p>

  <p class="normal">— Aman dayıcığım, bundan daha iyi bir şey yapamazdınız! diye bağırdım. Bu kararınızın yerine getirilmesinde size bir faydam dokunacaksa, ömrümün sonuna kadar size hizmet etmeye hazırım.</p>

  <p class="normal">— Sağ ol evladım, teşekkür ederim. Artık her şey kararlaştırıldı. Foma'yı bekliyorum; haber gönderdim. Ya o, ya ben!.. Ayrılmak zorundayız. Ya Foma yarın bu evden çıkar gider, yahut da ben, yemin ederim yine hüsarlığa döneceğim. Alsınlar, bir kıtanın başına versinler!.. Bu düzen değişmeli artık. Her şey yenilenecek.</p>

  <p class="normal">Sonra Gavrila'ya dönerek, hiddetle:</p>

  <p class="normal">— Ne arıyor burada şu Fransızca defter? diye bağırdı. At şunu!.. Yak, yırt, ayağının altında çiğne... Senin efendin benim; sana Fransızca okumamanı emrediyorum. Emrime karşı gelemezsin, yapamazsın bunu, çünkü efendin Foma Fomiç değil, benim!</p>

  <p class="normal">Gavrila:</p>

  <p class="normal">— Hele şükür!.. diye mırıldandı.</p>

  <p class="normal">Durum galiba gerçekten ciddileşiyordu. Dayım söylediklerini içtenlikle duyarak:</p>

  <p class="normal">— Azizim, diye devam etti. Bunlar benden olmayacak şeyler istiyorlar. Hakkımda sen karar ver bari!.. Onlarla benim aramda tarafsız bir yargıç ol. Sen bilmezsin, bilmezsin neler istiyorlar benden! Sonunda resmen dayattılar, her şeyi açıkça söylediler. Ama bunlar insan severliğe, asilliğe, şerefe aykırı şeyler... Sana hepsini anlatacağım, ama önce...</p>

  <p class="normal">Sözünü keserek:</p>

  <p class="normal">— Hepsini biliyor... tahmin ediyorum dayıcığım! dedim. Demin Nastasya Yevgrafovna ile görüştüm.</p>

  <p class="normal">Dayım sanki ürkmüş gibi, aceleyle sözümü keserek:</p>

  <p class="normal">— Aman oğlum, şimdilik bununla ilgili tek bir söz istemem! dedi. Sonra sana kendim bütün olanı biteni anlatırım. Ama şimdi...</p>

  <p class="normal">Odaya giren Vidopliyasov'a:</p>

  <p class="normal">— Ne oldu? Hani Foma Fomiç?.. diye bağırdı.</p>

  <p class="normal">Vidopliyasov, Foma Fomiç'in gelmek istemedikleri haberini verdi. Gelme emrini yersiz, kaba bularak, kırıldıklarını söyledi.</p>

  <p class="normal">Dayım ayaklarını yere vurarak:</p>

  <p class="normal">— Getir buraya!.. Zorla getir. Sürükleye sürükleye getir!.. diye haykırdı.</p>

  <p class="normal">Efendisini şimdiye kadar bu derece hiddetli görmeyen Vidopliyasov korkuyla çekildi. Ben de şaşırdım.</p>

  <p class="normal">İçimden: "Pek önemli bir şey olmuş ki, dayım gibi bir adam bu kadar hiddetlenerek böyle kararlar veriyor!" diye düşündüm.</p>

  <p class="normal">Dayım birkaç dakika kendi kendisiyle mücadele halinde, odada sessizce gezindi. Sonra Gavrila'ya dönerek:</p>

  <p class="normal">— Bununla birlikte, defterini yırtma, dedi. Hem de buradan gitme: Belki sana ihtiyacımız olacak.</p>

  <p class="normal">Bana da:</p>

  <p class="normal">— Azizim, galiba bağırmakla biraz taşkınlık ettim, dedi. Her iş vakarla, metanetle, ama gürültüsüzce, kimseye hakaret etmeden yapılmalı. Bu böyledir. Sana bir şey söyleyeyim mi Seryoja? Acaba sen çıksan, daha iyi olmaz mı? Senin için hepsi bir... Nasıl olsa sonra sana hepsini anlatacağım. Efendim?.. Hadi bunu hatırım için yapıver!</p>

  <p class="normal">Dayıma dikkatle baktım.</p>

  <p class="normal">— Korkuyor musunuz dayı? diye sordum. Yoksa pişman mısınız?..</p>

  <p class="normal">Dayım iki kat heyecanlanarak bağırdı:</p>

  <p class="normal">— Hayır hayır! Pişman değilim canım! Artık bundan sonra hiçbir şeyden korkmam. Kesin tedbirlere başvurdum, en kesinlerine!.. Ah, benden neler istediklerim bilmezsin, aklından bile geçiremezsin! Razı olmam mı gerekiyordu acaba? Hayır!.. Ben gösteririm onlara... İsyan ettim... gösteririm artık! Er geç bunu yapmam gerekti. Yalnız biliyor musun dostum, seni şimdi çağırdığıma pişmanım. Belki burada bulunuşun Foma'nın ağrına gidecek: Ne de olsa, küçülmesinin şahidi olacaksın... Biliyor musun, ben onu kibarca, küçümsemeden evimden uzaklaştırmak istiyorum. Ama tabii bu da laf ya... Çünkü bu öyle bir hal ki, baldan tatlı diller döksen de yine insana ağır gelir. Halbuki ben kaba saba, terbiyesiz bir adamım. Belki budalalığım tutar da öyle bir şey yumurtlarım ki, sonra kendim de pişman olurum. Ne de olsa, bana iyilikleri var... Hadi sen çık oğlum, işte getiriyorlar, getiriyorlar!.. Yalvarırım sana Seryoja, çık! Sonra hepsini anlatırım. Şimdilik, Tanrı aşkına, çık!</p>

  <p class="normal">Böylece, Foma odaya girdiği anda dayım beni taraçaya çıkardı. Ama suçumu itiraf edeyim: Oradan ayrılmadım, taraçada kalmaya karar verdim. Ortalığın kararması odadan görülmeme engel oluyordu. Kapıdan dinleyecektim.</p>

  <p class="normal">Bu hareketimi haklı göstermek için tek bir kelime söyleyecek değilim. Sadece şunu cesaretle söyleyebilirim ki, taraçada durduğum yarım saat içinde sabrımı kaybetmeyişim, azizlerin katlandıkları cefalar çeşidinden bir kahramanlıktı.</p>

  <p class="normal">Yerimden hem konuşulanları işitiyor, hem de taraça kapısı camekânlı olduğu için her şeyi görebiliyordum.</p>

  <p class="normal">Şimdi, <span class="ideitalik">emre</span> baş eğmediği takdirde zorla götürülmekle tehdit edilen Foma Fomiç'in odaya girişini gözünüzün önünde canlandırmanızı rica edeceğim.</p>

  <p class="normal">Foma, odaya girerken:</p>

  <p class="normal">— Albay! Kulaklarımın işittiği tehdit doğru muydu? diye inledi. Bana söylenen şeyler doğru muydu?..</p>

  <p class="normal">Dayım cesaretle:</p>

  <p class="normal">— Doğru Foma; doğru, ama sakin ol! cevabını verdi. Otur; ciddi, dostça, kardeşçe konuşalım. Otur, otur Foma!</p>

  <p class="normal">Foma Fomiç çalımla koltuğa oturdu. Dayım düzenli olmayan, hızlı adımlarla odada dolaşıyordu. Söze başlamakta güçlük çektiği belliydi. Sonunda:</p>

  <p class="normal">— Evet, kardeşçe... diye tekrarladı. Beni anlayacaksın Foma, çocuk değilsin. Ben de çocuk değilim; kısacası, ikimiz de yaşımızı başımızı almış insanlarız... Hımm... Sana bir şey söyleyeyim mi Foma? Biz bazı noktalarda seninle hiç uyuşamıyoruz. Bu yüzden kardeşim, birbirimizden ayrılsak, daha iyi olmaz mı? Asil duygularından, benim iyiliğimi istediğinden eminim ve bunun için... Canım Foma, lafı uzatmaya ne hacet! Ben ömrümün sonuna kadar senin dostunum; buna bütün azizler üzerine yemin ederim. İşte on beş bin gümüş ruble... Varımı yoğumu topladım, bizimkileri soydum... Güle güle al! Senin her ihtiyacını sağlamak, borcum, vazifemdir. Paranın çoğu tahvil şeklinde; nakit olarak pek az var. Güle güle al! Bana hiç borcun yok. Çünkü senin bana yaptıklarını asla ödeyemem. Evet, evet! En önemli noktada ayrıldığımız halde bunun böyle olduğunu hissediyorum. Yarın, yahut öbür gün... veya senin istediğin bir günde ayrılalım. Şu bizim kasabaya git. Buradan on verst kadar bir şey Foma... Birinci sokaktaki kilisenin arkasında, yeşil pencereli pek sevimli bir evceğiz var. Papazın dul karısının evi... Sanki bu ev senin için yapılmış. Satar onu. Ben o evi sana, verdiğim paradan ayrı olarak alırım. Orada, bize yakın, yerleşirsin. Edebiyatla, bilgilerle meşgul olur, şöhret kazanırsın... Şehirdeki memurların hepsi kibar, misafirsever, çıkar gözetmeyen kimselerdir. Başpapaz da çok okumuş bir adam. Bayramları bize gelirsin, birlikte zaman geçiririz. Hepimiz cennetteymiş gibi yaşarız. Kabul ediyor musun bunu?</p>

  <p class="normal">"Demek Foma'nın kovulma şartları bunlarmış!.. Hem de dayım bana paradan söz açmamıştı..." diye düşündüm.</p>

  <p class="normal">Odada uzun zaman derin bir sessizlik oldu. Foma koltukta şaşırmış gibi oturuyor, kıpırdanmadan dayıma bakıyordu. Dayımı bu sessizlik ve Foma'nın üzerinden ayrılmayan bakışı gitgide daha çok rahatsız ediyordu.</p>

  <p class="normal">Sonunda Foma, yapmacık ölgün bir sesle:</p>

  <p class="normal">— Para ha... dedi. Hani, nerede bu para? Verin, çabuk onları bana verin!</p>

  <p class="normal">— İşte Foma! Son kırıntılarını... Tam on beş bin. Varım yoğum... Banknotlar, tahviller, işte görüyorsun ya.</p>

  <p class="normal">Foma, gayet tatlı bir sesle:</p>

  <p class="normal">— Gavrila, dedi. Al şu parayı. Al ihtiyar, al!.. İşine yarar. Dur, hayır!..</p>

  <p class="normal">Foma, birdenbire, koltuğundan fırladı, garip cırlayan bir sesle:</p>

  <p class="normal">— Hayır!.. Bu parayı önce bana ver Gavrila!.. diye bağırdı. Ver onları bana!.. Bana ver, bana ver şu milyonları da ayaklarımın altında ezeyim, yırtayım, üzerine tüküreyim!.. Ver de onları yere çalıp kirleteyim, lekeleyeyim! Bana para teklif ediyorlar... bana ha!.. Bu evden çıkıp gideyim diye rüşvet veriyorlar. Bu gerçekten bana mı yapılıyor acaba? Bu şerefsizce davranışa layık görülen ben miyim? İşte milyonlarınız! Bakın, işte böyle, böyle, böyle yaparım ben!.. Eğer şimdiye kadar bilmiyorduysanız Foma Opiskin'in neler yapabileceğini, şimdi görün işte albay!</p>

  <p class="normal">Foma, para destesini odanın içine savuruyordu. Dikkate değer nokta, onun bunlardan tekini bile, övündüğü gibi ne yırtması, ne de üstlerine tükürmüş olmasıydı. Az bir kısmı, o da gayet sakınarak buruşturuverdi.</p>

  <p class="normal">Gavrila hemen parayı yerden toplamaya atıldı. Foma gittikten sonra da bunları efendisine verdi.</p>

  <p class="normal">Dayım, Foma'nın bu hareketi üzerine adeta taş kesildi. Bu defa o Foma'nın karşısında kıpırdanmadan, ağzını açmış, bön bön duruyordu. Öteki tekrar koltuğa yerleşerek, güya fazla heyecanlanmasının etkisiyle boyuna öfleyip pöflüyordu. Neden sonra kendine gelebilen dayım:</p>

  <p class="normal">— Foma! Sen çok yüksek adamsın!.. diye bağırdı. İnsanların en asilisin!</p>

  <p class="normal">Foma, işitilir işitilmez bir sesle ve tarif edilmez bir gururla:</p>

  <p class="normal">— Biliyorum, dedi.</p>

  <p class="normal">— Foma, beni affet! Sana karşı alçaklık ettim.</p>

  <p class="normal">Öteki:</p>

  <p class="normal">— Öyle. Bana karşı yaptığınız alçaklıktı! diye onayladı.</p>

  <p class="normal">Dayım hayranlıkla:</p>

  <p class="normal">— Ama asıl şaştığım senin mertliğin değil Foma; diye sözüne devam etti, benim sana böyle şartlarla para teklif edebilecek kadar kaba, anlayışsız, alçak oluşuma şaşıyorum. Yalnız bir noktada yanılıyorsun Foma. Sana evimden çık diye rüşvet teklif etmiş değilim. Sadece evimden çıktıktan sonra parasız kalarak sıkıntıya düşmeyesin diye bunu yaptım. Sana yemin ederim ki böyle... Ayaklarına kapanarak af dilemeye hazırım Foma. İstersen, şimdi bile önünde diz çökeyim... Eğer istersen...</p>

  <p class="normal">— Diz çökmenize lüzum yok albay.</p>

  <p class="normal">— Aman Tanrım!.. Benim o zaman öfkelenmiş, üzgün, kendimden geçmiş olduğumu anlamıyor musun Foma? Sana yaptığım bu hakareti nasıl, ne şekilde tamir edebileceğimi söyle, akıl ver bana, bul bir şey!..</p>

  <p class="normal">— Hiçbir şekilde albay, hiçbir şekilde! Hem de emin olabilirsiniz, yarından tezi yok, kunduralarımın çiğnediği toprağınızı, evinizin eşiğinde silkerek gideceğim.</p>

  <p class="normal">Foma, oturduğu koltuktan kalkacak gibi oldu. Dayım korku içinde onu tekrar oturtmaya koştu.</p>

  <p class="normal">— Hayır, gitmeyeceksin Foma!.. diye bağırdı. Sana söz veriyorum, kalacaksın. Bana çiğnenmiş toprak, kundura lafını etme Foma! Bir yere gitmeyeceksin sen, aksi halde ben de dünyanın öbür ucuna kadar, beni affedene kadar, peşini bırakmam. Yemin ederim ki, bunu yaparım!</p>

  <p class="normal">Foma:</p>

  <p class="normal">— Sizi affedeceğim ha?.. dedi. Suçlusunuz demek? Bana karşı olan suçunuzu anlıyor musunuz acaba? Evinizde bana ekmek yedirmekle bana karşı suç işlediğinizi anlıyor musunuz? Anlıyor musunuz ki, bu dakika bana evinizde yediğim lokmaları zehrettiniz! Bu lokmaları başıma kaktınız; evinizde köleden, uşaktan, rugan çizmelerinizi sildiğiniz paçavradan başka şey olmadığımı gösterdiniz. Oysa ben, şu saf kalbimle, evinizde bir dost, bir kardeş gibi kabul edildiğimi sanıyordum. Bu kardeşliğe beni o yılan dilinizle binlerce defa inandırmaya çalışan siz değil miydiniz? Niçin gizliden gizliye bu ağları örerek beni enayi gibi tuzağınıza düşürdünüz? Niçin karanlıkta kurt tuzağı kazarak beni içine yuvarladınız?.. Niye önceden bu sopayı kafama indirip birden işimi bitirivermediniz? Neden daha baştan, horozun yumurtlamadığına kızarak kafasını koparanlar gibi, benim de kafamı koparmadınız?.. Bu benzetmede ısrar ediyorum albay. Bu benzetmede taşranın bugünkü basit edebiyatının kokusu var. Üzerinde bu kadar ısrar etmem, önem vermem, ithamlarınızın bütün anlamsızlığını gayet açık gösterdiği içindir. Çünkü size karşı olan kabahatim, şu yumurta vermeyen horozun akılsız efendisine karşı suçu gibidir... İnsaf edin albay! Dosta yahut kardeşe para verilir mi hiç? Hem de ne için?.. Evet, özellikle ne için?.. "Al sevgili kardeşim! Sana borçluyum, sen hayatımı kurtardığın için... Al sana birkaç Yahuda gümüşü!..<sup class="calibre2"><a href="Stepancikovo_Koyu_split_023.html#footnote-100-29" id="footnote-100-29-backlink">[29]</a></sup> Al da gözümün önünden defol!" Saflık dediğin bu kadar olur. Bana son derece kaba davrandınız, altınlarınıza göz diktiğimi sandınız. Halbuki içimde, ancak saadet ve huzurunuzu sağlama gayesini güden temiz, asil duygular yaşıyordu. Ah, kalbimi ne kadar da kırdınız!.. En asil duygularımı çocuk oyuncağı yaptınız. Bunun böyle olacağını çok çok önceden biliyordum zaten, işte bunun için yedirdiğiniz lokmalar çoktandır boğazımda düğümleniyordu; ekmeğinizi yerken boğulur gibi oluyordum. Bunun için kuştüyü yataklarınız beni rahat ettirmiyor, batıyor, şekeriniz, tatlılarınız bana Kayen biberi<sup class="calibre2"><a href="Stepancikovo_Koyu_split_023.html#footnote-100-30" id="footnote-100-30-backlink">[30]</a></sup> gibi geliyordu. Hayır albay!.. Tek başınıza güle güle oturun, keyfinize bakın. Foma'yı da sırtına vurduğu torbasıyla birlikte keder yolundan yürümeye bırakın. Bu böyle olacak albay!</p>

  <p class="normal">Fena halde hırpalanmış, ezilmiş olan dayım inlercesine:</p>

  <p class="normal">— Hayır Foma, hayır! Olmayacak bu, olamaz böyle şey!.. dedi.</p>

  <p class="normal">— Evet albay, evet! Tamamıyla böyle olacak; çünkü böyle olması gerekiyor. Yarından tezi yok, buradan gidiyorum. Bütün milyonlarınızı ayağımın dibine serin, yolumu ta Moskova'ya kadar banknotlarınızla döşeyin, ben sadece gururla, ululukla bunların üstüne basarak geçip gideceğim, işte bu ayak albay, paralarınızı çiğneyerek çamura bulayacak, ezecek ve böylelikle Foma Opiskin ruhunun asaletiyle doymuş olacak. Söyleyeceklerimi söyledim, ispatlarımı yaptım. Elveda albay! Elveda albay!..</p>

  <p class="normal">Foma bir kere daha koltuktan kalkmaya davrandı. Dayım yalvaran bir sesle:</p>

  <p class="normal">— Affet! Affet beni Foma!.. diye tekrarlıyordu. Unut bunu!</p>

  <p class="normal">— "Affet..." Affımı ne yapacaksınız siz? Peki, tutun ki, sizi affettim. Hıristiyanım, affetmeden yapamam zaten... Hatta şimdi bile hemen hemen affetmiş gibiyim. Ama kendiniz karar verin: Bundan sonra evinizde bir dakikacık bile kalmam sağduyuya, ruh asilliğine uygun düşen bir hareket olabilir mi?.. Beni evinizden kovdunuz...</p>

  <p class="normal">— Uygundur Foma, uygun!.. Emin ol, tamamen uygundur.</p>

  <p class="normal">— Uygun mu? Ama aramızda bundan sonra nasıl eşitlik olabilir? Benim sizi mertliğimle ezdiğimi, sizin de bu küçültücü hareketinizle kendinizi yerin dibine soktuğunuzu fark etmediniz mi? Siz ezildiniz, bense yükselmiş oldum. Aramızda eşitlik yok, eşitlik olmayınca da dostluk nasıl kurulur? Size bunu, belki düşündüğünüz gibi zafer sevinciyle kurumlanarak değil, kalpten kopan bir üzüntüyle feryat ederek söylüyorum.</p>

  <p class="normal">— Benim kalbim de parça parça oldu emin ol Foma!</p>

  <p class="normal">— Ve bu adam, –Foma'nın sesi yumuşadı, tasalı bir hal aldı– uğruna bunca uykusuz gece geçirdiğim adamdır! diye sözüne devam etti. Kaç kereler, uykusuz gecelerimde yatağımdan kalkarak, mumu yakar ve "O, bu dakikada, sana güvenerek, rahat rahat uyuyor. Uyuma Foma, onun iyiliği için uyanık kal!.." diye düşünürdüm. "Belki aklına, bu adamın iyiliğine yarayacak yeni şeyler gelir..." İşte albay, Foma'nın uykusuz gecelerinde düşündükleri bunlardı. Albayımız da ona böylelikle karşılık verdi!.. Eh, yeter artık, yeter!</p>

  <p class="normal">— Foma, ben yine arkadaşlığına layık olacağım; yemin ediyorum ki, olacağım!</p>

  <p class="normal">— Layık olacaksınız ha?.. Bunu neyle temin ediyorsunuz? Ben Hıristiyan olarak sizi affedeceğim, hatta sizi seveceğim de... Ama insan, hem de mert bir insan olarak sizi ister istemez küçümseyeceğim. Bunu ahlak namına yapmalıyım, yapmaya mecburum. Çünkü, tekrar söylüyorum: Siz kendinizi rezil ettiniz; bense hareketlerin en asilini gösterdim. <span class="ideitalik">Sizinkilerden</span> hangisi bunu yapabilir bakayım? Herkesçe hor görülen, yoksul Foma'nın büyüklük göstererek reddettiği bu hesapsız parayı onlardan hangisi geri çevirebilirdi? Yok albay, yok! Bana ulaşmak için, çok kahramanlıklar yapmalısınız. Oysa siz bana akranınız gibi <span class="ideitalik">siz</span> diyemiyor, uşaklara hitap edilen şekilde <span class="ideitalik">sen</span> diyorsunuz. Bundan sonra sizden hangi kahramanlıklar beklenebilir?</p>

  <p class="normal">Dayım:</p>

  <p class="normal">— Rica ederim Foma, sana <span class="ideitalik">sen</span> demem, seni kendime arkadaş bilmemden ileri geliyordu! diye bağırdı. Bunun hoşuna gitmediğini bilmiyordum... Bilseydim...</p>

  <p class="normal">Foma sözüne devam etti:</p>

  <p class="normal">— Siz ki, en küçük, en önemsiz ricamı yerine getirmediniz, daha doğrusu, getirmek istemediniz... Bana o kadar rica ettiğim halde, bir generale hitap eder gibi, "ekselans" demediniz..</p>

  <p class="normal">— Ama Foma, bu artık yüksek rütbeye tecavüz olurdu.</p>

  <p class="normal">— Rütbeye tecavüz!.. Kitaptan bir cümle ezberlemişsiniz, papağan gibi tekrarlayıp duruyorsunuz. Ama "ekselans" diye çağırmak istememekle beni düşürdüğünüzün, şerefimi iki paralık ettiğinizin farkında mısınız? İsteğimin sebebini hiç düşünmeden, beni tımarhaneye layık, şımarık bir aptal yerine koydunuz. Erdeme dayanmayınca değersiz olan bütün rütbeleri, şu ölümlü dünyanın bütün debdebelerini küçümseyen ben, "ekselans" unvanını taşımak isteğimle gülünç olacağımı anlamaz mıyım sanıyorsunuz? Eğer erdem sahibi bir adam değilsem, general rütbesini, bana bir milyon verin, yine kabul etmem! Bununla beraber, siz beni deli yerine koydunuz. Sırf faydanız için, sırf <span class="ideitalik">sizin</span> ve <span class="ideitalik">bilginlerinizin</span> beni deli saymanızı istediğim için, izzetinefsimden fedakârlık yaptım. Böylelikle yalnız ve yalnız zekânızı açmak, ahlakınızı geliştirmek, yeni düşüncelerin ışığıyla aydınlatmak için sizden generallere verilen unvanı istedim. İleride, generalleri yeryüzünün en yüksek şahısları saymaktan vazgeçmenizi istiyorum. Size, ruh asilliği olmayınca, rütbenin sıfır kalacağını ispat etmek istedim. Bunun için etrafınızda erdem nurlarıyla parlayan insanlar varken, şu generallerinizin gelmesine bu kadar sevinmemelisiniz. Ama siz, karşımda daima albaylığınızla kurumlanırken, tabii bana "ekselans" demeye diliniz varmazdı. İşin aslı budur! Meselenin kökünü, rütbelere tecavüzde falan değil, bunda aramalıyız. Başlıca sebep, sizin bir albay, benimse sadece Foma olmamda...</p>

  <p class="normal">— Hayır Foma, hayır!.. Seni temin ederim, bu böyle değil. Hem sen sadece Foma değilsin ki! Sen bilginsin, sana saygı besliyorum...</p>

  <p class="normal">— Saygı besliyorsunuz demek, pekâlâ. Şu halde söyleyin: Size göre ben general rütbesine layık değil miyim?.. Hemen kesin bir cevap verin. Zekânızı, anlayışınızı ölçmek istiyorum.</p>

  <p class="normal">Dayım övünerek:</p>

  <p class="normal">— Doğruluğun, çıkarcı olmayışın, zekân, ruhunun sonsuz asilliği yüzünden buna layıksın! dedi.</p>

  <p class="normal">— Layıksam, bana niçin "ekselans" demiyorsunuz?</p>

  <p class="normal">— Eh, bundan sonra söyleyeyim bari Foma...</p>

  <p class="normal">— Evet, bunu istiyorum. Hem de hemen şimdi başlamanızı istiyorum; ısrarla istiyorum albay. Bunu ağırınıza gittiğini gördüğüm için istiyorum. Bu fedakârlık bundan sonraki kahramanlıklarınızda atacağınız ilk adım olacak. Çünkü unutmayın ki, bana ulaşmak için pek çok kahramanlıklar göstermek zorundasınız. Nefsinizi yenmelisiniz, ancak o zaman içtenliğinize inanacağım.</p>

  <p class="normal">— Artık yarından başlayarak sana "ekselans" diyeceğim Foma!</p>

  <p class="normal">— Hayır albay, yarın değil, yarın başka... Şimdi, hemen şu anda bana "ekselans" demenizi istiyorum.</p>

  <p class="normal">— Peki, öyle olsun Foma... Yalnız böyle, hemen, durup dururken...</p>

  <p class="normal">— Neden olmasın? Utanıyor musunuz yoksa? Ama bu utangaçlığınızın beni gücendirdiğinin farkında mısınız?</p>

  <p class="normal">— Peki Foma, razıyım... hatta bunu yapmaktan gurur duyuyorum... Yalnız, nasıl olur Foma, böyle durup dururken, "Merhaba ekselans!.." Böyle şey olmaz ki!</p>

  <p class="normal">— Yok, "Merhaba ekselans" değil. Bu alay gibi oluyor. Benimle bu şekilde alay etmenize izin vermem. Kendinize gelin, hemen kendinize gelin albay. Konuşma tarzınızı değiştirin.</p>

  <p class="normal">— Şaka etmiyorsun ya Foma?..</p>

  <p class="normal">— İlkin Yegor İlyiç, ben <span class="ideitalik">sen</span> değil, <span class="ideitalik">sizim</span>, bunu unutmayın. Bundan başka, adım Foma değil, Foma Fomiç'tir.</p>

  <p class="normal">— Gerçekten dediklerini seve seve yaparım Foma Fomiç, ama nasıl olacak bilmem ki...</p>

  <p class="normal">— Konuşurken "ekselans" sözünü eklemekte güçlük çekiyorsunuz, bu doğaldır. Daha önce niye söylemediniz? Bir adam, nazikçe bir ifade kullanayım, icat kabiliyetinden yoksunsa, böyle bir güçlüğü çekebilir. Mademki kendi başınıza beceremiyorsunuz, bari ben size yardım edeyim. Arkamdan tekrarlayın: "Ekselans!.."</p>

  <p class="normal">— Pekâlâ... Ekselans!</p>

  <p class="normal">— Hayır, "Pekâlâ ekselans" değil, sadece ekselans!.. Albay, size söylüyorum: Şu konuşma tarzınızı değiştirin. Bir de hafifçe baş selamı vermeniz ve generalin emri üzerine hemen koşmaya hazırmışsınız gibi, saygı, gayret ifade eden bir halle gövdenizi azıcık öne eğmenizi istersem, bu sizi kırmaz umarım. Generaller çevresinde bulunduğum için böyle şeyleri iyi bilirim. Hadi bakalım: "Ekselans!.."</p>

  <p class="normal">— Ekselans...</p>

  <p class="normal">— "Ekselansın ruhunu baştan beri anlayamadığım için nihayet af dileme fırsatını bulabilmem beni son derece memnun etti. Bundan sonra, ortak çıkarımız için aciz kuvvetimi sarf etmekten kaçınmayacağıma söz vermekle bahtiyarım..." Eh, bu kadar yeter!</p>

  <p class="normal">Zavallı dayım? Bütün bu saçmaları Foma'nın arkasından kelime kelime, cümle cümle tekrar etti. Durduğum yerde, sanki bir suç işliyormuşum gibi, kızarıyordum. Hiddetimden boğuluyordum.</p>

  <p class="normal">Dayımın celladı:</p>

  <p class="normal">— Nasıl, dedi, kalbinizin birdenbire ferahladığını, ruhunuzu sanki gökten inen bir meleğin sardığını hissetmiyor musunuz? Bu meleğin varlığını hissediyor musunuz. Cevap versenize!</p>

  <p class="normal">Dayım:</p>

  <p class="normal">— Evet Foma, gerçekten ferahlar gibi oldum; cevabını verdi.</p>

  <p class="normal">— Nefsinizi yendikten sonra içiniz yıkanmış gibi olmadı mı?</p>

  <p class="normal">— Öyle! Gerçekten gıcır gıcır yıkanmış gibi oldu.</p>

  <p class="normal">— Gıcır gıcır mı? Hımm... Gerçi ben size öyle yıkanmaktan bahsetmedim ama, neyse... Hepsi bir işte, vazifeyi yapmanın ne demek olduğunu görüyorsunuz ya albay! Nefsinizi yenmeye çalışın. Gururlusunuz, aşırı derecede gururlusunuz!</p>

  <p class="normal">Dayım içini çekerek:</p>

  <p class="normal">— Gururluyum Foma, dedi, görüyorum...</p>

  <p class="normal">— Egoist, hem de son derece egoistsiniz...</p>

  <p class="normal">— Egoistim de Foma... Bu da doğru. Böyle olduğumu seni tanıdıktan sonra anladım.</p>

  <p class="normal">— Şimdi sizinle bir baba, şefkatli bir anne gibi konuşuyorum. Siz hallerinizle herkesi kendinizden uzaklaştırıyorsunuz. Tatlı dilin yılanı bile deliğinden çıkaracağını unutuyorsunuz.</p>

  <p class="normal">— Bu da doğru Foma!</p>

  <p class="normal">— Kabasınız, insan kalbine öyle kabaca girmeye çalışıyor, öylesine bencillikle etrafın dikkatini çekmeye uğraşıyorsunuz ki, kendini bilen adam sizden bucak bucak kaçmak zorundadır.</p>

  <p class="normal">Dayım bir kere daha içini çekti.</p>

  <p class="normal">— Başkalarına karşı daha şefkatli, dikkatli olun, başkalarını sevin; başkaları için kendinizi unutun, o zaman sizi de hatırlayacaklardır. Yaşa, ama başkalarına da yaşama hakkı tanı! İşte bu, hayat kuralımız olmalı. Sabırlı ol, çalış, dua et ve ümitle yaşa. Bunlara alışmayı bütün insanlığa aşılamak istiyorum. Bu kurallara uyarak yaşayacak olursanız, herkesten önce ben size kalbimi açar, göğsünüzde ağlarım... gerekirse tabii... Ama hep "ben, ben, tatlı canım..." derseniz, izninizle, tatlı canınız da kabak tadı verir.</p>

  <p class="normal">Gavrila, huşu içinde:</p>

  <p class="normal">— Ne tatlı dilli adam! dedi.</p>

  <p class="normal">Duygulanan dayım:</p>

  <p class="normal">— Doğru söylüyorsun Foma, diye onayladı. Bunu ben de duyuyorum. Ama her şeyde yalnız ben suçlu değilim ki... Aldığım terbiye böyleydi; askerlerle yaşıyordum... Yoksa, sana yemin ederim Foma, ben de duygulu bir adamın. Alayımızdan ayrılırken, bütün hüsarlar, tümenimde kim varsa, hep ağladılar. Benim gibi adamın bir daha gelmeyeceğini söylüyorlardı. O zaman ben de kendimi artık bitmiş bir adam olarak görmüyordum.</p>

  <p class="normal">— Yine egoistçe bir hal! Sizde gurur görüyorum. Hem övünüyor, hem de hüsarlarınızın gözyaşlarını öne sürerek beni iğneliyorsunuz. Ama ben hiç kimsenin gözyaşlarıyla övünmüyorum. Halbuki belki benim de övünülecek şeylerim vardı.</p>

  <p class="normal">— Ağzımdan kaçtı Foma. Dayanamadım, geçmişteki tatlı zamanları hatırladım da...</p>

  <p class="normal">— Tatlı zamanlar gökten düşmez, onları biz kendimiz yaratırız. Onlar kalbimizin içindedir Yegor İlyiç. Bakın, ben daima niçin mutluyum, ıstıraplarım olduğu halde niçin memnunum, ruhum niçin huzur içindedir? Neden aptallardan, zirzoplardan, bilginlerden başka tek kimseyi kırmıyorum? Ama ötekilere aman vermem, vermek de istemem! Aptallardan hoşlanmam! Ya şu bilginler kim oluyor? "Bilim adamları" ha!.. Bunlarda bilim ne gezer: Onların bilimi göz boyamaktan ibaret! Demin <span class="ideitalik">öteki</span> neler söyleniyordu. Getirin onu buraya. Bütün bilginler gelsinler bakayım! Hepsini bozarım. Bütün konularda onlarla boy ölçüşürüm. Hem de ruh asilliğini ortaya koymuyorum...</p>

  <p class="normal">— Elbette Foma, elbette. Şüphe mi var?</p>

  <p class="normal">— Mesela demin zekâmı, dehamı, okumuşluğumu, insan kalbinin inceliğini, modern edebiyat bilgimi gösterdim. Sadece bir Komarinskaya'dan, yetenekli bir adamın ne yüksek konuşma konuları bulabileceğini parlak bir şekilde ispat ettim. Ne oldu? Hak ettiğim değeri veren bulundu mu? Hayır, suratlarını çevirdiler. Hem eminim ki, öteki size bir şey bilmediğimi söylemiştir. Halbuki karşılarında bir Machiavelli yahut bir Mercadante oturuyordu. Bütün suçu yoksul, tanınmamış olmasında... Ama ben bunu yanlarına bırakmam!.. Sonra bir de bir Korovkin lafı kulağıma çalındı. Bu da ne biçim şeymiş?</p>

  <p class="normal">— Akıllı bir adam Foma; bilim adamı... Kendisini bugün yarın bekliyorum. Herhalde iyi bir kimsedir Foma.</p>

  <p class="normal">— Hımm!.. Pek ummam. Kitaplarla yüklü zamane eşeklerinden biri olmalı... Onlarda ruh yok, yürek yok albay! Erdem olmayınca, bilginliğin ne değeri var ki!</p>

  <p class="normal">— Hayır hayır Foma! Aile saadeti üzerinde öyle konuştu ki, sözleri insanın kalbine işliyordu.</p>

  <p class="normal">— Hımm... bakalım. Korovkin'i de bir imtihandan geçiririz.</p>

  <p class="normal">Foma koltuğundan kalktı:</p>

  <p class="normal">— Şimdilik yeter; diye sözünü bağladı. Sizi henüz tamamıyla affedemeyeceğim albay; hakaretiniz kanlı bir hakaretti. Ama dua edeceğim. Belki Tanrı hakarete uğrayan kalbime huzur ihsan eyler. Bunu yarın bir daha konuşuruz. Şimdilik izninizi isteyeceğim; yoruldum, halsiz düştüm...</p>

  <p class="normal">Dayım telaşlandı.</p>

  <p class="normal">— Gerçekten Foma... gerçekten yorulmuşsun! Bir şeyler yiyiver, ezginliğin geçsin. Olmaz mı? Söyleyeyim de getirsinler.</p>

  <p class="normal">Foma, küçümseyen bir kahkahayla:</p>

  <p class="normal">— Bir şey yiyivereyim ha!.. Kah-kah-kah!.. Bir şey yiyivereyim... diye tekrarladı. Önce ağzına zehir akıtırlar, sonra da, "Bir şey yemek ister misin?" diye sorarlar... Kalp yaralarını haşlanmış mantarla, elma turşularıyla iyileştirmek istiyorlar. Ah albay, ne kadar zavallı bir maddecisiniz!</p>

  <p class="normal">— Foma!.. Gerçekten ben bunu içten olduğum için söyledim, sen de...</p>

  <p class="normal">— Pekâlâ. Bırakalım bunları. Ben gidiyorum. Siz hemen validenizin yanına koşun; ayaklarına kapanarak, ağlayıp sızlayarak affını dileyin. Bunu yapmak ödeviniz, borcunuzdur.</p>

  <p class="normal">— Bu hep aklımdaydı benim. Hatta şimdi, seninle konuşurken bile, bunu düşünüyordum. Sabaha kadar karşısında diz çökerek durmaya hazırım. Ama sen de bir düşün Foma, neler istiyorlar benden! Haksızlıktır bu, zulümdür... Bari iyilik yaparken, sonuna kadar yap Foma, beni tam olarak mutlu et! Düşün, bir karar ver. O zaman ben de... ben de... yemin ederim ki...</p>

  <p class="normal">Foma, sözünü keserek:</p>

  <p class="normal">— Hayır Yegor İlyiç, dedi; bu bana ait olmayan bir mesele. Biliyorsunuz, ben buna hiç karışmıyorum. Gerçi sizin bunu benden bildiğinize eminim. Lakin sizi temin ederim, ta işin başından beri ben hiç karışmadım. Bu, yalnız ve yalnız validenizin isteğidir. Bunu da, tabii sizin iyiliğinizi düşünerek yapıyor. Hemen yanına gidin, çabuk olun, uçun ve ona boyun eğerek durumunuzu kurtarın. Öfkenizin üstüne güneş batmasın!<sup class="calibre2"><a href="Stepancikovo_Koyu_split_023.html#footnote-100-31" id="footnote-100-31-backlink">[31]</a></sup> Ben de... ben de bütün gece sizin için dua edeceğim. Çoktandır uykunun ne olduğunu unuttum zaten... Hoşçakalın Yegor İlyiç!</p>

  <p class="normal">Sonra Gavrila'ya dönerek:</p>

  <p class="normal">— Seni affediyorum ihtiyar! diye ekledi. Kendi aklınla hareket etmediğini biliyorum. Seni kırdımsa, sen de beni affet. Hoşça kalın, hoşça kalın. Hepiniz hoşça kalın, Tanrı'ya emanet olun!</p>

  <p class="normal">Foma çıktı. Hemen odaya daldım.</p>

  <p class="normal">Dayım:</p>

  <p class="normal">— Bizi dinledin mi? diye bağırdı.</p>

  <p class="normal">— Evet dayıcığım, dinledim. Nasıl oldu da ona "ekselans" demeye diliniz vardı!</p>

  <p class="normal">— Ne yaparsın birader! Hem ben bununla övünüyorum. Yüksek bir kahramanlığa göre bu hiçtir!.. Ne kadar mert, çıkar gözetmeyen, büyük bir adam! Sen de duydun ya Sergey... Yalnız şu para teklif ederek kırdığım pota kendim de şaşıyorum. Heyecana kapıldım azizim, hiddetliydim. Onu anlamıyor, şüpheleniyor, suçlu görüyordum. Halbuki değildi! O benim düşmanım olamazdı; bunu şimdi anlıyorum. Ya parayı geri çevirirken, yüzündeki asil ifadeyi hatırlıyor musun?</p>

  <p class="normal">— Pekâlâ dayıcığım, istediğiniz kadar övünebilirsiniz. Ama ben gidiyorum, artık sabrım kalmadı. Yalnız son defa soruyorum: Benden istediğiniz nedir? Beni niçin çağırdınız?.. Ne umuyorsunuz? Eğer her iş bittiyse gideyim artık. Böyle şeyler görmeye dayanamam. Bugünden tezi yok...</p>

  <p class="normal">Dayım her zamanki gibi, telaşlanmaya başladı:</p>

  <p class="normal">— Aman canım... Bir iki dakika bekle, anneme kadar gideceğim. Önemli, büyük, muazzam bir işimiz var, onu bitirmemiz lazım. Sen de biraz odana git! Gavrila seni yazlık pavyona götürür. Yazlık pavyonumuzu biliyor musun? Bahçenin içindedir. Bavullarının oraya götürülmesi için emir verdim bile. Ben de bizimkilere gideyim. Affedildikten sonra yapacağım bir iş var. Artık ne yapmam gerektiğini biliyorum. Sonra hemen sana koşar her şeyi, her şeyi en ince noktasına kadar anlatır, içimi boşaltırım. Ve... ve... nihayet, belki biz de iyi günlere kavuşuruz! Bir dakika Sergey! Bir dakikacık, o kadar.</p>

  <p class="normal">Elimi sıkarak hızla odadan çıktı. Yapılacak bir şey yoktu. İster istemez, yine Gavrila ile beraber yürüdüm.</p>
</body>
</html>