<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">VIII<br class="chapter"/>
  Aşk İlanı</h2>

  <p class="normal">Bir çeyrek kadar, öfkeyle, kendi kendime kızarak bahçede dolaştım, ne yapmam gerektiğini düşündüm.</p>

  <p class="normal">Güneş batmak üzereydi. Birdenbire, karanlık bir yolun dönemecinde mürebbiye Nastenka ile yüz yüze geldim. Mendiliyle yaşlı gözlerini siliyordu.</p>

  <p class="normal">— Sizi arıyordum, dedi.</p>

  <p class="normal">— Ben de sizi; cevabını verdim. Söylesenize Tanrı aşkına, ben bir tımarhaneye mi düştüm?</p>

  <p class="normal">Gözlerini ayırmadan baktı, gücenmiş gibi:</p>

  <p class="normal">— Hayır, burası hiç de tımarhane değil; cevabını verdi.</p>

  <p class="normal">— Şu halde bütün bu olup bitenlere ne demeli? Bari Tanrı aşkına siz beni aydınlatın. Dayım nereye gitti? Yanına gidemez miyim? Sizi gördüğüme çok memnun oldum. Belki bana yol gösterebilirsiniz.</p>

  <p class="normal">— Hayır; gitmeseniz, daha iyi olur. Ben bile yanlarından ayrıldım.</p>

  <p class="normal">— Neredeler şimdi?</p>

  <p class="normal">Nastenka sinirli bir sesle:</p>

  <p class="normal">— Ne bileyim ben? Belki yine bostana üşüşmüşlerdir, dedi.</p>

  <p class="normal">— Hangi bostana?</p>

  <p class="normal">— Foma Fomiç geçen hafta durup dururken, artık bu evde kalamayacağını söylemiş sonra da koşmuş, bostana gitmiş. Orada kulübeden kazmayı almış, toprak kazmaya başlamış. Aklını kaçırdı diye hepimiz şaşırdık. "Kimse bedavadan ekmek yediğimi söylemesin!" dedi, "Toprak kazarak yediğim lokmaları ödeyeceğim, sonra da gideceğim buradan... Beni nihayet bu hale getirdiler!" Bizimkiler ağlaşıyor, elinden kazmayı almaya uğraşıyorlardı; hani neredeyse adamın ayaklarına kapanacaklardı. O ise hiç aldırmadan, boyuna kazıyordu! Bütün şalgamları altüst etti. Bir kere yüz verdiler, belki bu defa da aynı şeyi yapmaya kalkar. Yapar da yani...</p>

  <p class="normal">Öfkeyle:</p>

  <p class="normal">— Ama siz de... Siz de bundan ne kadar soğukkanlılıkla bahsediyorsunuz! diye bağırdım.</p>

  <p class="normal">Nastenka, ateş püsküren gözleriyle bana baktı.</p>

  <p class="normal">— Affedin, dedim. Ne söylediğimi ben de bilmiyorum. Şey... Buraya niçin geldiğimden haberiniz var mı?</p>

  <p class="normal">Nastenka kızardı.</p>

  <p class="normal">— Ha... hayır... dedi, sevimli yüzünde üzgün bir ifade belirdi.</p>

  <p class="normal">Sözüme devam ettim:</p>

  <p class="normal">— Kusuruma bakmayın, çok üzüldüm. Bu konuya, özellikle sizinle konuşurken, başka türlü girmeliydim... Ama olsun. Bence bu gibi işlerde, en iyisi içten davranmaktır. Açıkça söyleyeyim, yani diyecektim ki... Dayımın niyetinden haberiniz var, değil mi? Size evlenme teklifinde bulunmamı söyledi.</p>

  <p class="normal">Nastenka fena halde kızardı, hızla sözümü keserek:</p>

  <p class="normal">— Aman, ne yakışıksız şeyler! dedi. Rica ederim, bundan bahsetmeyin.</p>

  <p class="normal">Şaşırdım.</p>

  <p class="normal">— Ne diye yakışıksız oluyormuş? Bunu bana kendisi yazmıştı.</p>

  <p class="normal">Nastenka heyecanlanarak:</p>

  <p class="normal">— Yazdıysa ne çıkar?.. dedi Ah ne kötü şeyler!.. Hani bana, yazmayacağına söz vermişti. Ne saçma şey, Tanrım ne saçma şey bu!</p>

  <p class="normal">Ne söyleyeceğimi şaşırarak:</p>

  <p class="normal">— Affedin beni... diye mırıldandım. Belki patavatsızlık, kabalık ettim, ama düşünün bir kere, etrafınızı bir sürü ne idüğü belirsiz kimse sarmış...</p>

  <p class="normal">— Tanrı aşkına özür dilemeyin. Emin olun, bunları dinlemek çok gücüme gidiyor. Bir şey öğrenebilir miyim diye, asıl ben sizinle konuşmak istiyordum. Ama aksiliğe bakın!.. Demek gene de size yazdı! En çok korktuğum da buydu. Ah Tanrım! Ne biçim adam bu!.. Demek siz de inandınız, işinizi gücünüzü bırakıp buraya geldiniz. Çok lazımdı Tanrı için!..</p>

  <p class="normal">Öfkesini gizlemiyordu. Durumum hiç de hoş değildi. Fena halde bozulmuştum.</p>

  <p class="normal">— Doğrusu, işin bu hale döküleceğini tahmin etmemiştim, dedim. Tam tersine, sandığıma göre...</p>

  <p class="normal">Nastenka biraz alayla:</p>

  <p class="normal">— Ya, demek sandığınız bir şey vardı... dedi ve dudağını ısırdı. Bana şu yazdığı mektubu gösterir misiniz lütfen?</p>

  <p class="normal">— Peki efendim.</p>

  <p class="normal">— Ama sakın bana darılıp gücenmeyin. Zaten yetecek kadar üzüntümüz var.</p>

  <p class="normal">Nastenka'nın sesi yalvarıyordu ama güzel dudaklarında alaylı bir gülümsemenin dolaştığını fark ettim.</p>

  <p class="normal">Heyecanlanarak:</p>

  <p class="normal">— Rica ederim, beni aptal yerine koymayın! diye bağırdım. Belki bana iyi gözle bakmıyorsunuzdur, belki birisi aleyhimde size karşı bazı şeyler söylemiştir... Belki de demin orada bozulmam üzerinizde fena etki yapmıştır? Ama bunun hiç önemi yok. Emin olun! Şimdi karşınızda tam anlamıyla bir budala durumunda olduğumu ben de biliyorum. Yalnız çok rica ederim, gene de alay etmeyin benimle! Artık ne söylediğimi de bilemiyorum ya... Hep bu kahrolası yirmi iki yaşımın yüzünden oluyor.</p>

  <p class="normal">— Ya, bak sen!.. Ne çıkar bundan?</p>

  <p class="normal">— Nasıl ne çıkar? Bunlar yirmi iki yaşındaki kimsenin alınyazısıdır. Mesela, demin odanın ortasına fırlayışım, yahut şimdi önünüzdeki şu duruşum... Yere batsın bu yaş!</p>

  <p class="normal">Nastenka, gülmesini güçlükle tutmaya çalışarak:</p>

  <p class="normal">— Hayır, hayır! dedi. Sizin iyi, sevimli, zeki bir genç olduğunuzdan eminim. Bunu bütün içtenliğimle söylüyorum. Yalnız aşırı derecede onurlusunuz! Ama bu kusurunuzu henüz düzeltebilirsiniz.</p>

  <p class="normal">— Bana kalırsa, çok onurlu değilim.</p>

  <p class="normal">— Hayır, yanılıyorsunuz. Şu deminki bozulmanızın sebebini bir düşünsenize: Girerken ayağınız takıldı, değil mi? Ne hakla şu yüksek kalpli, size bu kadar iyiliği dokunan dayınızı alaya aldınız? Niçin kendiniz gülünç olmuşken, onu gülünç göstermeye kalkıştınız? Bu fena, ayıp, size yakışmayacak bir hareketti. Açıkça söyleyeyim: O dakikada sizden iğrendim. İşte böyle.</p>

  <p class="normal">— Haklısınız. Aptallık, hatta daha fena, alçaklık ettim. Bunun farkına varmanız benim için yeterli bir ceza oldu. Beni azarlayın, alay edin benimle; ama dinleyin de! Belki sonunda hakkımdaki düşüncenizi değiştirirsiniz.</p>

  <p class="normal">Sonra garip bir hissin verdiği heyecanla devam ettim:</p>

  <p class="normal">— Beni henüz pek az tanıyorsunuz. Belki ileride daha iyi tanıdıktan sonra...</p>

  <p class="normal">Ama Nastenka belli bir sabırsızlıkla:</p>

  <p class="normal">— Tanrı aşkına bırakın bu konuyu! diye bağırdı.</p>

  <p class="normal">— Peki, peki, bırakalım. Yalnız... sizi nerede görebilirim?</p>

  <p class="normal">— Bu da ne demek?</p>

  <p class="normal">— Nastasya Yevgrafovna, bu son konuşmamız değil ya! Yalvarırım size, bana bugün buluşmak için söz verin. Ama hava epey karardı; yarın sabah erkenden olsun. Beni erken kaldırmalarını tembih ederim. Havuzun yanında bir kameriye var, biliyorsunuz değil mi? Hatırımda kalmış, yolunu da biliyorum... Küçükken hep orada otururdum.</p>

  <p class="normal">— Buna ne lüzum var? Şimdi görüşüyoruz ya.</p>

  <p class="normal">— Ama ben şimdilik hiçbir şey bilmiyorum Nastasya Yevgrafovna. Önce dayımla konuşayım, tabii bana hepsini anlatacaktır. O zaman belki ben de size çok önemli bir şey söyleyeceğim.</p>

  <p class="normal">Nastenka:</p>

  <p class="normal">— Hayır, hayır! İstemem! diye bağırdı. Bu konuyu şimdiden, hem de bir daha açmamak üzere kapayalım. Hem boşuna zahmet edip gelmeyin, çünkü ben gelmeyeceğim. Sonra sizden gayet ciddi rica ediyorum, bütün bu saçmaları çıkarın aklınızdan.</p>

  <p class="normal">— Öyleyse dayımın hareketi düpedüz delilik! diye öfkeyle bağırdım. Beni ne diye getirtti sanki? A, bu gürültü de ne? Duydunuz mu?</p>

  <p class="normal">Eve yakındık. Açık pencerelerden tiz haykırmalar, birtakım acayip bağrışmalar duyuluyordu.</p>

  <p class="normal">Nastenka'nın yüzü sapsarı kesildi.</p>

  <p class="normal">— Aman Tanrım! dedi. Yine başladı. İçime doğmuştu zaten...</p>

  <p class="normal">— İçinize mi doğmuştu? Size bir şey daha soracağım Nastasya Yevgrafovna. Hakkım olmadığı halde size bunu sormaya kalkışmam, hepimizin iyiliğini düşündüğüm içindir. Hem de şunu bilin ki, vereceğiniz cevap benimle birlikte mezara gidecektir. Açıkça söyleyin: Dayım sizi seviyor mu?</p>

  <p class="normal">Nastenka hiddetten kıpkırmızı oldu.</p>

  <p class="normal">— Rica ederim, artık bu saçmaları bırakın! diye bağırdı. Siz bile...</p>

  <p class="normal">Sonra acı bir gülümseyişle ekledi:</p>

  <p class="normal">— Sevseydi, beni sizinle evlendirmek ister miydi hiç? Hem bunu da nereden çıkardınız? İşi kavrayamadınız mı daha? Şu bağırmaları duyuyorsunuz, değil mi?</p>

  <p class="normal">— Ama bu ses... Foma Fomiç'in sesi...</p>

  <p class="normal">— Öyle. Elbette Foma Fomiç'in... Ama benden bahsediliyor. Çünkü onlar da tıpkı sizin gibi saçmalıyorlar: Dayınızın bana âşık olduğundan şüpheleri var... Elbette yoksul, önemsiz bir kız olduğum için beni lekelemek istiyorlar; onu da başkasıyla evlendireceklermiş. Bunun için beni her ihtimale karşı babamın evine attırmaya zorluyorlar. O ise bu laf söylenir söylenmez, son derece kızıyor, Foma Fomiç'i bile parçalayacak gibi oluyor, işte şimdi de bu yüzden bağrışıyorlar, bunu iyice anlıyorum.</p>

  <p class="normal">— Demek söyledikleri doğruymuş ha! Dayım mutlaka bu Tatyana'yı alacak, öyle mi?</p>

  <p class="normal">— Hangi Tatyana'yı?</p>

  <p class="normal">— Hani şu aptalı...</p>

  <p class="normal">— Hiç de aptal değildir o. İyi kalplidir. Ondan böyle bahsetmeye hakkınız yok. Yüksek kalpli geçinen birçok kimseden daha asil bir kalbi vardır. Zavallı böyle doğmuş, onun ne suçu var?</p>

  <p class="normal">— Affedin! Doğru, haklısınız. Ama öbür işte, bana yanılıyorsunuz gibi geliyor. Anladığıma göre, burada babanızı çok iyi kabul ediyorlar. Bunlar dediğiniz gibi size garez bağlamış olsaydılar, sizi buradan atmak isteseydiler, babanıza da suratsızlık eder, ziyaretlerini hoş görmezlerdi.</p>

  <p class="normal">— Babamın, sırf benim hatırım için nelere katlandığını görmüyor musunuz? Adamcağız her önüne gelene kavuk sallıyor. Foma Fomiç'e yaltaklanmasını bildi diye hoş karşılıyorlar onu. Foma Fomiç, vaktiyle kendisi de soytarılık ettiği için, şimdi böyle birine sahip olmaktan son derece gurur duyuyor. Ama babamın bunu kimin için yaptığını biliyor musunuz? Benim için, sırf benim için... Onun ihtiyacı yok; kendi hesabına o kimsenin önünde boyun eğmez. Belki başkalarına gülünç görünür, ama asil, çok asil bir adamdır! Nedense –ama aylığı iyi olduğu için değil, hayır!– babam benim bu evde kalmamı hayırlı görüyor. Lakin onu artık bu düşüncesinden vazgeçirdim. Kesin bir mektup yazdım. Bugün buraya gelişi de, beni almak içindir. Bıçak kemiğe dayanırsa, hemen, belki yarın kalkar gideriz. Zaten durum aşağı yukarı böyle olacağını gösteriyor. Buradakiler ellerinden gelse, beni bir kaşık suda boğacaklar. Orada benim için haykırıştıklarından eminim! Benim yüzümden <span class="ideitalik">onu</span> da hırpalayacaklar, mahvedecekler <span class="ideitalik">onu!..</span> Halbuki o, bana baba gibi davranır, anlıyor musunuz? Hatta öz babamdan da ileridir benim için! Çok beklemek istemiyorum; vaziyeti herkesten daha iyi kavramış durumdayım. Yarın, hemen yarın gideceğim! Kim bilir, belki böylelikle <span class="ideitalik">onun</span> Tatyana İvanovna ile evlenmesini de geri bırakırlar. İşte size her şeyi anlattım. Siz de bunları sonra ona anlatırsınız. Çünkü bu aralık kendisiyle konuşamayacağım: Bizi gözleyenler var... En başta şu Perepelitsina. <span class="ideitalik">Ona</span>, benim için üzülmemesini söylersiniz. Burada ıstırap çekmesine sebep olmaktansa, babamın kulübesinde kuru ekmek yemeye razı olduğumu söylersiniz... Ben yoksul kızım, yoksullar gibi yaşamalıyım. Aman ne gürültü bu! Nasıl da bağırıyorlar!.. Ne oluyor acaba? Artık ne olursa olsun, oraya gitmeliyim. Her şeyi yüzlerine karşı söyleyeceğim. Bunu yapmak zorundayım... Hoşça kalın!</p>

  <p class="normal">Nastenka koşarak benden uzaklaştı. Olduğum yerde kalakaldım. Demin oynadığım rolün bütün gülünçlüğünü şimdi iyice fark ediyordum. Olayların ne şekil alacağı hakkında en ufak düşüncem yoktu. Zavallı kıza acıyor, dayımın hesabına da endişe ediyordum. Birden karşıma Gavrila çıktı. Elinde hep o bilindik defter vardı.</p>

  <p class="normal">Kederli bir sesle:</p>

  <p class="normal">— Dayınız sizi bekliyorlar, dedi.</p>

  <p class="normal">Toparlandım.</p>

  <p class="normal">— Dayım mı bekliyor? Nerede? Kendisi nasıl?</p>

  <p class="normal">— Çay odasındadırlar. Demin çay içtiğiniz odada...</p>

  <p class="normal">— Yanında kimse var mı?</p>

  <p class="normal">— Yalnızdırlar. Bekliyorlar.</p>

  <p class="normal">— Kimi? Beni mi?</p>

  <p class="normal">— Foma Fomiç'i çağırttılar.</p>

  <p class="normal">Sonra, derin derin iç çekerek:</p>

  <p class="normal">— Eeh, geçti artık bizim için o tatlı günler, geçti!.. diye ekledi.</p>

  <p class="normal">— Demek Foma Fomiç'i çağırttı... Hımm!.. Ya ötekiler? Büyük bayan nerede?</p>

  <p class="normal">— Kendi dairesinde. Bayılmış; kendilerini kaybetmiş, ağlıyorlar.</p>

  <p class="normal">Böyle konuşarak taraçaya vardık. Ortalık adamakıllı kararmıştı. Dayım demin Foma Fomiç'le tanıştığım odada gerçekten yalnızdı. Geniş adımlarla odanın bir ucundan öbür ucuna gidip geliyordu. Beni görünce önüme atıldı, kuvvetlice ellerimi sıktı.</p>

  <p class="normal">Rengi uçmuştu, güçlükle soluk alıyordu. Elleri titriyor, zaman zaman bütün vücudu sinirli bir ürpermeyle sarsılıyordu.</p>
</body>
</html>