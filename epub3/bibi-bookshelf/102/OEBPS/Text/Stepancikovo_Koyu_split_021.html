<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">V<br class="chapter"/>
  Foma Fomiç Herkese Saadet Sağlıyor</h2>

  <p class="normal">Nihayet Foma, hak uğruna ölmeye hazırlanmış bir adamın sesiyle;</p>

  <p class="normal">— Nereye getirdiler beni? dedi.</p>

  <p class="normal">Yanımda duran Mizinçikov:</p>

  <p class="normal">— Vay pis mendebur!.. diye fısıldadı. Sanki nereye getirdiklerinin farkında değilmiş. Şimdi nazlanmalarını seyredeceğiz!</p>

  <p class="normal">Dayım:</p>

  <p class="normal">— Bizdesin Foma, dedi, aramızdasın. Kendine gel, sakin ol! Hem de üstünü değiştir Foma, hastalanırsın yoksa... Hem de az bir şey, ısınmak için ufak bir kadehçik içmez misin?</p>

  <p class="normal">Foma, tekrar gözlerini kapayarak:</p>

  <p class="normal">— Malaga şarabı olsaydı, içerdim... diye inledi.</p>

  <p class="normal">— Malaga şarabı mı? Bilmem ki... Evde bulunduğunu sanmıyorum.</p>

  <p class="normal">Dayım kız kardeşi Praskovya İlyiniçna'ya endişeyle baktı.</p>

  <p class="normal">Öteki:</p>

  <p class="normal">— Niye olmasın! diye atıldı. Tam dört şişe var.</p>

  <p class="normal">Praskovya İlyiniçna anahtarlarını şıngırdata şıngırdata kilere koştu. Foma'yı reçeli saran sinekler gibi çevreleyen bayanlar arkasından bağırışıp duruyorlardı. Bay Bahçeyev'in hiddeti son dereceyi bulmuştu. Neredeyse duyulacak bir sesle:</p>

  <p class="normal">— Malaga şarabı istiyormuş... diye homurdandı. İstediği şarap da kimsenin içmediği bir nesne... Bu zamanda Malaga içmek için onun gibi teresin biri olmalı... Hay Tanrı hepinizin belasını versin! İyi ama, benim burada ne işim var? Neyi bekliyorum sanki?</p>

  <p class="normal">Dayım her kelimede takılarak:</p>

  <p class="normal">— Foma, diye söze başladı. Şimdi, dinlendikten sonra... Yine aramızda olarak... Yani demek istiyorum ki Foma, demin en masum bir mahluku suçlarken...</p>

  <p class="normal">Foma, ateşler içinde sayıklıyormuş gibi, konuşmaya başladı:</p>

  <p class="normal">— Nerede... Nerede o benim masumluğum?.. Nerede tatlı günlerim? Temiz, güzel bir yavruyken çayırlarda bahar kelebekleri arkasından koştuğum güzel çocukluk günlerim nerede?.. Nerede, nerede o zamanlar? Geri verin bana masumluğumu, verin bana onu!..</p>

  <p class="normal">Foma, ellerini açmış, sanki masumluğunu içimizden biri cebine saklamış gibi hepimize ayrı ayrı soruyordu. Bahçeyev hiddetinden patlayacaktı neredeyse. Hırsla:</p>

  <p class="normal">— İstediği şeye bak!.. diye mırıldandı. Masumluğunu vereceklermiş ona. Muska yapıp boynuna mı asacak? Belki bacak kadar yumurcakken de şimdiki gibi haydudun biriydi. Yemin ederim ki öyleydi.</p>

  <p class="normal">Dayım tekrar:</p>

  <p class="normal">— Foma... diye başladı.</p>

  <p class="normal">O ise bağırmaya devam ediyordu:</p>

  <p class="normal">— Nerede, nerede o günler, sevgiye inandığım, insanları sevdiğim, insanlarla kucaklaşarak göğüslerinde ağladığım günler nerede?.. Ve şimdi neredeyim acaba?.. Neredeyim ben?..</p>

  <p class="normal">Dayım yüksek sesle:</p>

  <p class="normal">— Bizdesin Foma, kendine gel! dedi. Sana bir şey söylemek istiyordum.</p>

  <p class="normal">Perepelitsina, yılan bakışlı gözlerinde kızgın parıltılarla dayıma:</p>

  <p class="normal">— Bari şimdilik ağzınızı açmayın... diye tısladı.</p>

  <p class="normal">Foma devam ediyordu:</p>

  <p class="normal">— Neredeyim? Çevremdekiler kimdir? Boynuzlarını bana doğru çevirmiş mandalar, öküzler bunlar... Hayat, nesin sen?.. Yaşıyorsun, yaşıyorsun, şerefini iki paralık ediyorlar, rezil ediyorlar, hakaret ediyorlar sana, çiğniyorlar seni... Ancak mezarını toprakla örttükten sonra yaptıklarının farkına varacak, zavallı kemiklerini bir anıtın altında ezecekler...</p>

  <p class="normal">Yejevikin ellerini çırparak:</p>

  <p class="normal">— Vay canına! Anıt umuyor demek ki... diye fısıldadı.</p>

  <p class="normal">Foma bağırıyordu:</p>

  <p class="normal">— Aman, bana anıt dikmeyin!.. Dikmeyin! Anıt gerekmez bana. Benim için anıtı kalplerinizde dikin, başka hiçbir şey istemem... Hiçbir şey!</p>

  <p class="normal">Dayım sözünü keserek:</p>

  <p class="normal">— Bırak bunları Foma, dedi. Sakin ol! Anıtlardan konuşmanın sırası mı? Dinlesene azıcık. Demin bana sitem ederken, belki bir anda fazla hiddete kapıldın; bunu anlıyorum. Ama erdem konusunda, seni temin ederim, yanıldın Foma.</p>

  <p class="normal">Perepelitsina:</p>

  <p class="normal">— Aman susun artık siz de! diye tiz perdeden cırladı. Adamcağız elinize düştü diye, öldürmek mi istiyorsunuz yani?</p>

  <p class="normal">Perepelitsina'nın ardından generalin karısıyla maiyeti telaşlandı, dayıma susması için elleriyle işaret etmeye başladılar.</p>

  <p class="normal">Dayım gayet kesin bir tavırla bağırdı:</p>

  <p class="normal">— Asıl siz susun Anna Nilovna! Ne söylediğimi biliyorum ben. Bu, sevaplı bir iş. Namus, adalet işidir bu Foma. Aklı başında bir adam olduğun için, hakaret ettiğin, dünyanın şu en asil kızından derhal af dilemelisin.</p>

  <p class="normal">Foma, güya unutmuş, neden bahsedildiğini anlamıyormuş gibi, şaşkınlıkla herkesin ayrı ayrı yüzüne baktı.</p>

  <p class="normal">— Hangi kızdan af dileyim? Hangi kıza hakaret etmişim ben?..</p>

  <p class="normal">— Evet Foma. Eğer şimdi gönül rızasıyla, mertçe suçunu itiraf edecek olursan, yemin ederim ayağına kapanacağım Foma ve...</p>

  <p class="normal">Foma hâlâ:</p>

  <p class="normal">— Kime hakaret ettim? Hangi kıza?.. diye bağırıyordu. Nerede o? Nerede bu kız?.. Söyleyin bana onun kim olduğunu ne olur!</p>

  <p class="normal">O anda Nastenka utanmış, ürkek bir tavırla Yegor İlyiç'e yaklaştı. Kolundan çekerek, yalvaran bir sesle:</p>

  <p class="normal">— Bırakın onu Yegor İlyiç, af falan istemem ben; dedi. Ne lüzumu var?.. Vazgeçin bundan.</p>

  <p class="normal">Foma:</p>

  <p class="normal">— Hah!.. Şimdi hatırlıyorum!.. diye haykırdı. Tanrım! Şimdi hatırlamaya başladım.</p>

  <p class="normal">Görünüşte büyük bir heyecana kapılarak yalvarmaya başladı:</p>

  <p class="normal">— Yardım edin bunları hatırlamama, yardım edin! Söyleyin: Murdar, uyuz bir köpek gibi buradan kovulmamış mıydım? Şimşek mi çarptı bana? Merdivenden aşağıya itilmedim mi?.. Doğru mu bunlar?</p>

  <p class="normal">Bayanların haykırışmaları, ağlamaları sorularına gayet kuvvetli bir cevap olmuştu.</p>

  <p class="normal">Foma:</p>

  <p class="normal">— Öyle, öyle... diyordu. Hatırlıyorum... Şimşeğin çakışını, düşüşünü... Sonra gök gürlemeleriyle kovularak, vazifemi yapıp ebediyen uzaklaşmak için buraya nasıl koştuğumu hatırlıyorum. Kaldırın beni! Bu anda her ne kadar halsizsem de vazifemi yapmaya mecburum.</p>

  <p class="normal">Foma'yı hemen koltuktan kaldırdılar. Nutuk veren bir hatip gibi elini öne uzattı.</p>

  <p class="normal">— Albay! diye haykırdı, iyice kendime geldim artık. Gök gürleyişleri, aklımı büsbütün alıp götürmedi. Sadece sağ kulağım sağır oldu, ama bu belki de gök gürlemesinden daha çok merdivenden düşmem yüzünden oldu... Bununla beraber, ne zararı var! Foma'nın sağ kulağından kime ne, değil mi ya?</p>

  <p class="normal">Foma bu son sözlerini öyle acı bir alaycılıkla, o kadar dokunaklı bir gülümsemeyle söylemişti ki, yeniden içleri parçalanan bayanların inlemeleri duyuldu. Hepsi dayıma gücenik, hatta bazıları hiddetle bakıyorlardı.</p>

  <p class="normal">Çevresindekilerin kendisi hakkındaki düşüncelerini böylelikle açığa vurmaları karşısında dayım yavaş yavaş ezilip büzülmeye başladı. Mizinçikov yere tükürdü, pencerenin yanına gitti. Bahçeyev beni koluyla gittikçe daha hızla dürtüyordu.</p>

  <p class="normal">Foma, hepsini gururlu, kesin bir bakışla süzdükten sonra tekrar haykırdı:</p>

  <p class="normal">— Hepiniz itiraflarımı dinleyin! Siz de kara talihli Foma Opiskin hakkında kararınızı verin Yegor İlyiç. Uzun zamandır sizi takip ediyor, kalpten duyduğum bir heyecanla peşinizde dolaşıyordum. Takibimi size hiç fark ettirmeden, her şeyi, her şeyi görüyordum. Albay! Belki yanılmıştım, ama sizin bencil, sınırsız bir gurur sahibi, görülmemiş derecede zevke düşkün bir adam olduğunuzdan emindim. Bu yüzden, dünyada en masum bildiğim birisinin şerefi üzerine titrememi kim ayıplayabilir?</p>

  <p class="normal">Nastenka'nın yüzündeki ıstırap ifadesini gören dayım:</p>

  <p class="normal">— Foma, Foma!.. diye merakla bağırdı. Pek uzatmadan konuş!</p>

  <p class="normal">Foma, sanki dayımın ihtarını duymamış gibi devam etti:</p>

  <p class="normal">— Ama beni en çok düşündüren o birisinin masumluğu, saflığı değil de, daha çok tecrübesizliğiydi. Nazik duygunun kalbinde bahar gülü gibi açtığını görüyordum. Elimde olmadan Petrarca'nın "Bazen masumiyetin yok olmasına kıl kadar mesafe kalır..." sözlerini hatırlıyordum, için için üzülüyor, ıstırap çekiyordum. Bir inci kadar temiz olan bu kız için bütün hayatım üzerine kefil olabilirdim, ama size güvenim yoktu Yegor İlyiç! Gem, dizgin bilmez ihtiraslarınız uğruna her şeyi nasıl feda edebileceğinizi bildiğim için, bu son derece asil kızın geleceği hakkında bir şüphe, bir dehşet deryasına düşmüştüm.</p>

  <p class="normal">Dayım:</p>

  <p class="normal">— Bunu nasıl aklına getirebildin Foma!.. diye bağırdı.</p>

  <p class="normal">— ...Sizleri içim titreyerek takip ediyordum. Duyduğum ıstırabı anlamak isterseniz, Shakespeare'e sorun. O, size ruh halimi "Hamlet"inde anlatmaktadır. Evhamlı, korkunç bir adam olmuştum. Endişelerim, hiddetim yüzünden her şeyi kapkara görüyordum. Yalnız bu kara görüş, bilinen romanstaki kara renk değildi. Bundan emin olabilirsiniz... O kızı her zaman bu evden uzaklaştırmak istemem de bu yüzdendi: Onu kurtarmak istiyordum... Bunun için beni son zamanda hep aksi, bütün insanlığa ifrit kesilmiş bir halde görüyordunuz. Ah, kim barıştırabilir beni şimdi insanlarla?.. Misafirlerinize, yeğeninize; astronomi bilmesini istemekle Bay Bahçeyev'e karşı belki fazla terslik, haksızlık ettim, bunu itiraf ediyorum. Ama o zamanki ruh halim yüzünden beni kim ayıplayabilir? Yine Shakespeare'e dayanarak söyleyeyim: Geleceği, derin, uğursuz bir girdap halinde görüyordum. Bu girdabın dibinde bir timsah yatıyordu... Felaketi önlemeyi, kendim için bir ödev bildim. Burada bunun için yaşadığımı, bunun için yaratıldığımı biliyordum. Ve ne oldu? Ruhumdan kopup gelen bu asil hareketi anlayamadınız, şimdiye kadar ancak nefret, nankörlük, alay ve hakaretle karşılık verdiniz.</p>

  <p class="normal">Dayım son derece heyecanlanmıştı:</p>

  <p class="normal">— Mademki böyleymiş Foma, dedi... Elbette ben de anlıyorum ki...</p>

  <p class="normal">— Eğer anlıyorsanız, beni sonuna kadar dinlemek lütfunda bulunun albay! Devam ediyorum. Şu halde, bütün suçum bu çocuğun geleceği, saadeti için fazlasıyla üzülmemden ibaretti. Gerçekten de, o size göre henüz bir çocuktur, insanlığa karşı duyduğum yüksek sevgi, beni o günlerde adeta bir hiddet, evham iblisi haline getirmişti. İnsanların üstüne atılarak onları hırpalamak istiyordum. Hem de biliyor musunuz Yegor İlyiç? O zamanki hareketleriniz de sanki özellikle yapılmış, hep vesveselerimin, şüphelerimin yerinde olduğuna inandıracak gibiydi. Biliyor musunuz, dün beni altınlara boğarak kendinizden uzaklaştırmak istediğiniz zaman ne düşündüm: "Cinayeti daha kolaylıkla işlemek için benim şahsımda vicdanını uzaklaştırıyor kendinden..." demiştim.</p>

  <p class="normal">Dayım korku içinde:</p>

  <p class="normal">— Aman Foma! Demek sen dün böyle şeyler mi düşündün? diye bağırdı. Tanrım, Tanrım!.. Hiç aklıma gelmemişti bunlar.</p>

  <p class="normal">Foma sözüne devam etti:</p>

  <p class="normal">— Gökler bu şüpheyi kalbime sokmuşta bir kere... Tesadüfün cilvesi beni aynı akşam bahçede o uğursuz sıranın yanına getirince, aklıma neler geldi, siz düşünün! O anda bütün şüphelerimin birdenbire gözlerimin önünde açık bir şekilde gerçekleştiğini görünce, neler duydum ben! Tek bir ümidim, zayıf ama yine de bel bağlanabilecek tek bir ümidim kalmıştı. Peki, sonunda ne çıktı?.. Bu sabah bunu doğrudan doğruya siz yakıp kül ettiniz. Bana bir mektup gönderiyorsunuz. Evlenme niyetinden söz açıyor, gördüklerimi anlatmamam için yalvarıyorsunuz. "Niçin," diye düşündüm; "niçin bunu daha önce değil de, şimdi, yakalandıktan sonra yazıyor?.. Niçin bundan önce, bütün saadeti ve güzelliğiyle –gerçekten aşk insan yüzlerini güzelleştirir– koşarak gelip boynuma atılmadı, sınırsız saadetin verdiği gözyaşlarını göğsümde dökmedi?.. Neden bana her şeyi, ama her şeyi bir bir anlatmadı?.. Yoksa ben faydalı öğütler vermeyecek, sizi yutacak bir timsah mıyım? Saadetiniz için çalışmayan, ancak sizi sokmaya bakan iğrenç bir böcek miyim ben?.." Şöyle düşündüm: "Peki, başkentten yeğenini getirerek bu kızla evlendirmeye kalkışması niye?.. Demek hepimizi olduğu gibi, o <span class="ideitalik">havai</span> yeğenini de aldatarak, suçların en büyüğü sayılan niyetini yerine getirmeye çalışacak!" Hayır albay! Karşılıklı sevginizin suç olduğu üzerindeki düşüncemi kuvvetlendiren biri bulunduysa, o doğrudan doğruya sizsiniz. Hem yalnız bu kadar da değil: Bu genç kıza karşı da suçlusunuz. Çünkü beceriksizliğiniz, kendinize güvenmeyişiniz yüzünden bu temiz, dürüst kız, iftiralar, ağır şüpheler altında kaldı.</p>

  <p class="normal">Dayım başını eğmiş, sesini çıkarmadan duruyordu. Belliydi ki, Foma'nın belagati bütün itirazları önlüyordu. Dayım kendini tepeden tırnağa kadar suçlu görüyordu. General karısıyla yanındakiler sessiz, derin bir saygı ile Foma'yı dinliyorlardı. Perepelitsina, zavallı Nastenka'ya hınç dolu bir alayla bakıyordu.</p>

  <p class="normal">Foma sözüne devam etti:</p>

  <p class="normal">— Şaşırmış, kızmış bir halde, üzüntü içinde, odama kapanarak bugün Tanrı'nın bana doğru yolu göstermesi için dua ettim. Sonunda şuna karar verdim: Sizi son bir defa daha deneyecektim. Ama buna belki de lüzumundan fazla bir ateşle giriştim; belki öfkem fazla taşkındı. Bunun neticesi, en asil niyetim yüzünden pencereden dışarıya fırlatıldım... Pencereden aşağı düşerken, "İşte erdemin yeryüzünde gördüğü mükâfat!.." diye düşünüyordum. Sonra yere yuvarlandım. Bunun ardından neler olduğunu ancak hayal meyal hatırlıyorum.</p>

  <p class="normal">Acıklı şeylerin anıldığı şu anda, yükselen çığlıklar, inlemeler Foma Fomiç'in sözlerine devama imkân bırakmadı. General karısı, biraz önce Malaga şarabını getiren Praskovya İlyiniçna'nın elinden şişeyi kaparak Foma'ya doğru atıldıysa da, öteki gurur dolu bir el hareketiyle hem şişeyi, hem general karısını itti.</p>

  <p class="normal">— Durun! diye bağırdı. Sözümü bitireyim... Düştükten sonra ne olduğumu bilemiyorum. Bildiğim tek şey, şu dakikada iliklerime kadar ıslanmış, hasta olmak ihtimali içinde karşılıklı saadetinizi sağlamak üzere burada bulunmamdır. Albay! Şimdilik açığa vurmak istemediğim birçok şeyden anlıyorum ki, kendinize karşı suç sayılacak derecede güvensizlik duymanıza rağmen, sevginiz temiz, hatta yücedir. Dövülmüş, hor görülmüş, ama yine de ortaçağ şövalyeleri gibi, şerefi uğrunda son damlasına kadar kanını dökmeye hazır olan ben, o genç kıza hakaret etmekle suçlandım! Şimdi de siz Foma Opiskin'in maruz kaldığı hakaretlere nasıl karşılık verdiğini görün!.. Bana elinizi uzatın albay.</p>

  <p class="normal">— Seve seve Foma! Mademki bu son derece asil insanın şerefi uğruna böyle bir açıklamada bulundun, elbette... Al elimi Foma, pişmanlığımı da beraber!..</p>

  <p class="normal">Dayım bunun nereye varacağını hiç düşünmeden, coşkuyla elini uzattı.</p>

  <p class="normal">Foma, etrafını saran bayanlar kalabalığını aralayarak Nastenka'ya hitap etti. Halsiz, ölgün bir sesle:</p>

  <p class="normal">— Siz de elinizi verin bana, dedi.</p>

  <p class="normal">Nastenka şaşırdı, bozuldu, ürkek bakışını Foma'ya dikti.</p>

  <p class="normal">Dayımın elini, elinde tutmaya devam eden Foma, tatlılıkla:</p>

  <p class="normal">— Gelin yavrum, gelin! diye ekledi. Bu, saadetiniz için gerekli bir şey...</p>

  <p class="normal">Mizinçikov:</p>

  <p class="normal">— Bu da nereden çıktı?.. diye mırıldandı.</p>

  <p class="normal">Nastya titreyerek, korka korka, ağır adımlarla Foma'ya yaklaştı, cesaretsizce elini uzattı. Foma kızın elini aldı, dayımın avucuna koydu; resmi bir tavırla:</p>

  <p class="normal">— Sizleri birleştiriyor ve kutsuyorum! dedi. Eğer kaderin yere vurduğu cefakâr bir adamın kutsaması sizin için faydalı olursa, bahtiyar olun! Foma Opiskin, hakaretlere böyle karşılık verir işte! Hurraa!..</p>

  <p class="normal">Şaşkınlığın sınırı yoktu. Bu öyle beklenmedik bir sonuç olmuştu ki, herkes donakaldı. General karısı, ağzı açık, Malaga şarabı şişesi elinde, olduğu yerde duruyordu. Perepelitsina sarardı, hırsından titremeye başladı. Dalkavuklar koltuklarında el çırpıp duruyorlardı.</p>

  <p class="normal">Dayım sarsıldı, bir şeyler söylemek istedi, ama söyleyemedi. Nastya'nın yüzü bir ölü gibi bembeyaz oldu. Ürkek bir tavırla, "Böyle şey olmaz," diye mırıldandı, ama artık olan olmuştu. Foma Fomiç'in hurrasına –doğrusunu söylemek gerekirse– herkesten önce Bahçeyev katıldı. Arkasından ben, benden sonra da hemen babasının boynuna atılan Saşenka'nın çıngıraklı sesi duyuldu. Arka arkaya İlyuşa, Yejevikin ve en sonra Mizinçikov birleştiler.</p>

  <p class="normal">Foma ikinci defa:</p>

  <p class="normal">— Hurraa!.. diye bağırdı. Hurraa!.. Şimdi, kalbimin çocukları, şu en şefkatli annenin karşısında diz çökün. Rızasını dileyin. Gerekirse, ben de yanınızda diz çökmeye hazırım.</p>

  <p class="normal">Dayımla Nastya, ürkmüş bir halde birbirlerinin yüzüne bakamıyorlardı. Başlarına ne geldiğini iyice anlamadan general karısının önünde diz çöktüler. Hepsi onları sardı. Ama ihtiyar kadın, taş kesilmiş gibi duruyor, ne yapması gerektiğini bilemiyordu. Foma burada da imdada yetişti. O da velinimetinin ayaklarına kapandı. Bu, kadının bütün endişelerini yok etmeye yetti. Sonunda gözyaşları arasında, razı olduğunu söyledi. Dayım ayağa kalktı, Foma'yı olanca kuvvetiyle bağrına bastı.</p>

  <p class="normal">— Foma, Foma...</p>

  <p class="normal">Lakin sesi kısıldı, devam edemedi.</p>

  <p class="normal">Bahçeyev:</p>

  <p class="normal">— Şampanya isteriz!.. Hurra!.. diye gürledi.</p>

  <p class="normal">Ama kendine gelen, durumu ve bunun neticelerini hemen kavrayan Perepelitsina söze karıştı:</p>

  <p class="normal">— Hayır efendim, şampanyanın sırası değil şimdi! Mum dikerek, ikonun karşısında dua etmek, sonra da bütün dindar insanlarda olduğu gibi, nişanlıları ikonla kutsamak gerek.</p>

  <p class="normal">Hepsi derhal bu akla uygun öğüdü yerine getirmek için ayağa kalktılar; dehşetli bir telaş başladı. Mum yakılacaktı. Bahçeyev bir sandalye alarak mumu ikonun önüne dikmek için üstüne çıktı. Ama altındaki sandalye çekmedi, Stepan Alekseyiç de küt diye aşağıya... Fakat düşmedi. Hiç kızmadan, saygı ile yerini Perepelitsina'ya bıraktı. Narin vücutlu Perepelitsina işi bir anda başardı; mum yandı. Rahibeyle dalkavuklar istavroz çıkararak yere kapanmaya başladılar.</p>

  <p class="normal">İsa'nın ikonunu duvardan indirdiler, general karısına verdiler. Dayımla Nastya tekrar diz çöktü, tören Perepelitsina'nın sofuca öğütleri arasına yapıldı. Nişanlıları ikide bir:</p>

  <p class="normal">— Annenizin ayaklarına da kapanın... İkonu da öpün... Annenizin elini de öpün!.. diye ikaz etti durdu.</p>

  <p class="normal">Nişanlılardan sonra Bay Bahçeyev de ikonu öpmeyi ödev bildi. O da generalin sayın karısının elini öptü. Taşkın bir sevinç içindeydi. Tekrar:</p>

  <p class="normal">— Hurra!.. diye bağırdı. Şimdi artık şampanyayı hak ettik...</p>

  <p class="normal">Zaten herkes seviniyordu. General karısı ağlıyordu, ama bu yaşlar artık sevinç gözyaşlarıydı. Foma'nın kutsadığı bu evlenme ona göre de uygun düşmüş, kutsallık kazanmıştı. Artık Foma Fomiç'in pek büyük bir şey yaptığını, bundan sonra ebedi olarak yanında kalacağını hissediyordu; bu en önemli nokta idi.</p>

  <p class="normal">Dalkavukların hepsi, hiç olmazsa görünüşte, topluluğun sevincine katılmaktaydılar. Dayım kâh annesinin önünde diz çökerek ellerini öpüyor, kâh beni, Bahçeyev'i, Mizinçikov'u, Yejevikin'i kucaklıyordu. İlyuşa'yı kollarının arasında almış, boğarcasına sıkıyordu..</p>

  <p class="normal">Saşa da Nastenka'yı kucaklayarak öpüyordu. Praskovya İlyiçna'nın iki gözü iki çeşmeydi. Bunun farkına varan Bay Bahçeyev ona sokuldu, elini öptü. İhtiyar Yejevikin, duygulanmış bir halde bir köşede ağlıyor, dünkü kareli mendiliyle gözlerini siliyordu. Öbür köşede de ağlamaklı olmuş Gavrila derin bir saygı ile Foma Fomiç'e bakıyordu. Falaley ise hüngür hüngür ağlıyor, herkesin yanına sokularak bir bir ellerini öpüyordu. Herkes hâlâ deminki heyecanın etkisi altındaydı. Kimse konuşmaya cesaret edemiyor, kimse ağzını açmıyordu. Sanki her şey söylenmiş bitmişti. Yalnız arada bir sevinçli nidalar duyulduğu oluyordu.</p>

  <p class="normal">Bu öyle ansızın, öyle çabucak oluvermişti ki, henüz kimse işi tam anlamıyla kavramış değildi. Yalnız Foma Fomiç tarafından başarılmış olması, meselenin önem ve kesinliği dikkati çeken noktalardı.</p>

  <p class="normal">Bu saadete kavuşma anından henüz beş dakika bile geçmeden, Tatyana İvanovna göründü. Yukarıda, odasında otururken, aşağıda geçen aşk ve evlenme işlerini bu kadar çabuk nasıl bir sezişle öğrenmişti acaba?</p>

  <p class="normal">Odaya neşe içinde, gözleri sevinç yaşlarıyla dolu, zarif bir tuvaletle (bir aralık üstünü değiştirmeği de becermiş!), adeta bir kuş hafifliğiyle girdi. Çığlıklar atarak Nastenka'nın boynuna atıldı.</p>

  <p class="normal">— Nastenka, Nastenka!.. Demek sen onu seviyordun da benim haberim yoktu ha!.. diye bağırdı. Tanrım! Birbirlerini seviyor, sessizce, gizli olarak ıstırap çekiyorlarmış... Takip ediliyorlarmış... Roman bu, roman!.. Kuzum Nastenka, doğrusunu söyle: Gerçekten mi seviyorsun bu çılgını?</p>

  <p class="normal">Nastya, cevap olarak, Tatyana İvanovna'yı öptü.</p>

  <p class="normal">— Aman Tanrım, ne enfes bir roman!..</p>

  <p class="normal">Tatyana İvanovna sevincinden ellerini çırpmaya başladı.</p>

  <p class="normal">— Bana bak Nastya, dedi. Beni dinle: Erkeklerin hepsi, ama hepsi nankördür, zalimdir, sevgimize layık değillerdir. Ama o, belki içlerinde en iyisidir.</p>

  <p class="normal">Sonra dayıma dönerek kolundan yakaladı.</p>

  <p class="normal">— Gel yanıma çılgın! diye bağırdı. Gerçekten mi âşıksın? Demek gerçekten sevebiliyorsun sen ha?.. Yüzüme bak; gözlerimin içine bakmanı istiyorum. Gözlerinin yalan söyleyip söylemediğini anlamak istiyorum. Hayır, hayır! Yalanı yok... İçlerinde aşk ışıldıyor. Ah ne kadar mutluyum! Nastenka canım, sana bir şey söyleyeceğim. Zengin değilsin, sana otuz bin ruble hediyem olsun... Tanrı aşkına kabul et! Bana lazım değil... Zaten bana daha pek çok kalıyor...</p>

  <p class="normal">Nastya'nın kabul etmek istemediğini görünce, ellerini sallayarak:</p>

  <p class="normal">— Hayır, hayır, hayır!.. diye bağırdı. Siz de susun Yegor İlyiç. Size ait değil bu. Hayır Nastya, bunu sana hediye etmeye zaten çoktandır karar vermiştim. Ama ilk aşkını bekliyordum. Saadetinizi göreceğim... Almazsan, beni gücendirirsin Nastya, ağlarım sonra!.. Hayır, hayır, hayır!..</p>

  <p class="normal">Tatyana İvanovna o kadar coşmuştu ki, hiç olmazsa o an için ona itiraz etmek imkânsızdı, hatta yazıktı da. Kimse kıyamadı, onu yatıştırmayı daha uygun bir zamana bıraktılar. O da general karısını, Perepelitsina'yı ve hepimizi öpmeye başladı. Bahçeyev, büyük bir saygı ile yanına sokularak elini öpme izni istedi.</p>

  <p class="normal">— Anacığım, iki gözüm! Şu deminki ahmaklığımı affet! Senin böyle altından bir kalbin olduğunu bilmiyordum.</p>

  <p class="normal">Tatyana İvanovna taşkın bir cilveyle Stepan Alekseyeviç'in burnuna eldiveniyle hafifçe vurdu.</p>

  <p class="normal">— Çılgın! Senin ne olduğunu bilmez miyim ben!.. diye cıvıldadı ve kabarık eteğini ona sürterek bir peri gibi uçtu gitti.</p>

  <p class="normal">Bahçeyev duygulanarak:</p>

  <p class="normal">— Çok saygıdeğer bir kız!.. dedi.</p>

  <p class="normal">Sonra gayet memnun, yüzüme bakarak, sanki bir sır söylüyormuş gibi fısıldadı:</p>

  <p class="normal">— Almanın burnunu da yapıştırdık...</p>

  <p class="normal">Şaşkınlıkla:</p>

  <p class="normal">— Ne burunu?.. Hangi Almanın?.. diye sordum.</p>

  <p class="normal">— Hani şu getirttiğim Alman. Alman karının elini öpüyor, öteki de mendiliyle gözyaşını siliyordu ya!.. Yevdokim dün onu tamir etti. Demin takipten döndüğümüz zaman eve bir atlı koşturdum. Birazdan gelirler... Enfes bir şey canım!</p>

  <p class="normal">Dayım çılgınca bir sevinç içinde:</p>

  <p class="normal">— Foma! Saadetimizi sağlayan sensin... diye bağırdı. Sana bunu ne ile ödeyeyim?</p>

  <p class="normal">Foma ekşi bir tavır takınarak:</p>

  <p class="normal">— Hiçbir şeyle albay, cevabını verdi. <span class="ideitalik">Benimle ilgilenmemeye devam</span> edin ve Foma'sız bahtiyar olmaya bakın.</p>

  <p class="normal">Genel taşkınlık arasında unutulmuş gibi olmasına gücenmişti galiba.</p>

  <p class="normal">Dayım:</p>

  <p class="normal">— Bu hep sevincimizden Foma! dedi. Ben nerede olduğumu bile unuttum kardeşim. Bana bak Foma, sana hakaret ettim. Bunu unutturmak için bütün ömrümü, bütün kanımı versem gene yetmez. Bu yüzden susuyor, özür dilemeye bile kalkmıyorum. Yalnız şunu bil ki, bir gün kafama, hayatıma ihtiyacın olursa, senin için bir uçuruma atlamam gerekirse, emret! O zaman göreceksin... Daha fazla söyleyecek değilim Foma.</p>

  <p class="normal">Dayım düşüncesini daha kuvvetli olarak anlatmanın imkânsızlığını belirtmek üzere elini salladı. Foma'ya minnet, yaş dolu gözlerle bakıyordu.</p>

  <p class="normal">Matmazel Perepelitsina da Foma'yı överek:</p>

  <p class="normal">— Böyle bir melektirler işte!.. diye cırladı.</p>

  <p class="normal">Saşenka da söze karıştı:</p>

  <p class="normal">— Evet, öyleymiş! Sizin bu kadar iyi bir adam olduğunuzu bilmiyordum Foma Fomiç. Size karşı saygısızlık ettim, beni affedin Foma Fomiç! Emin olunuz, bundan sonra sizi bütün kalbimle seveceğim. Bilseniz, şimdi bile size öyle saygı besliyorum ki!</p>

  <p class="normal">Bu defa da Bahçeyev atıldı:</p>

  <p class="normal">— Öyle Foma! Benim gibi bir aptalın da kusuruna bakma! Seni tanımıyormuşum. Sen sadece bilgin değil, bir kahramanmışsın da Foma Fomiç! Bütün evim emrindedir. Ama en iyisi öbür gün, sayın ev sahibi bayanla ve nişanlılarla birlikte bize gelin. Hep birlikte gelin canım! Öyle bir yemek yiyeceğiz ki, övünmek gibi olmasın, ama sofrada kuş sütünden başka her şeyi bulunduracağım. Bunu yapmaya ahdettim!</p>

  <p class="normal">Bütün bu sevgi gösterileri arasında Nastenka da Foma Fomiç'e yaklaştı, uzun laf etmeden boynuna sarılarak öptü.</p>

  <p class="normal">— Foma Fomiç, siz bizim velinimetimizsiniz, dedi. Bizim için o kadar çok şey yaptınız ki, nasıl ödeyeceğimi bilemiyorum. Yalnız şunu söyleyeyim; bundan sonra sizin en saygılı, en şefkatli kardeşiniz olacağım.</p>

  <p class="normal">Sözlerini bitirmedi, gözyaşları arasında boğuldu. Foma onu alnından öptü, onun da gözleri yaşarmıştı.</p>

  <p class="normal">— Çocuklar, kalbimin çocukları! dedi. Mutlu olun, ömrünüz uzun olsun! Arada bir, saadet anlarınızda, bu zavallı kovulmuş adamı da hatırlayın. Bana gelince... Her şeyden önce şunu söyleyeyim ki, belki de felaket erdemin anasıdır. Bunu galiba hoppa olmakla beraber, bazen dolgun düşünceleri de bulunan yazar Gogol söylemişti. Kovulmak bir felakettir... Sopam elimde, yeryüzünü dolaşacağım ve kim bilir, belki bu felaketler beni daha da erdemli yapacaktır, işte bu düşünce beni avunduran tek nokta oluyor.</p>

  <p class="normal">Dayım korku ile:</p>

  <p class="normal">— Ama nereye gideceksin Foma? diye bağırdı.</p>

  <p class="normal">Hepsi telaşla Foma'yı sardılar. Foma, büyük bir vakarla:</p>

  <p class="normal">— Deminki hareketinizden sonra evinizde kalabilir miyim albay? dedi.</p>

  <p class="normal">Ama etraftakilerin bağrışmaları sözünü bitirmesine engel oldu. Foma Fomiç'i koltuğa oturttular, yalvardılar, ağladılar, daha bilmem neler yaptılar. Elbette onun "bu evden" çıkıp gitmek düşüncesi ne şimdi, ne demin, ne de dün veya bostanda toprak kazdığı gün aklından bile geçmiyordu. İçten duydukları bir saygı ile ayaklarına kapanarak onu alıkoyacaklarını biliyordu. Hele şimdi, hepsine saadet sağladıktan, herkesi kendisine yeniden inandırdıktan sonra!.. Hepsi onu baştacı etmişlerdi, bunu kendileri için şeref, saadet sayıyorlardı. Ama ihtimal, demin fırtınadan korkarak tabansızca yoldan dönmesi Foma'nın onuruna dokunmuştu. Bu da onu yeni bir kahramanlık taslamaya kışkırtıyordu. İşin en önemli tarafı, önüne çıkan böyle nazlanıp kırıtma, uzun boylu konuşma, gevezelik etme, kendini övme fırsatını kaçıramazdı doğrusu. Kaçırmadı da. Onu bırakmak istemeyenlerin elinden kurtulmaya çalışıyor, sopasını istiyor, özgürlüğünü geri vermeleri için yalvarıyordu. Gözünün gördüğü yere gidecekti; "bu evde" şerefi iki paralık olmuş, dayak yemişti... Buraya ancak herkese saadet sağlamak için gelmişti. Nihayet, "nankörlerin evinde kalarak, yağı bol, ama terbiyesi dayakla yapılmış bir şçi'yi<sup class="calibre2"><a href="Stepancikovo_Koyu_split_023.html#footnote-100-53" id="footnote-100-53-backlink">[53]</a></sup> nasıl olur da yiyebilirdi?.." Sonunda ısrarı bıraktı, onu yine koltuğa oturttular. Ama çenesi açılmıştı bir kere...</p>

  <p class="normal">Bağırırcasına:</p>

  <p class="normal">— Bana burada hakaret etmediler mi, dillerini çıkarıp alay etmediler mi? diye soruyordu. Bizzat siz albay, sokak çocukları gibi bana her zaman nanik yapmıyor muydunuz? Evet albay, bu benzetme üzerinde ısrarla duruyorum. Gerçekte bunu fiilen yapmadınız, ama manevi naniklerinizi inkâr etmezsiniz sanırım. Manevi nanikler de bazen maddilerden daha ağırdır. Dayaktan bahsetmiyorum artık...</p>

  <p class="normal">Dayım:</p>

  <p class="normal">— Foma, Foma!.. diye bağırdı. Bunu hatırlatarak mahvediyorsun beni. Sana söyledim ya, bu hakareti temizlemek için bütün hayatımı versem az gelir. Âlicenap ol! Unut, affet ve saadetimizi görmek için aramızda kal! Bunlar hep senin eserin Foma...</p>

  <p class="normal">Foma boyuna bağırıyordu:</p>

  <p class="normal">— ...Sevmek, insanoğlunu sevmek istiyorum. Ama engel oluyorlar, vermiyorlar bana! Verin, bana bir insan verin de seveyim onu... Nerede o insan? Nereye saklandı? Diogenes'in feneriyle aradığı gibi, ben de hayatım boyunca onu arıyor, bulamıyor, bulamayınca da kimseyi sevemiyorum. Yazıklar olsun beni insan düşmanı yapana!.. "Bir insan verin ki seveyim," diye bağırırken, burnuma Falaley'i dayıyorlar. Falaley'i mi seveyim?.. Falaley'i sevmek istiyor muyum bakalım! Hem de istesem bile sevebilir miyim Falaley'i? Hayır. Niçin?.. Çünkü o, Falaley'dir. Niçin insanları sevmiyorum ben? Çünkü dünyadaki herkes ya Falaley, yahut da bir benzeri. Falaley'i istemem, nefret ediyorum Falaley'den, üstüne tükürüyorum... Ezeceğim Falaley'i!.. İkisinden birini sevmek gerekseydi, Asmodey'i<sup class="calibre2"><a href="Stepancikovo_Koyu_split_023.html#footnote-100-54" id="footnote-100-54-backlink">[54]</a></sup> severdim de Falaley'i yine istemezdim. Gel, gel buraya celladım, gel!..</p>

  <p class="normal">Foma Fomiç, birden Falaley'e döndü. Falaley o sırada gayet masum bir tavırla parmak uçlarında yükselerek Foma Fomiç'i saran kalabalığın üstünden ona bakıyordu.</p>

  <p class="normal">— Gel buraya!</p>

  <p class="normal">Foma bağırıyor, korkudan sersemleşmiş Falaley'i eliyle kendine doğru çekiyordu.</p>

  <p class="normal">— Size şimdi ispat edeceğim albay; alaylarınıza, naniklerinize ait sözlerimin doğruluğunu ispat edeceğim. Söyle Falaley, doğru söyle: Bu gece rüyada ne gördün, işte albay, şimdi eserinizi göreceksiniz. Hadi söyle Falaley!</p>

  <p class="normal">Korkudan tir tir titreyen zavallı çocuk, ümitsizlik dolu bakışlarını etrafta gezdiriyor, birinden yardım bekliyordu. Ama hepsi yalnız ürkerek, korku ile onun cevabını bekliyorlardı.</p>

  <p class="normal">— Hadi Falaley, bekliyorum.</p>

  <p class="normal">Falaley, cevap verecek yerde yüzünü ekşitti, ağzını büzdü ve bir dananın böğürmesi gibi ağlamaya başladı.</p>

  <p class="normal">— İnadını görüyor musunuz albay. Bu halin doğal olması mümkün mü hiç?.. Son defa soruyorum sana Falaley, söyle, bu gece rüyanda ne gördün?</p>

  <p class="normal">— Şeyi...</p>

  <p class="normal">Bahçeyev:</p>

  <p class="normal">— Beni gördüğünü söyle, diye akıl verdi.</p>

  <p class="normal">Öbür kulağına öğütleyen Yejevikin:</p>

  <p class="normal">— "Faziletlerinize ait bir rüya gördüm" de! diye fısıldadı.</p>

  <p class="normal">Falaley sadece etrafa bakmıyordu. Sonunda:</p>

  <p class="normal">— Si... sizin... fazi... beyaz öküzü gördüm!.. diye mırıldandı ve hüngür hüngür ağlamaya devam etti.</p>

  <p class="normal">Herkesin ağzından bir hayret çığlığı çıktı. Ama Foma Fomiç'in üstünde umulmadık bir iyilik vardı.</p>

  <p class="normal">— Hiç olmazsa içten olduğunu görüyorum Falaley, dedi. Başkalarında göremediğim içtenliği... Tanrı affetsin seni! Tanrı senin de, başkalarının da cezasını verir. Yok, özellikle yapmıyorsan, içtenliğini takdir ediyorum. Zira senin gibi aşağı bir mahluku bile bir Tanrı kulu olarak görmek âdetimdir. Seni affediyorum Falaley!.. Sarılın bana çocuklar, kalıyorum!</p>

  <p class="normal">Hepsi sevinç içinde:</p>

  <p class="normal">— Kalıyor, kalıyor!.. diye bağrıştılar.</p>

  <p class="normal">— Kalıyor ve affediyorum. Albay, Falaley'e mükâfat olarak bir şeker verin. Herkesin mutlu olduğu günde onun da yüzü gülsün.</p>

  <p class="normal">Elbette bu âlicenaplığı da hayrete değer buldular. Böyle bir anda Falaley gibi birini bu kadar düşünmek!..</p>

  <p class="normal">Dayım hemen şeker vermek emrini yerine getirmek için koştu. Derhal –Tanrı bilir nereden– Praskovya İlyiniçna'nın elinde bir gümüş şekerlik peyda oldu. Dayım titreyen eliyle içinden önce iki, sonra üç parça şeker aldı, düşürdü, sonra heyecanından bir şey beceremeyeceğini görünce:</p>

  <p class="normal">— Adam sen de!.. Böyle bir günde... Tut bakayım. Falaley! diye bağırdı, bütün şekerliği koynuna boşalttı.</p>

  <p class="normal">Sonra öğüt verir gibi:</p>

  <p class="normal">— Bu sana içtenliğin için... diye ekledi. Birdenbire kapıda beliren Vidopliyasov haber verdi:</p>

  <p class="normal">— Bay Korovkin!</p>

  <p class="normal">Ufak bir telaşlanma oldu. Korovkin'in ziyaretinin yersiz kaçtığı belliydi. Herkes soran bakışlarını dayıma dikti. Dayım biraz şaşırarak:</p>

  <p class="normal">— Korovkin mi?.. dedi.</p>

  <p class="normal">Sonra Foma'ya korka korka bakarak:</p>

  <p class="normal">— Elbette çok memnunum ama; dedi, böyle bir zamanda nasıl kabul etmeli onu? Ne dersin Foma?</p>

  <p class="normal">Foma, hep o babacan tavırla konuşuyordu:</p>

  <p class="normal">— Hayhay, çağırın Korovkin'i. Varsın o da herkesin saadetine ortak olsun!</p>

  <p class="normal">Kısacası, Foma Fomiç'in keyfine, neşesine diyecek yoktu.</p>

  <p class="normal">Vidopliyasov:</p>

  <p class="normal">— Haddim olmayarak şunu söyleyeyim ki, dedi, Bay Korovkin uygunsuz bir haldedirler.</p>

  <p class="normal">Dayım:</p>

  <p class="normal">— Uygunsuz bir halde mi? O da ne demek?.. Neler uyduruyorsun sen! diye bağırdı.</p>

  <p class="normal">— Evet efendimiz. Şu anda kendileri pek ayık değillerdir.</p>

  <p class="normal">Dayımın kızarıp bozaracağı, korkarak fena halde utanacağı kadar zaman geçmeden, bilmece kendiliğinden çözüldü. Kapıda bizzat Korovkin göründü. Vidopliyasov'u eliyle beriye iterek, hayret içinde kalan meclisin önünde dikildi.</p>

  <p class="normal">Bu, pek uzun boylu olmayan, tıknazca, kırk yaşlarında bir adamdı. Koyu, kırçıl saçları alabros kesilmişti. Mor kırmızı yüzü toparlaktı. Küçük gözleri kan çanağına dönmüştü. Tüylü, uzun, boyundan kopçayla iliklenen bir kravat takıyordu.. Üstünde son derece hırpalanmış, yer yer tüyler, kuru otlar yapışmış ve koltukaltı patlamış bir frak bir <span class="ideitalik">pantolon impossible</span><sup class="calibre2"><a href="Stepancikovo_Koyu_split_023.html#footnote-100-55" id="footnote-100-55-backlink">[55]</a></sup> giymişti. Havaya doğru uzattığı elinde gayet yağlı bir kasket tutuyordu.</p>

  <p class="normal">Bu zat adamakıllı sarhoştu. Odanın ortasına gelince sendeledi, tam bir sarhoş dalgınlığı içinde sallanarak durdu. Sonra ağır ağır ağzını yayarak sırıttı.</p>

  <p class="normal">— Kusuruma bakmayın baylar, dedi. Ben şeyim... (Parmaklarıyla kravatına bir fiske vurdu...)<sup class="calibre2"><a href="Stepancikovo_Koyu_split_023.html#footnote-100-56" id="footnote-100-56-backlink">[56]</a></sup> tamamım!..</p>

  <p class="normal">General karısı, hemen gururu incinmiş bir insan tavrı takındı. Foma, oturduğu koltukta eksantrik misafiri alaylı bir bakışla süzüyordu. Bahçeyev ona hem hayretle, hem de biraz halden anlar gibi bakıyordu. Dayımın mahcupluğu tarif edilecek gibi değildi. Korovkin hesabına için için üzülüyordu.</p>

  <p class="normal">— Korovkin, diye söze başladı. Bana bakın...</p>

  <p class="normal">Ama Korovkin sözünü kesti:</p>

  <p class="normal">— Atande!..<sup class="calibre2"><a href="Stepancikovo_Koyu_split_023.html#footnote-100-57" id="footnote-100-57-backlink">[57]</a></sup> Önce kendimi takdim edeyim. Ben tabiatın kucağında yetişmiş bir adamım. Aa, bu da ne?.. Burada bayanlar da var!</p>

  <p class="normal">Sonra çapkın bir gülümseyişle:</p>

  <p class="normal">— Kerata, bayanlar da olduğunu niye söylemedin bana? diye dayıma çıkıştı. Ama zararı yok... Aldırma!.. Latif cinse de takdim ederiz kendimizi.</p>

  <p class="normal">Korovkin güçlükle konuşarak ve her sözünde bataklığa saplanır gibi duraksayarak:</p>

  <p class="normal">— Güzel bayanlar! diye söze başladı. Karşınızda gördüğünüz öyle kara bahtlı bir adam ki... falan filan... Ötesi söylenmez artık. Hey mızıkacılar, polka!..</p>

  <p class="normal">Mizinçikov sükûnetle Korovkin'e yaklaştı.</p>

  <p class="normal">— Biraz yatmak istemez misiniz? diye sordu.</p>

  <p class="normal">— Yatmak mı? Ama siz bana hakaret ediyorsunuz.</p>

  <p class="normal">— Asla! Yolculuktan sonra iyi gelir de...</p>

  <p class="normal">Korovkin öfke ile:</p>

  <p class="normal">— Hayır! dedi. Yoksa beni sarhoş mu sanıyorsun? Hiç de değilim... Nerede yatıracaktınız beni?</p>

  <p class="normal">— Buyurun göstereyim.</p>

  <p class="normal">— Nereye? Samanlığa mı?.. Yağma yok dostum! Yattık orada! Ama yine de götür... İyi adamla insan nereye olsa gider... Yastık da istemem: Asker adam yastık kullanmaz. Sen bana bir sedircik uyduruver kardeş, sedir yeter bana.</p>

  <p class="normal">Biraz durduktan sonra:</p>

  <p class="normal">— Bana bak, sen cana yakın bir çocuğa benziyorsun, diye ekledi. Bana bir de şey uyduruver... Şey, anlıyor musun? Bir tanecik rom, kafam yerine gelsin diye... o kadar. Yani tek bir kadehçik!</p>

  <p class="normal">Mizinçikov:</p>

  <p class="normal">— Peki, peki! cevabını verdi.</p>

  <p class="normal">— Mükemmel!.. Ama dur, vedalaşmak lazım. <span class="ideitalik">Adieu mesdames ve mesdemoiselles</span>!.. Diyebilirim ki... yaktınız beni... Eh, bırakalım bunları... Sonra anlaşırız... Ama başlayacağı zaman uyandırırsın beni... yahut da başlamaya beş dakika kala. Sakın bensiz başlamasınlar! Duydunuz mu? Başlamasınlar!</p>

  <p class="normal">Neşeyle, Bay Mizinçikov'un arkasından yürüdü.</p>

  <p class="normal">Herkes susuyordu. Şaşkınlık hâlâ devam ediyordu. Sonunda Foma, konuşmadan, kıskıs gülmeye başladı. Gülüşü hızlandı, kahkaha halini aldı. Bunu görünce, yüzü gururu incinmiş bir adamın yüzündeki ifadeyi almakla beraber general karısı da neşelendi. Her taraftan zapt edilemeyen gülmeler işitilmeye başladı.</p>

  <p class="normal">Dayım kızarmış, neredeyse gözlerinden yaş fışkıracak bir halde şaşkın şaşkın duruyordu. Ağzını açamayacak kadar bitkin görünüyordu.</p>

  <p class="normal">— Aman Tanrım!.. diyebildi. Kimin aklına gelirdi bu!.. Ama bu da herkesin başına gelebilecek bir hal. Seni temin ederim Foma, son derece namuslu, asil, hatta olağanüstü okumuş bir adam! Bak, göreceksin Foma.</p>

  <p class="normal">Katılasıya gülen Foma:</p>

  <p class="normal">— Görüyorum efendim, görüyorum! cevabını verdi. Olağanüstü okumuş, tam okumuş adam işte!..</p>

  <p class="normal">Yejevikin yavaşça:</p>

  <p class="normal">— Demiryollarından öyle bahsediyor ki!.. diye mırıldandı.</p>

  <p class="normal">Dayım:</p>

  <p class="normal">— Foma!.. diye bağırdı.</p>

  <p class="normal">Sesi kahkahalar arasında duyulmadı. Hele Foma Fomiç katılıyordu gülmekten. Bunu görünce dayım da gülmeye başladı. Neşeyle:</p>

  <p class="normal">— Ne yapalım, olan oldu! dedi. Sen âlicenapsın Foma. Yüksek bir kalbin var. Saadetimi kuran sensin... Korovkin'in suçunu da bağışlarsın!</p>

  <p class="normal">Gülmeyen yalnız Nastenka idi. Sevgi dolu gözlerle nişanlısına bakıyor, sanki:</p>

  <p class="normal">"Ne kadar güzel, ne kadar iyi bir adamsın!" demek istiyordu. "Ne kadar akıllısın ve seni ne kadar çok seviyorum!.."</p>
</body>
</html>