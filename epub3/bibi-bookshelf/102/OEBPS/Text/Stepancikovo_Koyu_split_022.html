<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20">VI<br class="chapter"/>
  Son Söz</h2>

  <p class="normal">Foma tam, sarsılmaz bir zafer kazanmıştı. Gerçekten, onsuz hiçbir şey yapılamayacaktı. Geçen olaylar bu konuda en ufak şüpheye veya itiraza imkân bırakmayacak gibiydi. İhya ettiği çiftin Foma'ya duyduğu minnet sınırsızdı.</p>

  <p class="normal">Foma'nın evlenmelerine hangi şartlar altında razı olduğuna ufak bir imada bulunur bulunmaz, dayımla Nastenka hemen ağzımı kapattılar. Saşenka:</p>

  <p class="normal">— İyi adamdır, çok iyidir Foma Fomiç! Ona yünden bir yastık işleyeceğim!.. diye bağırıp duruyordu. Hatta katı yürekliliğimi yuzüme vurarak beni utandırdı.</p>

  <p class="normal">Düşüncesini kökünden değiştiren Bahçeyev'in yanında Foma Fomiç hakkında tek bir kötü söz etseydim, beni kendi eliyle boğardı sanırdım. Foma'nın arkasında sadık köpek gibi geziyor, yüzüne derin bir saygı ile bakıyordu. Her lafının sonuna, "Son derece asil adamsın Foma! Bilgin adamsın Foma," sözlerini ekliyordu.</p>

  <p class="normal">Yejevikin'e gelince, sevincinden uçuyordu, ihtiyar, Yegor İlyiç'in Nastenka'ya abayı yaktığının çoktan farkındaydı zaten. O zamandan beri gece gündüz, kızını ona vermeyi kuruyordu. Bu işi adamakıllı benimsemiş, olması için bütün kuvvetiyle çalışmıştı, ama tam bir imkânsızlık karşısında vazgeçmişti. Oysa Foma, bu işi hemen halledivermişti. Bununla beraber ihtiyar, bütün hayranlığına rağmen, Foma Fomiç'in içini gayet iyi biliyordu.</p>

  <p class="normal">Sözün kısası, Foma Fomiç'in bu evdeki hâkimiyetinin söz götürmeyeceği, baskısının da sınırı olmayacağı belliydi.</p>

  <p class="normal">En sevimsiz, en şımarık adamlar bile, isteklerinin yerine getirilmesiyle, hiç olmazsa bir zaman için uslanırlar; bunu herkes bilir. Foma Fomiç ise tersine, başarı kazandıkça aptallaşıyor, büsbütün burnu büyüyordu.</p>

  <p class="normal">Yemeğe yakın, çamaşırını, üstünü başını değiştirerek, koltuğuna oturdu, dayımı çağırdı. Sonra bütün ailenin huzurunda ona yeni öğütler vermeye koyuldu.</p>

  <p class="normal">— Albay! dedi. Resmi bir evlenme yapmak üzeresiniz. Üzerinize aldığınız ödev... vesaire, vesaire...</p>

  <p class="normal">Böylelikle, "Journal des Debats" gazetesinin en ufak punto ile basılmış on sayfasını dolduracak kadar konuştu, konuştu. Söyledikleri de tamamıyla saçma şeylerdi. Bir kere içinde, albayın üzerine aldığı ödevle ilgili tek bir nokta yoktu. Bu konuşma yalnızca Foma Fomiç'in zekâsına, uysallığına, mertliğine ve tokgözlülüğüne en arsızca övgülerle doluydu.</p>

  <p class="normal">Herkesin karnı açtı, herkes yemeği düşünüyordu. Bununla beraber hiç kimse ses çıkarmıyordu. Bütün bu saçmaları derin bir saygı ile sonuna kadar dinlediler. Bahçeyev bile, ona azap veren iştahına rağmen, saygı ile kıpırdanmadan oturdu.</p>

  <p class="normal">Belagatli konuşmasının verdiği zevk içinde Foma Fomiç adamakıllı neşelenmişti. Hatta sofrada, geçen olayların şerefine kadeh kaldıra kaldıra iyice sarhoş da oldu. Şakalar etmeye, nükteler savurmaya başladı. Bunlar tabii hep yeni nişanlılarla ilgili şeylerdi. Herkes gülüyor, alkışlıyordu. Ama şakaların bazısı o kadar kaba, açık saçıktı ki, Bahçeyev bile utandı. Sonunda Nastenka sofradan kalkarak kaçtı. Bu Foma Fomiç'in son derece hoşuna gitti. Bununla beraber hemen durumu kurtardı. Kuvvetli bir ifadeyle, Nastenka'nın meziyetlerini belirtti, sofrada bulunmayan nişanlının sağlığına kadeh kaldırdı.</p>

  <p class="normal">Bir dakika önce utanç içinde azap çeken dayım, şimdi neredeyse Foma Fomiç'in boynuna atılacaktı. Nişanlılara gelince, onlar birbirlerinden, saadetlerinden bayağı utanıyor gibiydiler. Nişan töreninden sonra birbirlerine tek söz söylemedikleri gibi, göz göze gelmekten kaçındıklarını fark etmiştim.</p>

  <p class="normal">Sofradan kalktıktan sonra, dayım birdenbire ortadan kayboldu. Onu ararken, tesadüfen taraçaya çıktım. Orada, çakır keyif bir halde, koltukta kahvesini içerek nutuk atan Foma Fomiç'le karşılaştım. Yanında yalnız Yejevikin, Bahçeyev ve Mizinçikov vardı. Dinlemek için ben de durdum.</p>

  <p class="normal">Foma, bağırarak:</p>

  <p class="normal">— Niçin, diyordu; niçin inançlarımın uğrana ateşe atılmaya bile hazırım? Niçin hiçbiriniz kendinizi ateşe atamazsınız? Niçin, niçin?</p>

  <p class="normal">Yejevikin:</p>

  <p class="normal">— Ateşe atılmak lüzumsuz şeydir de ondan Foma Fomiç; diye takıldı. Ne faydası var sanki! Evvela, insanın canı acır, sonra da yanmakla elinize ne geçecek?</p>

  <p class="normal">— Ne mi geçecek? Arkamda asil küller bırakacağım. Ama sen anlayamazsın ki, takdir edemezsin ki beni!.. Sizin için Sezarlardan, Makedonyalı İskenderlerden başka büyük adam yok. Halbuki ne yaptılar şu Sezarlarınız? Kimi mutlu ettiler? Ya şu meşhur Makedonyalı İskender'in yaptığı ne ki?.. Bütün dünyayı fethetmiş!.. Bana da o kadar insanı versinler, ben de fethederim; bunu sen de yaparsın, bu da... Ama öte yandan erdem sahibi bir adamı, Klitos'u öldürdü. Halbuki ben erdemli Klitos'u öldürmedim. Yumurcak! Kerata!.. Dünya tarihinde övmek değil, ona sopa atmak gerekti. Onunla birlikte Sezar'a da...</p>

  <p class="normal">— Bari Sezar'a merhamet edin Foma Fomiç!..</p>

  <p class="normal">Foma:</p>

  <p class="normal">— O ahmağa da merhamet etmeyeceğim!.. diye bağırdı.</p>

  <p class="normal">Kafası dumanlanmış Bahçeyev de coşkuyla sözünü onayladı:</p>

  <p class="normal">— Etme canım. Neden merhamet edecekmişsin onlara? Hepsi de zirzop, dönek herifler... Demin bir tanesi burs vererek öğrenci okutmaktan bahsediyordu. Burs da neymiş? Şeytan bilir ne olduğunu... Bahse girerim ki, yeni bir kepazeliktir. Ya öbürünün biraz önce yaptığı... Kibar bir toplulukta yalpa vuruyor, rom istiyor! Bence insan içmeli, ama böyle değil... İç, az ara ver, sonra yine zıkkımlan, bu olmaz ki... Yok efendim hiç merhamet etmemeli onlara. Bunların hepsi dalavereci herifler! Bilgin yalnız sensin Foma!</p>

  <p class="normal">Bahçeyev birinden hazzetti mi, artık tam olarak, hiç düşünmeden ona bağlanıyordu.</p>

  <p class="normal">Dayımı havuzun yanında, bahçenin en uzak, tenha bir köşesinde buldum. Nastenka ile beraberdi. Nastenka beni görünce, suçüstü yakalanmış gibi hemen yeşilliklerin arasına dalıp kaçtı. Dayım parlayan yüzüyle bana doğru yürüdü. Gözlerinde sevinç yaşları parıldıyordu. İki elimi elleri arasına alarak kuvvetlice sıktı.</p>

  <p class="normal">— Canım kardeşim! dedi. Saadetime hâlâ inanamıyorum. Nastya da öyle... Sadece hayret ediyor, Tanrı'ya bizi bugüne ulaştırdığı için şükrediyoruz. Ağladı şimdi o... İnanır mısın, ben de hâlâ kendime gelemedim, şaşırdım; inanamıyorum bir türlü, inanamıyorum! Neden oldu bu bana? Niçin? Ne yaptım, nasıl oldu da hak edebildim bunları?..</p>

  <p class="normal">Coşku içinde:</p>

  <p class="normal">— Eğer ortada hak sahibi olması gereken biri varsa, o yalnızca sizsiniz dayıcığım, dedim. Sizin gibi namuslu, mükemmel, iyi kalpli bir adamı hiç görmemiştim...</p>

  <p class="normal">Esefleniyormuş gibi:</p>

  <p class="normal">— Yok Seryoja, hayır! Bu kadarı da fazla. Bu derece iyi olmamız da fena (yani kendimden bahsediyorum). Çünkü iyi olduğumuz zaman hoşuz, ama kötü zamanımızda da yanımıza yaklaşmasınlar! İşte şimdi Nastya ile bundan bahsediyorduk. Foma'yı şimdiye kadar da son derece takdir ediyordum; ama inanır mısın, seni onun mükemmelliğine ikna etmeye çalıştığım halde, ona ancak bugün tam olarak inandım. Hatta dün böyle bir hediyeyi reddettikten sonra bile inanmamıştım. Bunu utanarak söylüyorum. Deminki sahneyi hatırladıkça yüreğim eziliyor. Ama kendime hâkim değildim. Nastya için söylediklerini duyduğum zaman kalbimi bir şey deşiyor gibi oldu. Farkında olmadan bir kaplan gibi hareket ettim.</p>

  <p class="normal">— Ne olacak dayı, hareketiniz belki de çok doğaldı.</p>

  <p class="normal">Dayım ellerini salladı.</p>

  <p class="normal">— Yok, yok! Öyle deme kardeşim; buna sırf tabiatımın bozuk, son derece zevkine düşkün, yalnız kendini düşünen, sadece kendi isteklerinin yerine getirilmesine çalışan bir adam olmam sebeptir. Foma da öyle söylüyor...</p>

  <p class="normal">Buna ne denebilirdi artık!..</p>

  <p class="normal">Dayım duygulanmış bir halde devam etti:</p>

  <p class="normal">— Bilmezsin Seryoja, ben kaç kereler hırçınlaştım, merhametsiz, haksız, kibirli oldum. Hem yalnız Foma'ya karşı değil! Bütün bunlar durup dururken, hatırıma geldi. Şimdiye kadar bu büyük saadeti hak edecek hiçbir şey yapmadığım için adeta utandım. Nastya da demin aynı şeyi söyledi. Halbuki onun nasıl olur da günahları bulunabilir, aklım almadı; insan değil, melek o! Dedi ki, Tanrı'ya çok büyük borcumuz varmış. Bundan sonra iyi olmaya, hep hayırlı, sevaplı işler yapmaya gayret etmeliymişiz... Onun bunu ne kadar coşkulu, ne kadar güzel söylediğini duysaydın bir! Tanrım, ne kızdır bu!..</p>

  <p class="normal">Heyecan içinde durdu. Biraz sonra devam etti:</p>

  <p class="normal">— Şöyle bir karar verdik kardeşim: Foma'ya, anneme ve Tatyana İvanovna'ya en büyük özenle bakacağız. Hele şu Tatyana İvanovna... Ne yüksek ruhlu insan! Ah, herkese karşı ne çok suçum var benim! Ama hele şimdi biri Tatyana İvanovna'ya fenalık etmeye kalkışsın!.. O zaman artık... Neyse... Mizinçikov'a da bir şey yapalım.</p>

  <p class="normal">— Evet dayıcığım, ben de Tatyana İvanovna hakkındaki düşüncemi değiştirdim. Doğrusu hem saygıya, hem de merhamete layık.</p>

  <p class="normal">Dayım coşkunlukla sözüne devam etti:</p>

  <p class="normal">— Öyledir, öyle! Saygıya layık. Mesela Korovkin...</p>

  <p class="normal">Ürkek bir bakışla yüzüme baktı.</p>

  <p class="normal">— İhtimal onunla alay ediyorsun. Zaten demin hepimiz güldük. Halbuki bu belki de affedilmez bir şey oldu. Belki o da mükemmel, çok iyi kalpli bir adamdır. Ama kader işte... Başına felaketler gelmiş... Sen inanmazsın, ama belki de böyledir.</p>

  <p class="normal">— Aman dayıcığım, niçin inanmayayım?</p>

  <p class="normal">Ben de son derece düşmüş bir adamda bile yüksek, insani duyguların kalabileceğinden, bize kapalı olan ruhunun derinliğinden, düşenleri hor görmemek gerektiğinden bahsettim durdum. Tam tersine, bunları arayıp bularak, kendilerine elimizi uzatmamızın, onları kurtarmamızın doğru olduğunu söyledim. Mevcut iyilik ve ahlak ölçülerinin yanlış olduğunu vesaire vesaire anlattım durdum... Kısacası o kadar alevlendim ki, natüralizm okulundan bile söz açtım. Sonunda da: "Hataların karanlığından sıyrılırken aydınlığa kavuştum"<sup class="calibre2"><a href="Stepancikovo_Koyu_split_023.html#footnote-100-58" id="footnote-100-58-backlink">[58]</a></sup> diye başlayan şiiri okudum.</p>

  <p class="normal">Bu dayımın son derece hoşuna gitti.</p>

  <p class="normal">— Dostum, dedi. Sen beni iyi anlıyorsun. Hatta kafamdan geçenleri benden daha iyi ifade ettin. Tam böyledir işte, tam dediğin gibi! Tanrım niçin insanlar fena olurlar? Niçin ben iyi olmanın bu kadar tatlı olduğunu bilirken, sık sık kötü oluyorum?.. demin Nastya da kendisi için aynı şeyi söyledi.</p>

  <p class="normal">Dayım etrafa bakınarak:</p>

  <p class="normal">— Şu yerin güzelliğine bak, dedi. Ne güzel tabiat! Ya manzara... Şu ağaca bak: Gövdesi, insanın kucaklayacağı kadar kalın. Özüne, yapraklarına bak! Güneşe bak!.. Yağmurdan sonra her şey nasıl yıkandı, ne kadar neşelendi. Şöyle bir düşünürsen, belki ağaçların da kendilerine göre anladıkları vardır, belki onlar da duyuyor, hayattan zevk alıyorlardır... Öyle değil mi ama? Ne dersin?</p>

  <p class="normal">— Olabilir dayıcığım, ama tabii kendilerine göre...</p>

  <p class="normal">— Elbette kendilerine göre... Hay yaradana kurban olayım! Sen bu bahçeyi, küçükken burada nasıl koşup oynadığını herhalde hatırlarsın Seryoja?</p>

  <p class="normal">Sonra yüzünde sonsuz bir sevgi, saadet ifadesiyle bana bakarak:</p>

  <p class="normal">— Ben de küçüklüğünü hatırlıyorum, diye ekledi. Seni yalnız başına havuzun yanına bırakmıyorduk. Bir akşam, hatırlıyor musun, rahmetlik Katya seni yanına çağırıp sevmeye başlamıştı. Sen de ondan önce bahçede koşmuş, yorulmuş, kızarmıştın, sarı saçların bukle bukleydi... Karım bunlarla oynadı, oynadı, sonra da, "Öksüz yavrucuğu bize aldın da ne iyi ettin!" dedi. Bunu hatırlıyor musun?</p>

  <p class="normal">— Hatırlar gibi oluyorum dayıcığım...</p>

  <p class="normal">— Yeni yeni akşam oluyordu. Güneş ikinizi de aydınlatıyordu. Ben köşede oturuyor, hem pipomu içiyor, hem sizleri seyrediyordum.</p>

  <p class="normal">Dayım gözyaşlarını zapt etmeye çalışarak, titrek, alçak bir sesle:</p>

  <p class="normal">— Her ay şehre gider, mezarını ziyaret ederim Seryoja, dedi. Bunu Nastya ile de konuştuk. Bundan sonra birlikte gideceğimizi söyledi.</p>

  <p class="normal">Dayım heyecanını yenmeye çalışarak sustu. O sırada Vidopliyasov yanımıza geldi. Dayım silkindi.</p>

  <p class="normal">— Sen misin Vidopliyasov? dedi. Foma Fomiç mi gönderdi yoksa?</p>

  <p class="normal">— Hayır efendim. Daha çok, kendi ihtiyacım için...</p>

  <p class="normal">— Ya, iyi öyleyse. Korovkin'in ne olduğunu da öğreniriz. Daha demin soracaktım zaten... Korovkin'e göz kulak olmasını söylemiştim Seryoja. Ee, ne var ne yok Vidopliyasov?</p>

  <p class="normal">— Müsaadenizle arz edeyim efendim. Dün ricamdan bahsederken, beni her gün gördüğüm hakaretlerden korumayı vaat etmiştiniz.</p>

  <p class="normal">Dayım korku ile:</p>

  <p class="normal">— Aman, yine şu soyadı meselesi mi? diye korku içinde bağırdı.</p>

  <p class="normal">— Ne yapalım efendim. Her saat hakaret...</p>

  <p class="normal">Dayım üzüntülü bir tavırla:</p>

  <p class="normal">— Ah Vidopliyasov, Vidopliyasov, ne yapmalı sana bilmem ki? dedi. Neymiş o gördüğün hakaretler? Sen bunlarla aklını kaçıracak, tımarhaneyi boylayacaksın.</p>

  <p class="normal">Vidopliyasov:</p>

  <p class="normal">— Aklımdan yana çok şükür... diye söze başladı. Ama dayım sözünü keserek:</p>

  <p class="normal">— Öyle ya, öyle ya! dedi. Hem ben bunu sana fenalık olsun diye değil, faydası dokunacağını umarak söylüyorum. Neymiş o sana yapılan hakaretler? Bahse girerim, incir çekirdeğini doldurmayacak kadar önemsiz şeylerdir.</p>

  <p class="normal">— İnsana nefes aldırmıyorlar efendim!..</p>

  <p class="normal">— Kim?</p>

  <p class="normal">— Hepsi. En başta da Matriyona. Zaten onun yüzünden hayatımda dertli oldum. Malumu âliniz, bütün dikkate değer kimseler; henüz çocukken bile benim özellikle yüz çizgilerim bakımından bir yabancıyı andırdığımı söylerlerdi. İşte şimdi bu yüzden bir türlü peşimi bırakmıyorlar. Dışarı çıktım mı, arkamdan türlü türlü kötü laflarla bağırıyorlar. Dayak düşmanı bacak kadar oğlanlar bile peşimde... Demin buraya gelirken yine bağırdılar. Artık halim kalmadı, yüksek himayenize sığınıyorum beyim.</p>

  <p class="normal">— İlahi Vidopliyasov! Ne diye bağırıyorlar sana? Mutlaka üzülmeye değmez, saçma sapan şeylerdir.</p>

  <p class="normal">— Söylemem yakışık almaz efendim.</p>

  <p class="normal">— Söyle, söyle?</p>

  <p class="normal">— Dilim varmıyor, tiksiniyorum...</p>

  <p class="normal">— Hadi söyle canım!</p>

  <p class="normal">— "Hollandalı Grişka bir turunç yemiş!.."<sup class="calibre2"><a href="Stepancikovo_Koyu_split_023.html#footnote-100-59" id="footnote-100-59-backlink">[59]</a></sup> diyorlar efendim.</p>

  <p class="normal">— Hay Tanrı müstahakını versin! Amma da tuhaf adamsın. Ben de bunların söyledikleri acaba ne ki? diye düşünüyorum. Aldırma, geçiver canım!</p>

  <p class="normal">— Zaten aldırmadım efendim. Ama bu sefer daha çok bağırıyorlar.</p>

  <p class="normal">— Dayıcığım, dedim. Mademki bu evde rahat edemeyeceğinden şikâyetçidir, onu bir süre Moskova'ya, o hattatın yanına gönderin. Hani evvelce bir hattatın yanında oturuyordu demiştiniz.</p>

  <p class="normal">— Aman birader, o zatın sonu da fena oldu.</p>

  <p class="normal">— Ne olmuş?</p>

  <p class="normal">Vidopliyasov cevap verdi:</p>

  <p class="normal">— Kendileri çok yüksek kabiliyetli bir adam oldukları halde, başkasının malına sahip çıkmak istedikleri için hapishaneye girmişlerdi. Orada temelli mahvolmuşlar.</p>

  <p class="normal">Dayım:</p>

  <p class="normal">— Peki Vidopliyasov, peki, dedi. Sen şimdilik üzülme. Ben bu işle uğraşır, bir sonuca bağlarım, söz veriyorum sana. Korovkin nasıl, uyuyor mu?</p>

  <p class="normal">— Hayır efendim. Hemen şimdi gittiler. Size bunu haber vermeye geldim.</p>

  <p class="normal">Dayım:</p>

  <p class="normal">— Gitti mi?.. diye bağırdı. Ne diyorsun! Niye bıraktın onu?</p>

  <p class="normal">— Kalbimin iyiliğinden beyim. Haline acıdım adamcağızın. Uyandığı zaman kendisine yapılanları hatırlayınca saçını başını yolmaya, avazı çıktığı kadar bağırmaya başladı.</p>

  <p class="normal">— Avazı çıktığı kadar, ha?..</p>

  <p class="normal">— Daha saygılı bir şekilde söyleyecek olursam: Çeşit çeşit sesler çıkardılar. Bir daha latif cinsin huzuruna nasıl çıkabileceklerini haykırdılar. Sonra da artık insanlar arasında bulunmaya layık olmadıklarını söylediler, öyle acıklı sözler sarf ettiler ki!..</p>

  <p class="normal">— Çok nazik adam! Ben sana söyledim Sergey. Ona bekçilik etmeni özellikle sana söylediğim halde nasıl bıraktın onu Vidopliyasov?</p>

  <p class="normal">— Kalpten duyduğum merhamet duygusundan efendim. Söylemememi rica ettiler. Arabacıları da, hayvanlarını da doyurdu arabaya koştu. Üç gün önce kendilerine verdiğiniz para için derin saygılarını sunarak teşekkür ettiler. İlk postalardan biriyle borçlarını göndereceklerini söylememi emrettiler.</p>

  <p class="normal">— Bu da ne demek dayı?</p>

  <p class="normal">Vidopliyasov:</p>

  <p class="normal">— Yirmi beş gümüşten bahsediyorlardı, dedi.</p>

  <p class="normal">— Canım, istasyonda borç olarak vermiştim. Şüphesiz, ilk posta ile gönderir bunu. Aman Tanrım! Pek üzüldüm doğrusu... Acaba peşinden birini yollasak mı dersin Seryoja?</p>

  <p class="normal">— Yollamasanız daha iyi olur dayıcığım.</p>

  <p class="normal">— Ben de öyle düşünüyorum. Bir şey söyleyeyim mi Seryoja? Elbette ben filozof değilim, ama sanırım her insanın içinde dıştan göründüğünden daha çok iyilik vardır. Korovkin için de öyle oldu. Yaptığı rezalete dayanamadı... Hadi artık Foma'nın yanına gidelim. Geciktik. Nankörlüğümüze, ihmalimize darılır belki... Hadi gidelim. Hey gidi Korovkin hey!</p>

  <p class="normal">__________</p>

  <p class="normal">Roman bitti. Sevgililer birleştiler. Foma Fomiç evlerinde onlar için bir iyilik piri, meleği halini aldı. Bu konuda pek çok ve isabetli açıklamalar verilebilir, ama doğrusu, bütün bu açıklamalar şimdi gereksizdir. Bana kalırsa bu böyledir. Açıklamalarda bulunmak yerine, hikâyemin bütün kahramanlarının hayatına dair birkaç söz söylemekle yetineceğim. Bilindiği gibi hiçbir roman bunsuz bitirilmez. Bunların eklenmesi usuldendir.</p>

  <p class="normal">"İhya edilen" çiftin evlenmesi yazdığım olaylardan altı hafta sonra olmuştu. Her şey sessiz, aile arasında, fazla debdebeden uzak, az misafir arasında geçti. Ben Nastenka'nın, Mizinçikov da dayımın sağdıcı olduk. Bununla beraber birkaç misafir de vardı. Ama en çok önem verilen, en gözde şahıs pek tabii Foma Fomiç'ti. Herkes etrafında pervane gibi dönüyor, onu el üstünde tutuyordu. Ama bir aralık, nasılsa, kazara sofrada bir kere şampanya sunulurken Foma Fomiç unutuldu... Derhal sitemlerle, feryatlarla, bağırmalarla dolu bir mesele çıktı. Foma odasına kaçtı, içeriden kilitledi. Küçümsenmiş olduğunu, aileye "yeni adamlar" girince kendisinin çöp tenekesine atılacak bir süprüntü olarak görüldüğünü haykırdı durdu. Dayım üzüldü, Nastenka ağlıyordu. General karısı her zamanki gibi sancılara tutuldu. Düğün ziyafeti cenaze alayına döndü.</p>

  <p class="normal">Zavallı dayımla Nastenka'nın alınlarına, velinimetleri Foma Fomiç'le tam yedi sene böyle bir hayat sürmek yazılmıştı.</p>

  <p class="normal">Foma Fomiç ölünceye kadar (geçen yıl öldü) somurttu, nazlandı, kızarak kavgalar çıkardı durdu. Ama "ihya edilenlerin" ona karşı duydukları saygı bu yüzden azalmak şöyle dursun, günden güne, şımarıklığıyla aynı ölçüde arttı.</p>

  <p class="normal">Yegor İlyiç ile Nastenka son derece mutluydular. Saadetlerini kaybetmekten korkuyorlardı. Tanrı'nın cömertlik ettiğini, inayetine layık olmadıklarını, ileride bu saadeti cefayla, çileyle ödeyeceklerini sanıyorlardı. Söylemeye lüzum yok ki, Foma Fomiç bu boynu bükük aile içinde istediği gibi hüküm sürüyordu. Neler, neler yapmadı o yedi sene içinde! Her şeyi kanıksamış, işsiz güçsüz olduğu halde, Lukullus'vari<sup class="calibre2"><a href="Stepancikovo_Koyu_split_023.html#footnote-100-60" id="footnote-100-60-backlink">[60]</a></sup> aklın almayacağı türlü türlü şımarıklıklar icat etti.</p>

  <p class="normal">Dayımın evlenmesinden üç yıl sonra büyükannem öldü. Öksüz kalan Foma, kederden şaşkına dönmüştü. Dayımın evinde şimdi bile o zamanki halini dehşetle anlatıyorlar. Mezar kapatılırken içine atılmak istiyor, onu da birlikte gömmeleri için bağırıyormuş. Tam bir ay eline ne bıçak, ne de çatal verebilmişler. Bir keresinde dört kişi ağzını zorla açarak içinden bir iğne çıkarmışlar. Bu mücadeleye şahit olan bir yabancı, Foma Fomiç'in kurtulmaya çabalarken, iğneyi bir kerede yutabileceği halde bunu yapmadığını söylemişti. Ama bu ihtimali hepsi açık bir nefretle dinledikten sonra, bunu ortaya atanı katı yüreklilikle, terbiyesizlikle suçlandırdılar. Yalnız Nastenka sesini çıkarmadı, hafifçe gülümsedi. Dayım bunun üzerine ona adeta endişeyle baktı. Şunu söylemek gerekir ki, Foma, dayımın evinde eskisi gibi naz, şımarıklık ediyordu, ama dayıma karşı eski küstahlıkları, arsızlıkları kalmamıştı artık. Foma sızlanıyordu, ağlıyordu, sitem ediyor, suçlamada bulunuyordu. Bununla beraber eskisi gibi kavga etmiyordu. Artık "ekselans" sahnesine benzer sahneler tekrarlanmıyordu. Bunu galiba Nastenka sağlamıştı. O, belli etmeden Foma'yı bazı konularda uyuşmak, bazı şeylere boyun eğmek zorunda bırakmıştı. Kocasının küçümsendiğini görmek istemiyordu, bu isteğinde başarılı da olmuştu.</p>

  <p class="normal">Foma, Nastenka'nın onu aşağı yukarı anladığını açıkça görüyordu. Aşağı yukarı diyorum, çünkü Nastenka da Foma Fomiç'in gözünün içine bakıyordu. O da kocası akıl hocasını heyecanla överken hemen canla başla ona katılıyordu. Öte yandan, Nastenka'nın altın kalbinin bütün eski acıları unuttuğundan ve onu dayımla birleştiren Foma'yı tam olarak affettiğinden eminim. Bundan başka, galiba o da "cefakâr" eski soytarının çok üstüne varmayı doğru bulmuyor, tam tersine, dayımın onun kalbinin tedavisi için çalışmak gerektiği düşüncesine bütün içtenliğiyle hak veriyordu. Zavallı Nastenka kendi de hakaret görmüşlerdendi; o da ıstırap çekmişti, çektiklerini de unutamıyordu.</p>

  <p class="normal">Bir ay sonra Foma uslandı, tatlı dilli, sessiz bir adam oldu. Lakin beri yandan üzerine bambaşka, hiç beklenmedik haller gelmeye başlamıştı. Foma sık sık herkesi son derece korkutan hipnoz gibi bir uykuya dalıyordu. Mesela konuşurken yahut gülerken, birdenbire taş kesiliyordu, hem de bir an önceki halini muhafaza ederek... Gülüyorsa, dudaklarında gülümsemesi kaybolmuyor; elinde çatal falan varsa, eli öylece kalıyordu. Elbette sonra eli iniyordu, ama Foma Fomiç bunu ne hissediyor, ne de elinin nasıl indiğini hatırlayabiliyordu. Oturduğu yerde bakıyor, gözlerini kırpıyor, ama konuşmuyor, duymuyor ve hiçbir şey anlamıyordu. Bu halin bazen bir saat sürdüğü oluyordu. Şüphesiz ki bütün ev halkı korkudan ölecek gibi oluyordu. Soluk almaktan çekiniyor, parmak uçlarına basarak yürüyorlar, ağlaşıyorlardı. Nihayet Foma, dehşetli bir halsizlik duyarak uyanıyordu. Bütün bu zaman süresince hiçbir şey görmediğini, duymadığını iddia ediyordu. Bir adamın sırf, "Baksanıza, duygularım bile sizinkinden başka türlü..." diyebilmesi için bu kadar nazlanması, edalar takınması, saatlerce isteyerek böyle bir işkenceye katlanması inanılacak şey değildir!</p>

  <p class="normal">Sonunda Foma Fomiç "her saat gördüğü hakaret, saygısızlık" yüzünden dayıma beddua ederek Bay Bahçeyev'in evine taşındı.</p>

  <p class="normal">Stepan Alekseyeviç Bahçeyev, dayım evlendikten sonra Foma Fomiç'le çok kere kavga etmişse de her seferinde özür dilemişti. Ama bu defa işe pek coşkunlukla girişti. Foma'yı büyük bir coşkunlukla karşıladı, tıka basa karnını doyurdu, hemen dayımla resmen bozuşmaya, hatta hakkında dava açmaya karar verdi.</p>

  <p class="normal">Dayımın Bahçeyev'le üzerinde anlaşamadıkları bir arsası vardı. Gerçi bu yüzden kavga ettikleri yoktu. Çünkü dayım hiçbir hak iddiasına kalkışmadan bu arsayı Stepan Alekseyeviç'e bırakmıştı.</p>

  <p class="normal">Bay Bahçeyev, bir şey söylemeden, arabasını hazırlattı, acele acele şehre gitti. Orada bir dilekçe yazdırdı. Mahkemeden bu arsanın kanun yolundan ona devredilmesini, zarar ziyanın ödenmesini ve zorbalıkla malını gasp eden kimsenin cezalandırılmasını istiyordu.</p>

  <p class="normal">Foma ise, ertesi gün, Bay Bahçeyev'in evinde canı sıkılınca, ayağına gelen dayımı affetti, yine Stepançikovo'ya döndü. Şehirden eve döndüğü zaman Foma'yı bulamayınca Bay Bahçeyev'in hiddeti pek dehşetli olmuştu. Ama üç gün sonra o da suçlu suçlu Stepançikovo'ya geldi. Ağlayarak dayımdan af diledi, davasını geri aldı. Dayım onu hemen o gün Foma Fomiç'le barıştırdı. Stepan Alekseyeviç yine Foma'nın arkasından bir fino gibi dolaşmaya, her sözünden sonra "Akıllı adamsın Foma! Okumuş adamsın Foma!" diye tekrarlamaya başladı.</p>

  <p class="normal">Foma Fomiç, bugün general karısının yanındaki mezarında yatıyor. Kabrin üstüne beyaz mermerden muhteşem bir taş konulmuştur. Üzeri acıklı ibarelerle ölene övgülerle doludur... Yegor İlyiç'le Nastenka bazen gezinti dönüşlerinde kilise bahçesine, içlerinde derin bir saygı ile Foma'nın ziyaretine gidiyorlar. Şimdi bile ayrı bir sevgi duymaksızın bahsedemiyorlar ondan. Söylediği her sözü, yediklerini, sevdiği şeyleri hatırlıyorlar. Eşyaları değerli mücevherler gibi saklanıyor.</p>

  <p class="normal">Dayımla Nastya tek başlarına kalınca birbirlerine daha çok bağlandılar. Yalnız Tanrı onlara çocuk vermedi. Buna ikisi de son derece üzülüyorlardı, ama isyan etmekten korkuyorlardı. Saşenka gayet iyi bir gençle evleneli çok oldu. İlyuşa Moskova'da okuyor. Böylece dayımla Nastenka tam anlamıyla baş başa oturuyor, birbirlerine dayanıyorlar. Birbirlerine gösterdikleri özen adeta hastalıklı bir hal almıştır. Nastenka vaktini dua etmekle geçiriyor. Öyle sanıyorum ki, biri ölecek olursa, öteki onsuz bir hafta bile yaşayamayacaktır. Dilerim, ikisi de çok yaşar! Evlerine gelen misafirleri çok iyi karşılıyorlar. Evlerinde ne varsa, hepsini yoksullarla paylaşmaya hazırlar. Nastenka, azizlerin hayatını okumaya bayılıyor. Ufak tefek iyilikler yapmanın yeterli olmadığını iddia etmektedir. Varını yoğunu yoksullara dağıtarak, insan yoksulluk içinde mutlu olmalıymış... Ortada İlyuşa ile Saşenka olmasaydı, dayım bunu çoktan yapardı. Zaten o her konuda karısına uyar.</p>

  <p class="normal">Praskovya İlyiniçna onlarla birlikte oturuyor, seve seve her istediklerini yapmaya koşuyor. Evin idaresine bakan da o... Dayımın evlenmesinden kısa bir zaman sonra, Bay Bahçeyev onu istemişti, ama kesin bir ret cevabıyla karşılaştı. Bundan Praskovya İlyiniçna'nın manastıra gideceği sonucu çıkarıldıysa da, böyle bir şey olmadı. Praskovya İlyiniçna'nın özelliklerinden biri de sevdiklerinin önünde kendini değersizleştirmek, onların gözlerinin içine bakmak, her isteklerine boyun eğmek, onlara hizmet etmekti. Annesinin, yani general karısının ölümünden sonra, ağabeyinden ayrılmayarak, Nastenka'nın saadetine çalışmayı kendi için ödev bilmişti.</p>

  <p class="normal">İhtiyar Yejevikin hâlâ sağ. Son zamanlarda kızını daha sık ziyaret etmeye başladı. İlk sıralar kendisi ve ufaklığı (çocuklarından böyle bahsederdi) Stepançikovo'dan temelli uzaklaşmışlardı. Dayımın çağırmaları para etmiyordu. Yejevikin gururlu olmaktan çok duygulu, vesveseli bir adamdı. İzzetinefsine düşkünlüğünün doğurduğu vesvesecilik onda bazen hastalık halini alırdı. Onun gibi bir yoksulu zengin evine acıdıklarından kabul edeceklerini, kendisini arsız, sırnaşık bulacaklarını düşündükçe fena halde üzülürdü. Zaman olur ki, Nastenka'nın yardımını bile kabul etmez, buna yalnız çok gerekli ihtiyaçları olduğu zaman çaresiz boyun eğerdi. Hele dayımdan katiyen bir şey almazdı.</p>

  <p class="normal">Nastenka vaktiyle, bahçede konuştuğumuz gün, babasının <span class="ideitalik">onun hatırı için</span> soytarılık ettiğini söylemekle yanılmamıştı. Gerçekten, Yejevikin kızını evlendirmeye can atıyordu. Ama soytarılık etme hevesi birikmiş hıncını defetme ihtiyacıyla içinden geliyordu. Şununla bununla alay etmek, ona buna dil dökmek onun damarlarına işlemiş bir ihtiyaçtı. Bir yandan kendini en adi, en alçak bir dalkavuk müsveddesi gibi gösterirken, öte yandan bunu sadece gösteriş olarak yaptığını belirtirdi. Yaltaklanması ne derece aşağılık, bayağı ise, alayları da o ölçüde açık, zehirliydi.</p>

  <p class="normal">Çocukları Moskova ve Petersburg'un en iyi okullarına yerleştirildi. Ama bu da ancak Nastenka'nın onu bu işi kendi hesabına, yani Tatyana İvanovna'nın hediye ettiği otuz bin rubleden yaptığına inandırdıktan sonra olabildi.</p>

  <p class="normal">Dayımlar aslında hiçbir zaman Tatyana İvanovna'dan bu otuz bini almış değillerdi. Ama kızcağızın üzülerek kırılmaması için, ailenin karşılaşacağı müşkül durumda ona başvurmaya söz verdiler. Başvurdular da gösteriş olsun diye, iki kere büyücek paralar çektiler. Ama Tatyana İvanovna üç sene önce öldüğü zaman Nastya otuz bin rublesini yine aldı.</p>

  <p class="normal">Zavallı Tatyana İvanovna'nın ölümü pek ansızın oldu. Bütün aile civar komşulardan birinin balosuna gitmeye hazırlanıyordu. Tatyana İvanovna balo elbisesini giymiş, başına zarif, beyaz güllerden bir çelenk takmış beklerken birden üzerine bir fenalık geliyor, koltuğa yığılıyor, ölüveriyor... Başındaki bu çelenkle gömülüyor.</p>

  <p class="normal">Nastya derin bir keder içindeydi. Tatyana İvanovna'yı evde el üstünde tutar, ona bir çocuk gibi bakardı. Bıraktığı vasiyetname okunduğu zaman sağduyusu herkesi hayrete düşürdü. Nastenka'nın otuz bininden arta kalan üç yüz bin kadar kâğıt parayı öksüz kız çocukların öğrenimi ve okuldan sonra yardım görmeleri için bırakmıştı.</p>

  <p class="normal">Tatyana İvanovna'nın öldüğü sene Matmazel Perepelitsina evlendi. General karısının ölümünden sonra, Tatyana İvanovna'nın gönlünü kazanmak ümidiyle dayımlarda kalmıştı. Tam o sırada da, Tatyana İvanovna kaçırıldığı zaman, Obnoskin ve annesiyle aramızda şu bilindik meselenin çıktığı Mişino köycüğünün sahibi olan memur, karısını kaybetmişti. Memur pintinin biriydi, ilk karısından altı çocuğu vardı. Perepelitsina'yı paralı sandığı için görücü yolladı. O da hemen razı oldu. Lakin Perepelitsina yoksul mu yoksuldu. Varı yoğu Nastenka'nın düğünde hediye olarak verdiği üç yüz gümüştü. Karı koca şimdilik sabahtan akşama kadar birbirlerini yemekle meşguller. Kadın, üvey çocuklarını saçlarından çekip dayak atıyormuş. Rivayetlere göre, kocasının da suratını tırmalıyor, boyuna yarbay kızı olduğunu söyleyip duruyormuş.</p>

  <p class="normal">Mizinçikov da işini yoluna koydu. Pek akıllı hareket ederek, Tatyana İvanovna'ya bel bağlamaktan vazgeçmişti. Yavaş yavaş ziraat işlerini öğrenmeye başladı. Dayım onu Stepançikovo'dan seksen verst ötede oturan, üç bin serf sahibi zengin bir konta salık vermişti. Kont malikânesine arada bir gelirdi. Hem Mizinçikov'u kabiliyetli bir genç gördüğü için, hem de dayımın tavsiyesini göz önünde tutarak, ona kovduğu eski Alman kâhyasının yerini verdi. Eski kâhya, Almanların o çok meşhur dürüstlüklerine rağmen, kontu kaz gibi yoluyordu.</p>

  <p class="normal">Beş sene sonra kontun malikânesi tanınmayacak hale geldi. Köylüler zenginleşti, eskiden alınmasına imkân olmayan bazı tarım aletleri getirildi. Gelir aşağı yukarı iki kat arttı. Kısacası, kontun malikânesinin yeni idare müdürü kendini iyiden iyiye gösterdi. İdare işlerine olan yeteneğiyle bütün çevrede ün saldı.</p>

  <p class="normal">Ancak tam beş yıl sonra, Mizinçikov ne ricalara, ne de maaşının artırılacağı vaatlerine kulak asmadan, kontu hayret ve üzüntü içinde bırakarak işinden ayrıldı. Kont önce kâhyasının komşu çiftlik sahipleri tarafından, hatta belki de başka bir ilden ayartıldığını sandı. Ama işten çekilmesinden iki ay sonra İvan İvanoviç Mizinçikov ipliğini pazarda satmış eski bir hüsar dostundan yüz kölesi olan mükemmel bir çiftlik alınca herkes hayretten parmak ısırdı.</p>

  <p class="normal">Mizinçikov bu yüz köleyi hemen ipotek etti. Bir yıl sonra bunlardan başka, civarda altmış kölelik bir yere daha sahipti. Artık o da bir mülk sahibidir. Hem de idaresi gayet mükemmel... Herkes Mizinçikov'un paraları nereden bulduğuna şaşıyor. Bazı kimseler de baş sallamakla yetiniyorlar. Ama İvan İvanoviç'in kalbi tamamıyla rahat, hareketlerini tamamıyla haklı görüyor. Moskova'dan kız kardeşini getirdi. Hani şu, vaktiyle Stepançikovo'ya gelirken kundura alması için son üç rublesini ona veren kız kardeşini...</p>

  <p class="normal">Kız kardeşi ilk gençliğini geçirmiş, sessiz, şefkatli, okumuş, ama çok da hırpalanmış bir kızcağızdı. O vakte kadar Moskova'da, himayesinde bulunduğu bayana nedimelik ediyormuş. Kardeşine tapıyor, evini idare ediyor, her isteğini emir biliyor, kendini de bahtiyar sayıyor. Kardeşi ona pek yüz vermiyor, biraz sıkı tutuyor, ama kızcağız bunun farkında bile değil. Stepançikovo'da onu pek sevdiler. Söylendiğine göre, Bay Bahçeyev ona karşı ilgi duymaktaymış. İsteyecekmiş, ama reddedileceğinden korkuyormuş. Bununla beraber, Bay Bahçeyev'den başka zaman, başka bir hikâyede daha etraflı olarak bahsetmeyi ümit etmekteyiz.</p>

  <p class="normal">Galiba kahramanlarımızın hepsi bu kadar... Ha! Unuttum: Gavrila çok ihtiyarladı ve Fransızca konuşmayı büsbütün unuttu. Falaley de mükemmel bir arabacı oldu. Zavallı Vidopliyasov ise epey oldu, tımarhaneyi boyladı, orada da ölmüş galiba...</p>

  <p class="normal">Bugünlerde Stepançikovo'ya gidince dayımdan hemen ona dair haber alacağım.</p>

  <div class="calibre1" id="calibre_pb_23"></div>
</body>
</html>