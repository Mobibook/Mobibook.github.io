<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">III<br class="chapter"/>
  İlyuşa'nın İsim Günü</h2>

  <p class="normal">Foma'nın işgal ettiği iki oda büyük, gayet güzel ve evin diğer odalarından daha iyi döşeliydi. Büyük adam tam bir konfor içinde yaşıyordu. Duvarlardaki yeni, güzel kâğıtlar, renkli perdeler, halılar, boy aynası, şömine, yumuşak, şık koltuk takımı, bütün bunlar ev sahiplerinin Foma Fomiç'e gösterdikleri şefkati, ilgiyi belirtmekteydi. Pencerelerde, pencerelerin önündeki yuvarlak mermer masaların üzerinde çiçek saksıları duruyordu. Çalışma odasının ortasında kırmızı çuhayla örtülü, büyük bir masa vardı. Masanın üstü kitap ve karalamalarla doluydu.</p>

  <p class="normal">Mükemmel bir pirinç hokka ile Vidopliyasov'un bakımıyla uğraştığı bir yığın kalem, Foma Fomiç'in çetin düşünce çalışmasını göstermek üzere hep masanın üstüne sıralanmıştı.</p>

  <p class="normal">Sırası gelmişken şunu da söyleyeyim: Foma, burada aşağı yukarı sekiz yıl oturduğu halde işe yarayacak tek bir şey yazmamıştı. O öbür dünyaya göçtükten sonra, bıraktığı karalamaları karıştırdık. Hepsi de şaşılacak derecede eften püften şeylerdi. Mesela, başlanmış tarihi bir roman bulduk. Olay yedinci yüzyılda, Novgorod'da geçiyor... Sonra "Mezarlıkta Bir Keşiş" adlı, serbest nazımla yazılmış gayet saçma bir manzume... Bundan başka, Rus köylüsünün önemli özelliği ve ona yapılacak muamele hakkında anlamsız bir incelemeyle, sosyete hayatından alınmış ve o da bitirilmemiş, "Kontes Vlonskaya" adlı büyük hikâye vardı. Başka bir şey de bırakmamıştı. Halbuki Foma Fomiç, her yıl kitap, dergi getirtmesi için dayıma epey para sarf ettirirdi. Ama bunlardan çoğunun sayfaları bile açılmamış halde durduğunu görmüştük. Sonraları, Foma Fomiç'i kaç kere, Pol dö Kok'un<sup class="calibre2"><a href="Stepancikovo_Koyu_split_023.html#footnote-100-46" id="footnote-100-46-backlink">[46]</a></sup> romanlarını okurken yakalamıştım. Başkaları bunları okuduğunu görmesin diye daima saklardı. Çalışma odasının duvarında evin avlusuna açılan bir camlı kapı vardı.</p>

  <p class="normal">Bizi bekliyorlardı. Foma Fomiç, topuklarına değen bir redingot giymiş, ama yine de kravatsızdı, rahat bir koltukta oturuyordu. Gerçekten sessiz, düşünceliydi. Odaya girdiğimiz zaman kaşlarını kaldırdı, soruşturan bir bakışla bana baktı. Onu başımla selamladım. Hafifçe, ama oldukça nezaketle başını eğerek karşılık verdi. Foma Fomiç'in iltifatını görünce büyükannem de gülümseyerek beni selamladı. Zavallı, gözbebeğinin "Tatyana İvanovna olayı"nı bu kadar sessiz karşılayacağını ummamıştı. Bu yüzden şimdi çok neşelenmişti, halbuki sabah sahiden bayılmış, çırpınışlar içinde kıvranmıştı. Oturduğu sandalyenin arkasında her zamanki gibi Matmazel Perepelitsina duruyordu. Dudaklarını iyice büzmüş, kemikli ellerini ovuşturarak tatsız, kötü kötü gülümsüyordu.</p>

  <p class="normal">General karısının yanında, daima olduğu gibi, kibarlardan iki sessiz dalkavuk kocakarı oturuyordu. Ayrıca o sabah uğramış bir rahibe ile çiftlik komşularından, o da yaşlı ve konuşkan olmayan bir bayan misafir vardı. Bu bayan kilise dönüşünde generalin sayın eşlerinin bayramını kutlamak için uğramıştı.</p>

  <p class="normal">Teyzem Praskovya İlyiniçna bir köşeye büzülmüş, merak içinde Foma Fomiç'le annesine bakıyordu. Dayım koltuğa oturmuştu. Gözleri görülmemiş bir sevinçle pırıl pırıl parlıyordu. Karşısında kırmızı bayramlık mintanını giymiş, bukleleri özene bezene kıvrılmış, bir melek kadar güzel İlyuşa duruyordu.</p>

  <p class="normal">Saşa ile Nastenka, babasını böyle bir günde, derslerinde gösterdiği başarıyla sevindirsin diye, evdekilerden gizli olarak ona bir şiir ezberletmişlerdi. Dayım memnuniyetinden neredeyse ağlayacaktı. Foma'nın umulmadık tatlılığı, annesinin neşesi, oğlunun isim günü ona taşkın bir sevinç vermişti. Bu toplu saadete ortak olmam, şiirleri dinlemem için benim de davet edilmemi rica etmişti.</p>

  <p class="normal">Hemen arkamızdan gelen Saşa ile Nastenka, İlyuşa'nın yanında durdular. Saşa boyuna gülüyordu; o anda çocukça bir saadet içindeydi. Ona bakarak Nastenka da gülümsemeye başladı. Halbuki bir dakika önce, odaya girdiği zaman yüzü sararmış, mahzundu. Yolculuğundan dönen Tatyana İvanovna'yı yalnız o karşılamış, avutmaya çalışmıştı. Buraya gelinceye kadar hep yukarıda, yanında kalmıştı.</p>

  <p class="normal">Afacan İlyuşa da bir yandan öğretmenlerine bakıyor, bir yandan da galiba gülmemek için kendini zor tutuyordu. Sanki üçü, son derece komik bir şaka hazırlamışlardı da şimdi bunu yapmaya hazırlanıyorlardı. Ama Bahçeyev'i unuttum.</p>

  <p class="normal">Stepan Alekseyiç, biraz ötede, öfkesi hâlâ geçmemiş, yüzü kızarmış bir halde, sandalyede somurtarak, konuşmadan oturuyor, ikide bir hızla burnunu temizliyordu. Bu aile bayramında oldukça neşe kaçıran bir hali vardı. Yejevikin durmadan etrafında dolaşıyor, yılışıyordu. Zaten o herkese yılışıyor, general karısının, misafir bayanın ellerini öpüyor, Matmazel Perepelitsina'ya bir şeyler fısıldıyor, Foma Fomiç'e hizmet ediyor, kısacası, ortalıkta dönüp duruyordu. O da büyük bir ilgiyle İlyuşa'nın şiirlerini bekliyordu. Odaya girdiğim zaman beni hemen en derin bir saygı ve sadakati belirten selamlarla, eğilmelerle karşıladı. Kızını korumak, onu Stepançikovo'dan alıp götürmek için gelmişe benzemiyordu.</p>

  <p class="normal">Dayım beni görünce sevinçle bağırdı:</p>

  <p class="normal">— İşte o da geldi!.. İlyuşa bize şiirler hazırlamış birader! Hiç beklemiyordum, tam bir sürpriz! O kadar şaşırdım ki... Sana özellikle haber yolladım. Şiir okunmasını da sen gelinceye kadar geri bıraktırdım. Otur şuraya. Dinleyelim. Foma Fomiç, doğru söyle kardeşim, benim gibi ihtiyarı sevindirmek için bu düşünceyi mutlaka sen vermişsindir! Yemin ederim ki böyledir.</p>

  <p class="normal">Dayım Foma'nın odasında böyle bir sesle konuşabildiğine göre, her şeyin iyi olması gerekiyordu. Ama yazık ki, dayımın, Mizinçikov'un dediği gibi, yüz ifadesinden pek anladığı yoktu. Foma'nın yüzüne bakınca, elimde olmayarak Mizinçikov'a hak verdim: Bunun arkasından bir şeyler çıkacaktı...</p>

  <p class="normal">Foma, ölgün, adeta düşmanları affeden bir insan sesiyle:</p>

  <p class="normal">— Meşgul olmayın benimle albay, dedi. Sürprizin değerini şüphesiz takdir ediyorum. Bu, çocuklarımızın duyarlılığını, iyi ahlâkını gösterir. Şiirler düzgün konuşmayı sağlama yönünden faydalıdır. Ama ben bu sabah şiirle meşgul değildim Yegor İIyiç, dua ediyordum... bunu biliyorsunuz... Bununla beraber şiir dinlemeye hazırım.</p>

  <p class="normal">O aralık İlyuşa'yı kutlayarak öptüm.</p>

  <p class="normal">— Sahi Foma, affet, unuttum... Yine de dostluğundan eminim Foma. Öp çocuğumu bir daha Seryoja! Bak nasıl bir çocuk oldu! Hadi başla İlyuşka! Neye aitmiş bu şiir? Her halde Lomonosov'dan tumturaklı bir kaside olmalı ha?</p>

  <p class="normal">Dayım heybetli bir tavır aldı. Sevincinden, sabırsızlığından yerinde oturamıyordu. Saşenka güçlükle gülmesini tutmaya çalışarak:</p>

  <p class="normal">— Hayır babacığım, dedi. Lomonosov'dan değil. Vaktiyle asker olduğunuz ve düşmanlarla savaştığınız için İlyuşa askeri bir konu üzerine bir şiir ezberledi. "Pamba Kuşatması" babacığım.</p>

  <p class="normal">— Pamba Kuşatması mı?.. Yaa!.. Hatırlayamıyorum. Pamba da neymiş? Sen biliyor musun Seryoja? Herhalde kahramanca bir şey olmalı.</p>

  <p class="normal">Dayım bir kere daha heybetli bir tavır takındı.</p>

  <p class="normal">Saşenka emir verdi:</p>

  <p class="normal">— Oku İlyuşa!</p>

  <p class="normal">İlyuşa yavaş, ama pürüzsüz ve açık bir sesle, virgüllere, noktalara dikkat etmeden, tam küçük çocukların ezbere okudukları şekilde şiirine başladı:</p>

  <p class="indentmetinitalik">"Dokuz yıldır Pedro Gomez,</p>

  <p class="indentmetinitalik">Pamba şatosunu kuşatıyor;</p>

  <p class="indentmetinitalik">Yalnız sütle besleniyor,</p>

  <p class="indentmetinitalik">Don Pedro'nun bütün ordusu da,</p>

  <p class="indentmetinitalik">Dokuz bin Kastilyalı</p>

  <p class="indentmetinitalik">Hepsi, verdikleri yemin üzerine</p>

  <p class="indentmetinitalik">Ekmek bile yemiyor,</p>

  <p class="indentmetinitalik">Yalnız süt içiyor..."</p>

  <p class="normal">Dayım şaşkınlıkla bana bakarak:</p>

  <p class="normal">— Ne?.. Nasıl?.. Ne sütüymüş bu? diye bağırdı.</p>

  <p class="normal">Saşenka sözünü keserek;</p>

  <p class="normal">— Oku İlyuşa, devam et; dedi.</p>

  <p class="indentmetinitalik">"...Her gün Don Pedro Gomez,</p>

  <p class="indentmetinitalik">Pelerinine bürünerek,</p>

  <p class="indentmetinitalik">Kudretsizliğine ağlıyordu;</p>

  <p class="indentmetinitalik">Nihayet onuncu yıl geliyor;</p>

  <p class="indentmetinitalik">Zalim Mağripliler seviniyorlar:</p>

  <p class="indentmetinitalik">Don Pedro'nun bütün ordusundan kalan,</p>

  <p class="indentmetinitalik">Topu topu,</p>

  <p class="indentmetinitalik">On dokuz kişi..."</p>

  <p class="normal">Dayım adeta merakla:</p>

  <p class="normal">— Ama bu da saçma artık!.. diye söylendi. Bütün ordudan on dokuz kişi kalmış... Oysa başlangıçta oldukça büyük bir kolorduymuş. Ne demek bu birader?!..</p>

  <p class="normal">Bu defa Saşa dayanamadı, içten, çocukça bir gülüşle gülmeye başladı. Ortada gülünecek pek az şey olduğu halde, ona bakarak gülmemek imkânsızdı.</p>

  <p class="normal">Bu çocukça hareketinin neşesi içinde bulunan Saşa:</p>

  <p class="normal">— Bu şaka olarak yazılmış bir şiir babacığım, dedi. Bunu yazan özellikle, herkes gülsün diye böyle yazmış.</p>

  <p class="normal">Dayım birden neşelenen yüzü ile:</p>

  <p class="normal">— Haa!.. Şaka için; yani mizahi bir şiir, diye bağırdı. Sebepsiz yere değil ben de... Öyle, öyle ya! Şaka olsun diye... Ama pek gülünç, pek komik bir şey bu: Bütün orduyu sütle açlıktan öldürmüş demek. Sanki ne diye böyle yemin etmişler? Çok zarif bir şey, değil mi Foma? Anneciğim, bu bir mizahi şiir; şairler bazen böyle mizahi parçalar yazarlar... Yazarlar değil mi Sergey? Pek komik bir şiir!.. E, sonra ne olmuş İlyuşa?</p>

  <p class="indentmetinitalik">"... On dokuz kişi!..</p>

  <p class="indentmetinitalik">Don Pedro Gomez onları topladı,</p>

  <p class="indentmetinitalik">Ve dedi ki: "On dokuzlar!</p>

  <p class="indentmetinitalik">Sancaklarımızı açalım,</p>

  <p class="indentmetinitalik">Hızla boru çalalım,</p>

  <p class="indentmetinitalik">Davullara vurarak,</p>

  <p class="indentmetinitalik">Pamba'dan geri çekilelim...</p>

  <p class="indentmetinitalik">Gerçi kaleyi almadık,</p>

  <p class="indentmetinitalik">Ama göğüs gere gere yemin edebiliriz ki,</p>

  <p class="indentmetinitalik">Şeref ve vicdanımızı gözeterek,</p>

  <p class="indentmetinitalik">Bir defacık olsun,</p>

  <p class="indentmetinitalik">Verdiğimiz yemini bozmadık,</p>

  <p class="indentmetinitalik">Tam dokuz yıl ağzımıza;</p>

  <p class="indentmetinitalik">Sütten başka,</p>

  <p class="indentmetinitalik">Hiçbir şey koymadık!.."</p>

  <p class="normal">Dayım:</p>

  <p class="normal">— Aptala bakın! diye tekrar okumayı kesti. Dokuz sene süt içmiş diye avutuyor kendini... Övünecek şey mi bu yani? Bir koyun yeseydiler de adamlar açlıktan ölmeseydi. Pek güzel, mükemmel!.. Şimdi anladım. Bu hiciv mi, mecaz mı... Ne derler ona, ondan olsa gerek. Hem de, belki...</p>

  <p class="normal">Dayım bana dönerek anlamlı bir tarzda kaşlarını çattı, gözlerini kısarak:</p>

  <p class="normal">— ...Belki de yabancı komutanlardan biri için yapılmış bir hicivdir; diye devam etti. Ne dersin? Ama tabii masum, kibar, kimseyi incitmeyen bir hiciv... Enfes! Pek güzel! Özellikle kibar! Hadi İlyuşa devam et bakayım!</p>

  <p class="normal">Sonra sevgiyle Saşa'ya ve kaçamak bir bakışla, kızarıp gülümseyen Nastenka'ya bakarak:</p>

  <p class="normal">— Ah sizi yaramazlar sizi!.. dedi.</p>

  <p class="indentmetinitalik">"Bu sözlerden canlanan,</p>

  <p class="indentmetinitalik">On dokuz Kastilyalı,</p>

  <p class="indentmetinitalik">Eğerlerinde sallanarak,</p>

  <p class="indentmetinitalik">Hep bir ağızdan, zayıf bir sesle bağırdılar:</p>

  <p class="indentmetinitalik">Sankto Yago Kompostello!</p>

  <p class="indentmetinitalik">Yaşasın Don Pedro!</p>

  <p class="indentmetinitalik">Yaşasın Kastilya Aslanı...</p>

  <p class="indentmetinitalik">Don Pedro'nun kapelan'ı<sup class="calibre2"><a href="Stepancikovo_Koyu_split_023.html#footnote-100-47" id="footnote-100-47-backlink">[47]</a></sup>Diego da,</p>

  <p class="indentmetinitalik">Dişleri arasından şöyle mırıldandı:</p>

  <p class="indentmetinitalik">Ben komutan olsaydım,</p>

  <p class="indentmetinitalik">Yalnız et yiyerek, Santurin şarabı</p>

  <p class="indentmetinitalik">İçmeye yemin ederdim!.."</p>

  <p class="normal">— Bakın işte... Ben size dememiş miydim!..</p>

  <p class="normal">Dayım pek memnun olmuştu.</p>

  <p class="normal">— Bütün orduda akıllı tek bir adam çıkmış, ama o da kapelanmış. Ne demek bu kapelan acaba Sergey? Kapitan'ları<sup class="calibre2"><a href="Stepancikovo_Koyu_split_023.html#footnote-100-48" id="footnote-100-48-backlink">[48]</a></sup> mıymış yani?</p>

  <p class="normal">— Rahip, kilise adamı dayıcığım.</p>

  <p class="normal">— Hah sahi! Capellanus. Biliyorum, hatırladım. Radklif'in<sup class="calibre2"><a href="Stepancikovo_Koyu_split_023.html#footnote-100-49" id="footnote-100-49-backlink">[49]</a></sup> romanlarında okumuştum. Bunların çeşitli tarikatları vardı, değil mi? Benediktinler filan... Var mıydı böyle bir şey?</p>

  <p class="normal">— Vardır dayıcığım.</p>

  <p class="normal">— Hım!.. Zaten tahmin ediyordum. Peki, sonra ne olmuş İlyuşa? Mükemmel, pek güzel bir parça bu!</p>

  <p class="indentmetinitalik">"Ve Don Pedro bunu duyunca,</p>

  <p class="indentmetinitalik">Gülerek demiş ki,</p>

  <p class="indentmetinitalik">Şakası pek hoştu doğrusu,</p>

  <p class="indentmetinitalik">Ona bir koyun hediye etmeli!"</p>

  <p class="normal">— Ne de gülecek şey ya! Hay aptal hay! Sonunda, yaptıklarına kendisinin bile güleceği gelmiş. İnek!.. Demek koyunları varmış da yememişler ha! Hadi devam et İlyuşa. Enfes, mükemmel!.. Olağanüstü ince bir alay!</p>

  <p class="normal">— Artık bitti babacığım.</p>

  <p class="normal">— Yaa... bitti, öyle mi? Öyle ya; başka yapılacak ne kaldı ki? değil mi Sergey?.. Pek güzel İlyuşa. Son derece güzel! Gel, öp beni yavrum! Ah canım yavrum benim!.. Ona kim verdi bu aklı? Sen mi Saşa?</p>

  <p class="normal">— Hayır babacığım, Nastenka. Geçen gün beraber okuyorduk. "Ne komik bir şiir, dedi. İlyuşa'nın isim günü yakın, öğretelim de okusun. Herkes gülmekten katılacak."</p>

  <p class="normal">— Demek Nastenka'nın düşüncesi ha?</p>

  <p class="normal">Dayım birdenbire çocuk gibi kızardı.</p>

  <p class="normal">— Teşekkür ederim, teşekkür ederim!.. diye mırıldandı. Öp beni bir kere daha İlyuşa! Sen de öp bakayım yaramaz!</p>

  <p class="normal">Gözlerinin içine sevgiyle bakarak Saşenka'yı öptü. Sonra memnunluktan sanki söyleyeceğini bilemiyormuş gibi:</p>

  <p class="normal">— Dur Saşurka, senin de isim günün gelir! diye ekledi.</p>

  <p class="normal">Nastenka'ya dönerek, bu şiirin kimin olduğunu sordum. Dayım da telaşlandı:</p>

  <p class="normal">— Ya, gerçekten, kimin bu şiir? Herhalde akıllı bir şair yazmıştır bunu, değil mi Foma?</p>

  <p class="normal">Foma, "Hımm" gibi bir şey homurdandı. Şiirin okunduğu sürece dudaklarından zehir dolu, alaycı bir gülümseme eksik olmamıştı.</p>

  <p class="normal">Nastenka, Foma'ya ürkek ürkek bakarak:</p>

  <p class="normal">— Gerçekten unuttum, dedi.</p>

  <p class="normal">Saşenka hemen atıldı:</p>

  <p class="normal">— Bay Kuzma Prutkov yazmış babacığım; "Sovremennik"te<sup class="calibre2"><a href="Stepancikovo_Koyu_split_023.html#footnote-100-50" id="footnote-100-50-backlink">[50]</a></sup> çıktı.</p>

  <p class="normal">Dayım:</p>

  <p class="normal">— Kuzma Prutkov mu?.. Bilmiyorum, dedi. Mesela Puşkin'i tanırım, ama bunu bilmiyorum... Bununla beraber, değerli şair olduğu belli, değil mi Sergey? Üstelik asil, meziyet sahibi bir adam olduğu da gün gibi açık. Belki de subaylardandır. Değerini anladım doğrusu. Ne mükemmel dergiymiş bu "Sovremennik"! Hep böyle şairler yazıyorsa, mutlaka abone olmalıyız. Severim şairleri. Sevimli çocuklardır. Şiirlerinde anlatmadıkları yok! Hatırlıyor musun Sergey, Petersburg'da, sende bir edebiyatçı görmüştüm. Ne tuhaf burnu vardı... Bir şey mi söyledin Foma?..</p>

  <p class="normal">Deminden beri yerinde rahat duramayan Foma Fomiç, şimdi açıktan açığa "Kih-kih-kih" diye gülmeye başlamıştı.</p>

  <p class="normal">Sanki gülmesini zor tutuyormuş gibi:</p>

  <p class="normal">— Hayır, bir şey yok... dedi. Buyurun, devam edin Yegor İlyiç. Ben sözümü sonra söylerim. Bakın, Stepan Alekseyiç, Petersburg edebiyatçılarıyla ahbaplığınıza ait anlattıklarınızı pek zevkle dinliyor.</p>

  <p class="normal">Şimdiye kadar biraz ötede, dalgın oturan Stepan Alekseyeviç birden başını kaldırdı, kızardı ve koltuğunda hırsla kıpırdandı. Foma'ya ufak, kanlanmış gözleriyle hiddetle bakarak:</p>

  <p class="normal">— Beni rahat bırak Foma, sataşma! dedi. Vız gelir bana edebiyatın! Tanrı bana sağlık versin de... geri kalan hepsi, yazarlarınız da beraber, yerin dibine batsın!.. Voltaire'ciler ne olacak!..</p>

  <p class="normal">Yejevikin hemen Bay Bahçeyev'e sokuldu.</p>

  <p class="normal">— Yazarlar hep Voltaire'ci midir? Bunu pek doğru buyurdunuz Stepan Alekseyiç. Geçenlerde Valentin İgnatyiç de böyle söylüyorlardı, inanmazsınız, bana bile Voltaire'ci dediler. Oysa benim ne kadar az yazdığımı herkes bilir. Hani kadının birinin bir kâse sütü kesilse, bunda bile Bay Voltaire'i suçlu çıkaracaklar. Bizde hep böyle.</p>

  <p class="normal">Dayım çalımla söze karıştı:</p>

  <p class="normal">— Yok canım, dedi. Voltaire, kalemi keskin bir yazardı; kör inanışlarla alay ederdi. Bizim anladığımız anlamda Voltaire'cilik yoktu onda. Bu hep düşmanlarının iftirasıdır. Ne var da zavallıya bu kadar saldırıyorlar sanki!</p>

  <p class="normal">Foma Fomiç'in tıslayan kih-kihleri yeniden duyuldu. Dayım ona merakla baktı, belli edecek kadar bozuldu. Utanarak, durumunu kurtarmak için:</p>

  <p class="normal">— Dergilerden söz açmıştım Foma, dedi. Sen, dergiler getirtmemiz gerektiğini söylerken pek haklıydın kardeşim. Ben de bunun lüzumlu olduğuna. İnanıyorum. Ne de olsa medeniyet aşılıyorlar. Bunları memleket evlatları okumalı. Değil mi Sergey? Hımm... Öyle... mesela şu "Sovremennik"... Ama biliyor musun Seryoja, bence, en önemli bilimler şu kalın dergide bulunuyor. Neydi onun adı? Hani sarı kaplı...</p>

  <p class="normal">— "Anayurt Notları" babacığım.</p>

  <p class="normal">— Evet evet, "Anayurt Notları". Ne güzel isim, değil mi Sergey? Olağanüstü asil bir gaye! Son derece faydalı bir dergi bu, hem de epey kalın, içinde öyle bilimler var ki, okurken insanın ağzı bir karış açık kalıyor. Geçen gün elime geçti de merak ettim, açtım. Bırakamadan tam üç sayfa okudum. Şaştım kaldım birader! Neydi biliyor musun? Her kelime için bir açıklama vermişler. Mesela, süpürge, kürek, kevgir, demir kanca gibi kelimelerin anlamlarını yazmışlar. Bence süpürge, süpürgedir; kanca da kanca... Oysa öyle değilmiş kardeş. Kancanın bilimce bir anlamı varmış. Hatırımda pek kalmadı, ama işaret miymiş, mitolojiyle ilgili bir şey miymiş, ne?.. Neler de buluyorlar!</p>

  <p class="normal">Foma'nın dayımın bu yeni numarasını nasıl karşılamaya hazırlandığının farkında değilim. Ama tam eşikte o anda kapıda Gavrila belirdi ve başı yerde, durdu.</p>

  <p class="normal">Foma Fomiç ona anlamlı bir bakışla baktı. Hafif, fakat kesin bir sesle:</p>

  <p class="normal">— Hazır mı? diye sordu.</p>

  <p class="normal">Gavrila kederli kederli:</p>

  <p class="normal">— Hazır efendim; cevabını verdi, içini çekti.</p>

  <p class="normal">— Bohçamı da koydun mu arabaya?</p>

  <p class="normal">— Koydum efendim.</p>

  <p class="normal">— Şu halde ben de hazırım.</p>

  <p class="normal">Foma, ağır ağır koltuktan kalktı. Dayım ona şaşkınlıkla bakıyordu. General karısı yerinden fırlamış, telaşla etrafa bakınıyordu.</p>

  <p class="normal">Foma:</p>

  <p class="normal">— İzin verirseniz albay, diye vakarla söze başladı, şu kancalara ait ilginç konuyu bir süre için bırakmanızı rica edeceğim. Ona ben yokken de devam edebilirsiniz. Bense, sizden bir daha dönmemek üzere ayrılırken son olarak birkaç söz söylemek istiyorum.</p>

  <p class="normal">Dinleyenler korku ve şaşkınlıktan adeta kıpırdayamaz haldeydiler. Sonunda dayım:</p>

  <p class="normal">— Foma, Foma!.. Ne oldu? Nereye hazırlanıyorsun? diye bağırdı.</p>

  <p class="normal">Foma, gayet sakin bir sesle:</p>

  <p class="normal">— Evinizi terk etmeye hazırlanıyorum albay, dedi. Başımı alıp gitmeye karar verdim. Kendi paramla basit bir köylü arabası tuttum, içinde bohçam var; büyük de değil: Sevdiğim bir iki kitabımla iki kat çamaşır... O kadar. Yoksulum Yegor İlyiç, ama daha dün almadığım altınlarınızı şimdi de kabul edecek değilim.</p>

  <p class="normal">Dayımın yüzü kâğıt gibi beyazdı.</p>

  <p class="normal">— Tanrı aşkına Foma, bu da ne demek oluyor?</p>

  <p class="normal">General karısı çığlığı bastı. Ellerini Foma'ya uzatmış, ümitsiz bir halde bakıyordu. Matmazel Perepelitsina onu koltuklarından yakalamak için öne atıldı. Dalkavuklar oldukları yerde taş kesilmişlerdi. Bay Bahçeyev ağır bir hareketle sandalyesinden kalktı.</p>

  <p class="normal">Yanımda duran Mizinçikov:</p>

  <p class="normal">— Komedya başladı... diye fısıldadı. O anda uzaktan göğün gürlediği duyuldu: Fırtına başlıyordu.</p>
</body>
</html>