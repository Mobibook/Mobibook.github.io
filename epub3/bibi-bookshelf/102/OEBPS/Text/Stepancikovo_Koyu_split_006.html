<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">III<br class="chapter"/>
  Dayım</h2>

  <p class="normal">Açık söyleyeyim ki, içimde az da olsa bir korku vardı. Stepançikovo'ya girince romantik hayallerimi birdenbire pek tuhaf, hatta budalaca buldum.</p>

  <p class="normal">Saat öğleden sonra beşe geliyordu. Yol, konağın bahçesinin önünden geçiyordu. Uzun ayrılık yıllarından sonra, çocukluğumun birkaç mutlu gününü geçirdiğim koca bahçeye baktım. Bu bahçe kaç kere okul yatakhanelerinde rüyalarıma girmişti!</p>

  <p class="normal">Arabadan atlayarak bahçeden doğru eve yürüdüm. Kimseye görünmeden girmek, her şeyi anlayıp öğrenmek, ama önce dayımla doya doya konuşmak istiyordum. İstediğim gibi de oldu. Asırlık ıhlamur ağaçları arasından geçen yoldan taraçaya girdim. Üzerindeki camlı kapı evin iç odalarına açılıyordu. Taraça çiçek tarhlarıyla çevrilmiş, değerli saksı bitkileriyle doldurulmuştu. Orada yerlilerden biriyle, ihtiyar Gavrila ile karşılaştım. Eskiden lalamdı. Şimdi de dayımın başuşaklığını yapıyordu.</p>

  <p class="normal">İhtiyar, gözlük takmıştı; elinde büyük bir dikkatle okuduğu bir defter tutuyordu, iki yıl önce dayımla Petersburg'a geldiği zaman görüşmüştük. Gavrila beni hemen tanıdı, sevinç gözyaşları dökerek ellerimi öpmeye başladı; gözlüğü yere düştü, ihtiyarın bu bağlılığı beni pek duygulandırdı, ama Bay Bahçeyev'le deminki görüşmemizin etkisiyle olacak, gözüme her şeyden önce Gavrila'nın elinde tuttuğu şüpheli defter ilişti.</p>

  <p class="normal">— Hayrola Gavrila! Yoksa sana da mı Fransızca öğretmeye başladılar? diye ihtiyara sordum.</p>

  <p class="normal">Gavrila, tasalı tasalı cevap verdi:</p>

  <p class="normal">— Öyle beyim. Bu ihtiyar halimizle, papağan gibi konuşma dersi alıyoruz...</p>

  <p class="normal">— Dersleri Foma kendisi mi veriyor?</p>

  <p class="normal">— Evet. Pek kafalı bir adam olmalı...</p>

  <p class="normal">— Tanrı için öyle! Konuşarak mı öğretiyor?</p>

  <p class="normal">— Tefterden bayım.</p>

  <p class="normal">— Ya bu elindeki ne? A!.. Fransızca kelimeleri yazmayı Rusça ne de güzel becermiş!.. Demek böyle ahmak, beyinsiz bir herifin boyunduruğuna girdiniz; ayıp değil mi Gavrila.</p>

  <p class="normal">Daha demin, Bay Bahçeyev'den azar işitmeme sebep olan, Foma Fomiç hakkındaki bütün iyi düşüncelerimi bir anda unutuvermiştim.</p>

  <p class="normal">İhtiyar:</p>

  <p class="normal">— Nasıl olur efendim, dedi. Beylerimizin bu kadar saygı gösterdiği adam ahmak olur mu hiç?</p>

  <p class="normal">Gavrila'nın sözleri karşısında susmak zorunda kaldım.</p>

  <p class="normal">— Hımm... Belki de haklısındır... diye mırıldandım. Dayımın yanına götür beni Gavrila.</p>

  <p class="normal">— Beyim, şahinim benim!.. Gerçekten, korkudan karşısına çıkamıyorum. Ondan da korkmaya başladım artık, işte şuracıkta oturarak çilemi dolduruyorum. Bey buradan geçerken, çiçekliklerin arkasına saklanıyorum.</p>

  <p class="normal">— Neden korkuyorsun?</p>

  <p class="normal">— Demin dersimi bilemedim diye, Foma Fomiç bana diz çöktürmek istedi. Ben de çökmedim. Artık ihtiyarladım Bay Sergey Aleksandriç, böyle şakalara gelemem. Bey de Foma Fomiç'in sözünü dinlemediğim için, bana kızdı. "Adam senin yetişmeni düşünüyor, koca bunak!" dedi. "Sana konuşmayı öğretmek istiyor." İşte şimdi dolaşırken bir yandan da boyuna lügat ezberliyorum. Foma Fomiç akşama doğru bir daha imtihan edeceğini söylemişti.</p>

  <p class="normal">Bütün bu sözlerde belirtilmemiş, açığa vurulmamış bir nokta var gibi geldi bana. Bu Fransızca dersleri işinde de Gavrila'nın bana açıklayamadığı bir meselenin bulunması ihtimalini düşündüm.</p>

  <p class="normal">— Bir şey soracağım Gavrila: Kendisi nasıl bir adam? Gösterişli, iriyarı birisi mi?</p>

  <p class="normal">— Foma Fomiç mi? Yok beyim! Çelimsizin biri.</p>

  <p class="normal">— Hımm!.. Dur Gavrila, belki her şey düzelebilir... Sana söz veriyorum, her şey yoluna girecek, yalnız... Hani, dayım nerede?</p>

  <p class="normal">— Ahırların arkasında, köylülerle görüşüyorlar. Kapitonovka'dan ihtiyarlar eteklemeye geldiler. Foma Fomiç'in üzerine yazılacaklarını duymuşlar, yalvarmak istiyorlar.</p>

  <p class="normal">— Niye ahırların arkasında görüşüyorlar?</p>

  <p class="normal">— Dayınız çekiniyor da ondan beyim...</p>

  <p class="normal">Dayımı gerçekten ahırların arkasında buldum. Bir düzlükte, karşısında eğilerek yalvarıp duran köylü kalabalığının önündeydi. Dayım onlara ateşli ateşli bir şeyler anlatıyordu. Yaklaşarak seslendim. Dayım bana döndü, birbirimizin boynuna sarıldık.</p>

  <p class="normal">Beni gördüğüne son derece sevinmişti. Kucaklayıp ellerimi sıkıyordu. Sanki ölüm tehlikesinde bulunan oğlunun hayatını bağışlamışlardı ona! Gelişim sanki onu böyle bir tehlikeden kurtarmıştı ve onunla birlikte bütün sevdiklerine hayatlarının sonuna kadar saadet, sevinç getirmiş gibiydim. Zaten dayım tek başına saadete erişmeyi dünyada kabul etmeyecek bir adamdı.</p>

  <p class="normal">İlk taşkın sevinç anlarından sonra, birdenbire öyle telaşlanarak, öyle şaşırdı ki, söyledikleri anlaşılmaz oldu. Durmadan sorular yağdırıyor, bir yandan da beni hemen ailesinin yanına götürmek istiyordu. Yürüdük, ama dayım geri döndü. Beni önce Kapitonovka köylüleriyle tanıştırmak istedi. Sonra, hatırladığıma göre, bilmem ne sebeple bir Bay Korovkin'den söz açtı. Bu zatla üç gün evvel yolda karşılaşmış, şimdi de onu sabırsızlıkla evine misafir bekliyormuş. Korovkin lafından sonra, başka bir konuya geçti. Büyük bir memnunluk içinde ona bakıyordum. Üst üste sorduğu sorulara cevap vermeye çalışırken, memuriyete girmek niyetinde olmadığımı, bilim yolunda çalışmaya devam etmek istediğimi söyledim. Dayım bilim sözünü duyar duymaz kaşlarını çattı, yüzünde olağanüstü ciddi bir ifade belirdi. Son zamanda mineraloji ile uğraştığımı öğrenince de başını kaldırdı, gururla etrafına baktı. Sanki mineralojiyi tek başına bulan ve yazan oymuş gibi!.. Önceleri de söylemiştim: Adamcağızda sadece "bilim" kelimesi bile zerrece çıkar gözetmeyen pek derin bir saygı uyandırıyordu. Gerçekten çıkar gözetmediği, onun hiçbir bilimle ilgilenmemiş olmasından belliydi.</p>

  <p class="normal">Bir gün, bana gözleri hayranlıkla parlayarak:</p>

  <p class="normal">— Ah kardeş, demişti. Dünyada öyle insanlar var ki, bilmedikleri yok! Aralarında oturup sözlerini dinlediğin zaman, hiçbir şey anlamadığın halde, yine de zevk alırsın. Neden ama? Çünkü sözleri zekâ mahsulüdür, fayda doludur, insanlığın saadetine yarar. Bunu artık ben de anlıyorum. Mesela bugün trenle seyahat ediyorum, ama ileride oğlum İlyuşka belki havada uçacak... Sonra şu ticaret, endüstri işleri... Hepsi faydalı şeyler, değil mi?</p>

  <p class="normal">Ama biz dayımla görüşmemize dönelim.</p>

  <p class="normal">Ellerini ovuşturarak, çabuk çabuk konuşuyordu.</p>

  <p class="normal">— Hele dur azizim, dur. Bir adam göreceksin ki, eşine güç rastlanır! Tam bilim adamı... Tam bir bilgin. Adı yüzyıllar boyunca yaşayacak. Şu, "yüzyıllar boyunca yaşamak" deyimi ne hoş şey, değil mi? Bunu bana Foma öğretti. Dur, seni tanıştırayım da...</p>

  <p class="normal">— Kimden bahsediyorsun dayıcığım, Foma Fomiç'ten mi?</p>

  <p class="normal">— Yok canım, Korovkin'den. Hoş Foma da öyledir ya... Ama şimdi bahsettiğim Korovkin... diye ekledi.</p>

  <p class="normal">Söz Foma'ya gelince dayım nedense kızardı, şaşırmış gibi oldu.</p>

  <p class="normal">— Ne gibi bilimlerle uğraşıyor o dayı?</p>

  <p class="normal">— Bilimlerle birader; bütün bilimlerle uğraşır. Uğraştığını biliyorum, ama hangileriyle olduğunu doğrusu söyleyemeyeceğim. Demiryollarından bahsedişini bir duysan! Hem de biliyor musun, –dayım sağ gözünü hafifçe kırpıştırarak, anlamlı anlamlı– şu serbest düşüncelerden de biraz var onda. Ailenin saadeti konusunda söylediklerinden fark ettim bunu. Yazık ki, o sırada vaktim yoktu da iyice anlayamadım, yoksa sana hepsini bir bir anlatırdım. Bundan başka olağanüstü yüksek meziyetlere sahip bir adam. Bize çağırdım, her an bekliyorum işte.</p>

  <p class="normal">Biz konuşurken köylüler ağızlarını, gözlerini açmış, beni görülmemiş bir harika gibi seyrediyorlardı.</p>

  <p class="normal">Dayımın sözünü keserek:</p>

  <p class="normal">— Bu adamlara engel oldum galiba, dedim. Size herhalde bir iş için gelmişlerdi. Ne istiyorlar? Doğrusunu isterseniz, bir şeyden şüphelendiğim için, ben de dinlemek isterim...</p>

  <p class="normal">Dayım birdenbire telaşlanarak acele etmeye başladı:</p>

  <p class="normal">— Öyle ya!.. Nasıl da unuttum. Mesele de ne, biliyor musun? Gerçekten, ne yapmalı bunlara bilmem ki!.. Uydurmuşlar. –Ah şunu ilk çıkaranın kim olduğunu bilsem bir!– Güya ben onları, bütün Kapitonovka ile birlikte devredecekmişim. Kapitonovka'yı hatırlıyor musun? Rahmetli Katya ile akşamları oraya gezmeye giderdik... İşte o Kapitonovka'yı, tam altmış sekiz kişiyle beraber Foma Fomiç'e bağışlayacakmışım. Bunlar da şimdi: "Senden bir yere ayrılmayız!.." diye tutturmuşlar.</p>

  <p class="normal">Adeta sevinç içinde:</p>

  <p class="normal">— Demek bu doğru değil, vermeyeceksiniz Kapitonovka'yı dayı, öyle mi? diye bağırdım.</p>

  <p class="normal">— Ne ilgisi var! Aklımdan bile geçmedi. İyi ama sen nereden duydun bunu? Ağzımdan bir kere kaçtı, yedi cihana yaydılar... Hem niye Foma'yı hiç çekemiyor bu adamlar?</p>

  <p class="normal">Dayım bende de Foma Fomiç'e karşı bir düşmanlık sezer gibi, ürkek ürkek bakarak:</p>

  <p class="normal">— Dur, seni onunla tanıştırayım Sergey, diye ekledi. Öyle adamdır ki birader!</p>

  <p class="normal">Köylüler hep bir ağızdan:</p>

  <p class="normal">— İstemeyiz!.. Senden başka kimseyi istemeyiz!.. diye bağırmaya başladılar. Siz babamızsınız; biz de sizin çocuklarınız...</p>

  <p class="normal">— Bana bakın dayı, dedim. Foma Fomiç'i henüz görmedim ama... hakkında bazı şeyler işittim. Açık söyleyeyim: Bugün Bay Bahçeyev'le karşılaştım. Bununla beraber, şimdilik bu konuda kendime ait düşüncelerim var. Dayı, köylülerinize izin verin de sizinle baş başa konuşalım. Aslına bakılırsa, ben zaten bunun için geldim...</p>

  <p class="normal">Dayım sözümü ağzımdan kapıp:</p>

  <p class="normal">— Pekâlâ, pekâlâ, dedi. Köylülerimizi gönderelim, sonra da şöyle dostça, arkadaşça, esaslı bir şekilde konuşalım.</p>

  <p class="normal">Köylülere dönerek hızlı hızlı:</p>

  <p class="normal">— Haydi siz gidin çocuklar! diye devam etti. Bundan sonra da bir ihtiyacınız olursa, her zaman doğruca bana gelin. Her işiniz için, her zaman bana gelin!</p>

  <p class="normal">Köylüler bir kere daha:</p>

  <p class="normal">— Babamızsın! Sen bizim babamızsın, biz de çocuklarınız!.. diye bağrıştılar. Bırakma bizi şu Foma Fomiç'in eline. Bütün fakir fukara yalvarıyor sana!..</p>

  <p class="normal">— Şu aptallara bak! Vermeyeceğiz, dedik ya!</p>

  <p class="normal">— Yoksa bizi de okuma dersleriyle bitirir herif. Buradakileri okuta okuta serseme çevirmiş...</p>

  <p class="normal">Ben adeta korkuyla:</p>

  <p class="normal">— Aman, sizlere de mi Fransızca öğretiyor? diye bağırdım.</p>

  <p class="normal">Kırmızı saçlı, dazlak kafalı, konuştukça canlanıyormuş gibi, kendiliğinden hareket eden seyrek, sivri sakallı, besbelli geveze bir köylü:</p>

  <p class="normal">— Yok beyim, dedi. Şükürler olsun, Tanrım şimdilik bizi esirgedi.</p>

  <p class="normal">— Peki, ne öğretiyor size?</p>

  <p class="normal">— Öyle bir şey öğretiyor ki beyim, bizim anladığımıza göre, altın bir çekmece satın alıp, içinde bakır meteliklerimizi saklamalıymışız...</p>

  <p class="normal">— Nasıl bakır metelikleri?</p>

  <p class="normal">— Yanlış anlıyorsun Seryoja. Bunların uydurması.</p>

  <p class="normal">Dayım bunu söyledikten sonra kızardı, fena halde mahcup oldu.</p>

  <p class="normal">— Adamın söylediklerini anlamıyorlar ki ahmaklar! Foma laf arasında söylemiş; bakır metelik de ne demekmiş?</p>

  <p class="normal">Sonra köylüye dönerek, sitemle:</p>

  <p class="normal">— Sen de ukalalık, gevezelik etmesene! Senin gibi bir budalaya iyilik etmek istediler; anlamadan bağırıp duruyorsun.</p>

  <p class="normal">— Ama rica ederim dayı, şu Fransızca dersleri de ne oluyor?</p>

  <p class="normal">— Canım, dillerini düzeltmek için, sırf bunun için yaptı.</p>

  <p class="normal">Dayımın sesi adeta yalvarır gibi çıkıyordu.</p>

  <p class="normal">— Dillerini düzeltmek için yaptığını kendisi söyledi. Hem de burada başka bir mesele çıktı. Sen bunu bilmediğin için, hüküm veremezsin Seryoja. Her işin içyüzünü anlamalı, ondan sonra adamı suçlamalı be birader. Yoksa suçlamak kolay!</p>

  <p class="normal">Öfkeyle tekrar köylülere dönerek:</p>

  <p class="normal">— İyi ama siz ne duruyorsunuz? diye bağırdım. Her şeyi yüzüne karşı söyleseydiniz ya. "Olmaz böyle şey Foma Fomiç... filan!.." deseydiniz ya. Diliniz yok mu sizin?</p>

  <p class="normal">— İlahi beyim! Hangi kabadayı fare, kedinin boynuna çıngırak takabilir? "Ben," diyor, "siz kara cahil köylülere temizlik, düzen öğretiyorum!" Bazen kalkar, "Niye mintanın kirli?" diye soruverir. Ter içinde kalıyoruz da ondan. Her gün üst baş değişecek değiliz ya. Temizlikten dirilmez, pislikten gebermezsin!</p>

  <p class="normal">Uzun boylu, kupkuru, her tarafı yama içinde, ayağına eski, berbat çarıklar giymiş bir köylü lafa karıştı. Hiçbir zaman bir şeyden memnun olmayan, ağzında hep acı, zehirli bir söz bulunduran insanlardandı. O ana kadar öbür köylülerin arkasında saklanarak, gamlı bir sessizlik içinde söylenenleri dinliyordu. Yüzünden anlamlı ve acı bir alayla dolu gülümseyiş hiç eksilmiyordu:</p>

  <p class="normal">— Geçen gün harmana geldi; diye başladı, "Dünya ile güneş arasında kaç verstlik mesafe olduğunu biliyor musunuz?" dedi. Biz ne bilelim! Bu bilim bize göre değil ki, beylerin işi. Bunun üzerine, "Hayır," dedi. "Sen aptalın, hımbılın birisin. İyiliğinin nerede olduğunu bilemiyorsun. Ben, astrolomum!..<sup class="calibre2"><a href="Stepancikovo_Koyu_split_023.html#footnote-100-15" id="footnote-100-15-backlink">[15]</a></sup> Ben, Tanrı'nın bütün planidalarını<sup class="calibre2"><a href="Stepancikovo_Koyu_split_023.html#footnote-100-16" id="footnote-100-16-backlink">[16]</a></sup> öğrendim..." diye de bitirdi.</p>

  <p class="normal">Dayım birden canlandı. Bana doğru, "Bak, ne olacak şimdi!" gibilerden, neşeli bir göz kırptı:</p>

  <p class="normal">— E, arada kaç verst olduğunu söyledi mi sana? diye söze karıştı.</p>

  <p class="normal">Bu soruyu hiç beklemeyen köylü, isteksizce:</p>

  <p class="normal">— Söyledi, çok bir şeymiş... cevabını verdi.</p>

  <p class="normal">— Peki; ne kadar dedi? Ne kadarmış yani?</p>

  <p class="normal">— Siz daha iyi bilirsiniz beyefendi. Kara cahil kişileriz bizler...</p>

  <p class="normal">— Ben elbette biliyorum. Ama senin hatırında kaldı mı acaba?</p>

  <p class="normal">— Yüzler, binler kadarmış galiba... Pek çok bir şey söylemişti: Üç arabayla taşıyamazsın!..</p>

  <p class="normal">— Gördün mü birader! Hatırında tut bunu. Yoksa sen güneşi bir verst kadar yakın mı sanıyordun? Sonra yeryüzünün yuvarlak olduğunu da öğren; tostoparlaktır, anladın mı?</p>

  <p class="normal">Dayım anlatırken havada bir daire çizdi.</p>

  <p class="normal">Köylü acı acı gülümsedi. Dayım devam etti:</p>

  <p class="normal">— Evet, yuvarlaktır. Havada kendi kendine, güneşin çevresinde döner, güneşse olduğu yerde durur. Oysa bize güneş de hareket ediyormuş gibi gelir... Bu iş böyledir. Bunu deniz gezgini Kaptan Kuk keşfetmiş.</p>

  <p class="normal">Dayım bana doğru dönerek, fısıldayan bir sesle:</p>

  <p class="normal">— Artık kimin keşfettiğini şeytan bilir ya! diye ekledi. Zaten bildiğimden söylemiyorum... Sen güneşin bize uzaklığını biliyor musun?</p>

  <p class="normal">Bütün bu sahneyi hayretle seyrediyordum.</p>

  <p class="normal">— Biliyorum dayı, dedim. Yalnız ben şöyle düşünüyorum: Şüphesiz, bilgisizlik soytarılığın bir çeşididir ama, öte yandan... köylülere astronomi dersi vermek de...</p>

  <p class="normal">Sözümü pek beğenen, pek yerinde bulan dayım:</p>

  <p class="normal">— Tam, tam soytarılık işte! diye atıldı. Ne asil bir düşünce!.. Ben de her zaman bunu söylerdim... Yani söylemezdim, ama böyle olduğunu hissederdim.</p>

  <p class="normal">Sonra köylülere dönerek:</p>

  <p class="normal">— Duydunuz mu? diye bağırdı. Bilgisizlik, soytarılık demektir; pislikten farkı yoktur yani... Foma size bunun için ders vermek istedi. İyi şeyler öğretecekti size, ama neyse, zararı yok... Bilgi vermek de az hizmet değildir kardeş. Bilgi veren adam bence en yüksek rütbeye layıktır. Ya, bilgi böyledir işte! Peki, peki çocuklar. Hadi güle güle gidin! Memnun oldum, çok memnun oldum... Üzülmeyin, bırakmam sizi.</p>

  <p class="normal">— Artık sana sığındık velinimetimiz!</p>

  <p class="normal">— Bizi sıkıntıda bırakma, babamızsın!.. Köylüler dayımın ayağına kapandılar.</p>

  <p class="normal">— Hadi canım, saçmalamayın! Ancak Tanrı'nın önünde yere kapanılır, bana lazım değil bu... Hadi uğurlar olsun! Uslu durun, şefkatime layık olmaya çalışın.</p>

  <p class="normal">Köylüler gidince dayım bana döndü. Yüzü sevinçle parlıyordu:</p>

  <p class="normal">— Sana bir şey söyleyeyim mi Sergey? dedi. Köylümüz, tatlı söz kadar hediyeyi de pek sever. Bir bağışta bulunsam onlara, ne dersin? Hani senin gelişinin şerefine... Bunu yapsam mı acaba?</p>

  <p class="normal">— Aman dayıcığım, demek siz de Frol Silin<sup class="calibre2"><a href="Stepancikovo_Koyu_split_023.html#footnote-100-17" id="footnote-100-17-backlink">[17]</a></sup> gibi, iyiliksever bir adammışsınız!</p>

  <p class="normal">— Başka türlü olmaz ki birader, olmaz. Ne yaparsın.</p>

  <p class="normal">Sonra suçunu örtbas etmek istiyormuş gibi:</p>

  <p class="normal">— Zaten onlara vaktiyle de bir bağışta bulunmak istiyordum; diye ekledi. Sen, heriflere bilimden söz açmamı gülünç buldun, değil mi? Bunu seni görünce sevindim de yaptım Seryoja. Hem şu köylüler yeryüzünün güneşe uzaklığını öğrensin de ağızları açık kalsın, dedim. Şu alık alık ağız açmaları yok mu, pek hoşuma gidiyor. Yalnız sen salonda bizimkilere köylülerle görüştüğümden bahsetme. Onları özellikle gören olmasın diye ahırların arkasına çağırttım. Başka türlü olmuyor ki birader! Hem iş nazik, hem de onlar gizlice geldiler. Bunu daha çok onları düşünerek yaptım.</p>

  <p class="normal">Bir an önce esasa geçmek isteğiyle konuyu değiştirerek:</p>

  <p class="normal">— İşte geldim dayıcığım, dedim. Doğrusu, mektubunuz beni pek şaşırttı.</p>

  <p class="normal">Dayım korkmuş gibi, sesini alçaltarak:</p>

  <p class="normal">— Sakın bundan bahsetmeyelim canım! diye sözümü kesti. Sonradan... bunlar hep sonradan anlaşılacak şeylerdir. Sana karşı suçluyum belki, hatta belki de çok suçluyum!</p>

  <p class="normal">— Bana karşı mı dayıcığım?</p>

  <p class="normal">— Sonra canım, sonra!.. Bunlar hep sonradan anlaşılacak. Sen de, aferin, tam bir yiğit olmuşsun! Canım çocuğum, seni öyle bekledim ki!.. Derdimi dökmek istiyordum... Ne de olsa okumuş adamsın. Senden başka kimsem yok... Bir sen varsın, bir de Korovkin... Ha, şunu da söyleyeyim: Buradakilerin hepsi sana kızgın. Bu yüzden dikkatli ol, bir pot kırma.</p>

  <p class="normal">Dayıma hayretle baktım. Hiç tanımadığım bu adamları ne şekilde kızdırabildiğimi anlamıyordum.</p>

  <p class="normal">— Bana mı? diye sordum.</p>

  <p class="normal">— Sana birader, sana. Ne yaparsın, Foma Fomiç biraz... Eh, tabii annem de arkasından... Kısacası, ayağını denk al, saygılı ol, karşılık verme; saygılı olmaya özellikle dikkat et!</p>

  <p class="normal">— Kime, Foma Fomiç'e karşı mı dayı?</p>

  <p class="normal">— Ne yapalım azizim! Onu koruduğum için söylemiyorum. Aslında o da kusurları olan bir adamdır. Hatta şimdi, şu anda bile... Ah Seryoja kardeşim! Bütün bu haller beni öyle üzüyor ki... Oysa her şey pekâlâ yolunda gidebilirdi; hepimiz memnun, mutlu olabilirdik. Ama ne yaparsın, kusursuz kul olur mu? Hepimiz melek değiliz ya!</p>

  <p class="normal">— Ama rica ederim dayı, bu adamın neler yaptığını düşünsenize bir!</p>

  <p class="normal">— Amaan birader! Bunlar hep dedikodu. Mesela bak, anlatayım. Şimdi o bana da kızıyor; hem de niçin biliyor musun?.. Ama belki de suç bendedir. En iyisi, sana bunu sonra anlatırım.</p>

  <p class="normal">— Bu konuda benim de kendime göre düşündüklerim var dayı! diye sözünü kestim.</p>

  <p class="normal">Düşüncemi söylemekte acele ediyordum. Zaten ikimiz de nedense adeta telaş ediyorduk.</p>

  <p class="normal">— Her şeyden önce, dedim, bu adam burada bir soytarı durumundaydı. Bu hal onu incitmiş, yere vurmuş, idealini kaybettirmiş olmalı; haşin, hastalıklı, hatta bütün dünyadan öç almak isteyen bir insan oluşu da bundan ileri geliyor diyebilirim. Onu insanlarla barıştırsak da, yine bir insan olduğunu hissetse...</p>

  <p class="normal">Dayım taşkın bir sevinç içinde:</p>

  <p class="normal">— Evet, evet!.. diye bağırdı. Tam böyle işte!.. Ne yüksek düşünce! Onu ayıplamakla, hor görmekle asıl biz küçük düşeriz. Gerçekten öyle! Ah dostum! Sen beni anlıyorsun, beni sakinleştirdin. Bari orada da her şey düzelse! Biliyor musun, onlara görünmekten adeta korkuyorum. Senin gelişin yüzünden de epey papara yiyeceğim.</p>

  <p class="normal">Bu itiraf karşısında bozuldum doğrusu.</p>

  <p class="normal">— Mademki böyledir dayı... diye söze başladım.</p>

  <p class="normal">Ama o, ellerimi yakalayarak:</p>

  <p class="normal">— Hayır, hayır, hayır!.. Dünyada olmaz!.. diye bağırdı. Sen benim misafirimsin. Ben böyle istiyorum.</p>

  <p class="normal">Dayımın halleri beni son derece şaşırtıyordu. Israrla:</p>

  <p class="normal">— Dayı, dedim, hemen şimdi, beni buraya niçin çağırdığınızı söyleyin. Benden ne gibi bir hizmet bekliyorsunuz ve bana karşı nasıl bir suçunuz var?</p>

  <p class="normal">— Canım, sorma bunu işte! Sonra, sonra... Sonra her şeyi anlayacaksın. Belki birçok bakımlardan suçluyumdur, ama inan olsun, ben namuslu bir adam gibi hareket etmek istedim. Sen de... sen de evlenirsin onunla.</p>

  <p class="normal">Dayım ani bir duygu dalgasıyla kızardı.</p>

  <p class="normal">— Ruhunda bir nebze asalet varsa, alırsın onu; diye devam etti ve heyecanla elimi kuvvetlice sıktı. Artık bu konuyu kapatalım. Yakında hepsini kendin görür, anlarsın. Asıl mesele, oradakilerin hoşuna gitmende, iyi etki bırakabilmende... Hele, hele utangaç davranmamaya çok dikkat et.</p>

  <p class="normal">— Ama orada kimler var dayı? Doğrusunu isterseniz, ben topluluk hayatına alışkın olmadığım için...</p>

  <p class="normal">Dayım gülümseyerek sözümü kesti:</p>

  <p class="normal">— Alışkın olmadığın için biraz ürküyorsun, değil mi? Zararı yok canım. Soğukkanlılığını kaybetme; hep kendi ailemizden kimseler. Metin ol, korkma! Ama ben nedense senin hesabına korkuyorum. Kimler olduğumuzu soruyorsun. Kimler olacak, canım!</p>

  <p class="normal">Dayım çabuk çabuk konuşmaya başladı:</p>

  <p class="normal">— İlkin annem tabii. Annemi hatırlıyor musun? Gayet iyi, asil ruhlu ihtiyar bir kadındır! Gönül, kibir nedir bilmez. Biraz eski kafalı, ama böylesi daha iyi. Bazen aklına eser, tuhaf bir şey söyleyiverir... Bu sıra bana kızgın. Ama suç bende... Suçlu olduğumu biliyorum. Sonra ne de olsa, grande dame, general karısı. Kocası da pek mükemmel bir adamdı. Evvela generaldi, sonra da çok okumuş bir adamdı. Servet filan bırakmadı, ama aldığı yaraların sayısı bir hayli... Kısacası, herkesin saygısını kazanmış bir adamdı. Matmazel Perepelitsina'ya gelelim. O da... gerçekten, bilmem ki... Son zamanda bir hoş oldu. Tabiatı böyle... Ama ne yaparsın, herkesi kötülemekten bir şey çıkmaz ki... Onu da Tanrı böyle yaratmış işte! Sen onu sığıntı, dalkavuk filan sanma: Yarbay kızıdır. Anneme sırdaşlık, arkadaşlık eder. Sonra hemşirem Praskovya İlyiniçna var. Hakkında uzun boylu söylenecek söz yok; kendi halinde, iyi kalpli bir kadıncağızdır. Telaşlıdır biraz, lakin öyle bir kalbi var ki!.. Sen, her zaman kalbe bak Seryoja. İhtiyar kızdır, ama galiba şu acayip Bahçeyev ona kur yapıyor; isteyecek besbelli... Ama sakın bundan kimseye bahsetme: Sırdır! Eh, daha kimimiz var bakalım? Çocukları anlatmayacağım, kendin görürsün. Yarın İlyuşka'nın isim günü... Şey! Az kaldı unutuyordum: İvan İvanoviç Mizinçikov bir aydır bizde misafir. Senin uzaktan kuzenin olur. Hüsar üsteğmenliğinden yeni emekliye ayrıldı. Henüz genç adamdır. Gayet asil ruhlu bir zat. Ama elindekini avucundakini öyle har vurup harman savurmuş ki, bunu nasıl, nerede becerdiğini bir türlü anlayamadım gitti. Hoş kendisinin pek bir şeyi yoktu, ama olanı da yedi bitirdi, bir sürü borca girdi. Şimdi bende misafir... Onu hiç tanımıyordum. Geldi, kendini tanıttı, iyi, sevimli bir genç; sessiz, saygılı bir adam. Bizim evde ağzını açtığını gören olmadı. Hep susar. Foma, alay olsun diye ona "Sessiz Meçhul" adını taktı. Darılmadı adamcağız. Foma ondan pek memnun. Pek zeki olmadığını söylüyor. İvan da ona hiç karşı gelmez, ne dese, "evet efendim"i yapıştırır. Şaşkın mıdır ne... Neyse, onu da görürsün. Şehirden gelen misafirlerimiz de var: Pavel Semyoniç Obnoskin ile annesi. Pavel genç, çok zeki bir adam. Olgun, sağlam bir karakteri var. Canım, adamakıllı anlatamıyorum ki ben!.. Bundan başka gayet yüksek ve ciddi ahlak sahibidir de... Tatyana İvanovna da misafirlerimizden biridir. O da uzaktan akrabamız sayılabilir. Onu tanımazsın. Kız, ama doğrusunu istersen, hiç de genç değil. Bununla beraber hoş tarafları var. Öyle de zengin ki kardeş, iki Stepançikovo'yu satın alır. Bu servet son zamanda eline geçti. Şimdiye kadar çile dolduruyordu zavallı. Ama Seryoja, dikkatli ol dostum: Hastalıklı, hayalperest bir kadındır. Felaketler geçirmiş bir kız... Asil ruhlu çocuksun, anlarsın. Felaket geçiren insanlara karşı iki kat nezaket göstermelidir. Ama aklına fena bir şey gelmesin. Bu kadının bazı zayıf tarafları var tabii.. Bazen bakarsın, acelesi yüzünden, gereken bir söz yerine konuyla hiç ilgisi olmayan başka bir şey söyler. Sakın yalan söylüyor sanma! Bu sözler hep temiz, asil bir kalpten çıkmadır; hatta yalan söylese bile, sırf ruhunun aşırı derecede yüksek oluşundan söyler. Bilmem, anlatabildim mi?</p>

  <p class="normal">O sırada dayım bana adamakıllı bozulmuş gibi göründü.</p>

  <p class="normal">— Bana bakın dayıcığım, dedim. Sizi pek çok severim... Açıkça sorduğum için affedin. Siz biriyle evlenecekmişsiniz, doğru mu?</p>

  <p class="normal">Dayım çocuk gibi kızararak:</p>

  <p class="normal">— Kimden duydun? dedi. Sana hepsini anlatırım, ama her şeyden önce söyleyeyim ki, evlenecek falan değilim. Annem, kardeşim, özellikle annemin iyiliklerine karşı pek tabii olarak gözünün içine bakan Foma Fomiç, Tatyana İvanovna'yla evlenmemi istiyorlar. Aklımı başıma toplayıp, bütün ailemizin iyiliği için evlenmeliymişim. Şüphesiz, böylelikle bana da iyilik etmek istiyorlar, anlıyorum. Ama yine de asla evlenecek değilim. Bu konuda kendi kendime söz verdim. Bununla beraber kesin bir cevap vermeyi de beceremedim: Ne "evet", ne de "hayır" diyebildim. Zaten hep böyle yaparım birader! Bizimkiler de razı olacağımı sanmışlar; şimdi ille yarınki aile törenimizde konuşarak, bu işi bir sonuca bağlayalım diye tutturdular. Yarın öyle telaşlı bir gün olacak ki, ne yapacağımı bilemiyorum. Üstelik Foma Fomiç'le annem nedense bana darıldılar. Sahi birader derdimi dökeyim diye, seni ve Korovkin'i dört gözle bekliyordum.</p>

  <p class="normal">— Peki, ama Korovkin'in bu işte size ne gibi yardımı dokunabilir dayı?</p>

  <p class="normal">— Dokunur canım, dokunur. Ne adamdır o, bilsen! Bir bilgin ki, o kadar olur işte... Aile saadeti hakkında konuşmasını dinlemelisin. Ne yalan söyleyeyim, belki bizimkilere meram anlatabilirsin diye, sana da bel bağlamıştım. Düşün bir kere; hadi diyelim ki, bir suçum var benim, gerçekten de var ya, bunu anlıyorum, o kadar duygusuz değilim. Ama nihayet hiç de affedilmeyecek bir suç değil bu... Eğer affedilseydim, ne güzel bir hayat sürecektik!.. Benim Saşurka'yı görme, öyle büyüdü ki, tam gelinlik kız oldu. İlyuşka da, nah şu boyda... Yarın isim günü. Biliyor musun, Saşurka için korkuyorum...</p>

  <p class="normal">— Dayıcığım, bavulum nerede? Üstümü değiştirip hemen gelirim. O zaman...</p>

  <p class="normal">— Bavulun tavan arasında canım, tavan arasında. Kimse görmesin diye, seni doğruca tavan arasına götürmelerini emretmiştim. Evet, evet, elbiseni değiştir. Çok iyi, mükemmel bir düşünce!.. Ben de bizimkileri hazırlarım. Hadi, hayırlısı olsun. Biliyor musun birader, kurnaz olmak lazım. Başka çare yok. Taleyran olup çıkacaksın. Ne yapalım! Onlar şimdi çay içiyorlar. Bizde erkence çay içilir: Foma Fomiç kalkar kalkmaz çay içmeyi sever. Hem de erken içilince daha iyi oluyor. Eh, ben gideyim, ama sen hemen arkamdan yetiş, beni yalnız bırakma. Tek başıma biraz tuhaf olacak da... Ha, dur! Bir şey daha rica edeceğim. Orada demin burada bana bağırdığın gibi bağırma, olmaz mı? Söyleyeceğin bir şey olursa, burada, yalnız kaldığımız zaman söylersin. O zamana kadar da sabret, tut kendini. Görüyorsun ya, zaten bir sürü delilik ettim, kızıyorlar...</p>

  <p class="normal">— Ama bakın, dayıcığım. Burada görüp işittiklerimden anlıyorum ki siz...</p>

  <p class="normal">Dayım hiç beklenilmedik bir tarzda:</p>

  <p class="normal">— Bir pısırığım, değil mi? diye sözümü kesti. Bunu ben de biliyorum, ama ne yaparsın birader! Neyse hemen geleceksin, değil mi? Aman çok rica ederim, çabuk ol!</p>

  <p class="normal">Yukarıya çıkınca dayımın dediği gibi, derhal bavulumu açtım. Giyinirken, dayımla tam bir saat konuştuğum halde, öğrenmek istediklerimden henüz hiçbirini öğrenemediğimi anladım ve adeta şaşırdım. Benim için bir dereceye kadar açık olan şey, dayımın hâlâ benim evlenme işimin üzerine düşmesiydi. Şu halde onun öteki kıza âşık olduğu hakkındaki söylentiler yersizdi. Son derece merak, endişe içinde olduğumu hatırlıyorum. O aralık şunu da düşündüm: Buraya gelerek dayım ne derse ses çıkarmayacağıma söz vermem, ömrümün sonuna kadar bağlanmış olmam demekti. Aklımdan, "Hayatımın sonuna kadar elimi kolumu bağlayacak sözü söylemek ne kadar da kolaymış!" düşüncesi geçti. "Halbuki daha nişanlımı görmedim bile..."</p>

  <p class="normal">Öte yandan, bütün ailenin bana düşmanlığına ne demeli? Niçin dayımın iddia ettiği gibi, buraya gelişimi düşmanca karşılıyorlar? Ya dayımın kendi evindeki garip, esrarlı hali nedir? Neden bu kadar korkuyor, üzülüyor?.. Doğrusunu söyleyeyim bütün bunlar tamamıyla anlamsız şeylerdi. Romantik, kahramanca hayallerim de gerçekle karşı karşıya gelince kafamdan uçtu gitti. Ancak şimdi, dayımla görüşmemizden sonra, teklifinin bütün anlamsızlığını, acayipliğini anlamıştım. Bu durumda böyle bir teklifi ancak dayım yapabilirdi! Onun bir tek sözü üzerine, buraya can atarcasına gelmekle pek enayice hareket ettiğimi şimdi anlıyordum.</p>

  <p class="normal">Kafam bu endişeli düşüncelerle uğraşırken, hizmetime bakan uşağın farkında olmamıştım.</p>

  <p class="normal">Doğal olmayan, yılışık bir nezaketle:</p>

  <p class="normal">— Adelayida rengi<sup class="calibre2"><a href="Stepancikovo_Koyu_split_023.html#footnote-100-18" id="footnote-100-18-backlink">[18]</a></sup> kravatınızı mı, yoksa ufak karelisini mi takacaksınız? diye sordu.</p>

  <p class="normal">Uşağa baktım. Meğerse dikkate değer bir adammış. Henüz gençti ve bir uşak için çok şık, mükemmel bir taşra züppesi gibi giyinmişti. Kahverengi frakının, beyaz pantolonun, açık sarı yeleğinin ve rugan ayakkabılarıyla pembe kravatının belli bir maksatla seçildiği açıktı. Bunlar genç züppenin ince zevkine dikkati çekecekti. Saatinin kösteği de muhakkak aynı düşünceyle dışarıda bırakılmıştı. Yüzü solgundu, adeta yeşile çalıyordu, iri olmakla beraber, ince kemerli burnu alçıyla sıvanmış gibi bembeyazdı. İnce dudaklarının gülümseyişinde hüzün, ama kibar bir hüzün ifadesi vardı. Son derece iri, camdan yapılmış gibi gözlerinin bakışı pek budalacaydı. Bununla beraber, gözlerinde de bir kibarlık sezilmekteydi. İnce, yumuşak kulakçıkları, kibarlıktan olacak, pamukla tıkalıydı. Sarıya çalan uzun, seyrek saçları bukle bukle kıvrılmış ve pomatlanmıştı. Elleri de beyazdı, temizdi, bir gül suyu ile yıkanmadığı kalmıştı! Özenilerek bakılmış tırnakları upuzun ve pembeydi. Bütün bunlar adamın şımarık, züppe, kaba işlere el sürmeyen biri olduğunu gösteriyordu. Peltek konuşuyor, "r" harflerini modaya uygun bir tarzda söylüyordu. Gözlerini yukarı aşağı kaldırıp indiriyor, göğüs geçiriyor, dehşetli kırıtıyordu. Üstelik de lavanta kokuyordu. Uzun boylu değildi; çelimsiz, sıska bir adamdı. Yürürken garip bir şekilde dizlerini kırıyordu; besbelli bunun da kibarlığın en yüksek derecesini belirttiğine inanmaktaydı. Kısacası, adamın bütün varlığı kibarlık, incelik ve son derece kuvvetli bir kendini beğenmişlik duygusuyla doluydu. Hele kendini beğenmişliği, şu kızgın halimde nedense hiç hoşuma gitmemişti. Genç uşağa sert sert bakarak:</p>

  <p class="normal">— Demek bu kravatın rengine Adelayida derler; öyle mi? diye sordum.</p>

  <p class="normal">Kusursuz bir nezaketle:</p>

  <p class="normal">— Evet, Adelayida derler efendimiz, cevabını verdi.</p>

  <p class="normal">— Peki. Agrafena'nın rengi yok mu?</p>

  <p class="normal">— Hayır efendim. Olamaz da.</p>

  <p class="normal">— Neden?</p>

  <p class="normal">— Agrafena biçimsiz bir isim de ondan.</p>

  <p class="normal">— Ne diye biçimsiz oluyormuş?</p>

  <p class="normal">— Efendim, bildiğiniz gibi Adelayida yabancı ve son derece asil bir isim. Agrafena ise, en bayağı kadınlara takılan bir isimdir.</p>

  <p class="normal">— Sen aklını mı kaçırdın?</p>

  <p class="normal">— Hayır efendim, aklım başımda. Elbette bana canınızın istediğinizi söylemek elinizdedir. Ama şu kadarına işaret edeyim ki, konuşmamdan birçok generaller, hatta başkentteki kontlar bile pek memnun kalırlardı.</p>

  <p class="normal">— Adın ne senin?</p>

  <p class="normal">— Vidopliyasov.</p>

  <p class="normal">— Ya!.. Demek Vidopliyasov sensin ha?</p>

  <p class="normal">— Evet efendimiz.</p>

  <p class="normal">— Dur öyleyse birader, seninle de tanışacağız.</p>

  <p class="normal">Aşağıya inerken: "Tımarhane gibi bir yermiş burası!.." diye düşündüm.</p>
</body>
</html>