<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Stepancikovo Koyu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_4">II<br class="chapter"/>
  Bay Bahçeyev</h2>

  <p class="normal">Yolculuğum sona eriyordu, Stepançikovo'ya on verst kala B... adlı küçük bir kasabadan geçerken arabanın ön tekerleğinin lastiği koptu. Demirhanenin önünde durmak zorunda kaldık. Lastiği on verstlik yola göre takmak uzun sürmeyecekti. Böylece bir yandan ustalar çalışırken, ben de demirhanenin yanında beklemeye karar verdim.</p>

  <p class="normal">Arabamdan inince, orada şişman bir adam gördüm. O da benim gibi arabasının tamiri için yolundan kalmıştı. Bir saatten beri kızgın güneşin altında ayakta duruyor, bağırıp küfrediyor, güzel arabasının etrafında telaşlı telaşlı çalışan ustaları hırçın bir sabırsızlıkla sıkıştırıyordu.</p>

  <p class="normal">Bu hırçın bayın, daha ilk bakışta, dırdırcının biri olduğunu anladım. Kırk beş yaşlarında, orta boylu, çok şişman, çopur yüzlüydü. Şişmanlığı, iri gırtlak kemiği ve sarkan yanakları, adamın rahat bir çiftlik sahibi hayatı sürdüğünü gösteriyordu. Göze çarpacak derecede kadını andıran bir hali vardı. Elbisesi geniş, rahat, temizdi, ama hiç de modaya uygun değildi.</p>

  <p class="normal">Ömründe beni ilk defa gördüğü ve kendisiyle tek kelime konuşmadığım halde, nedense bana da kızgın görünüyordu. Bunu daha arabadan indiğim zaman, üstüme çevrilen hiddetli bakışlarından anlamıştım. Bense onunla tanışmayı pek istiyordum. Birbirleriyle çene çalan uşaklarından, bu zatın Stepançikovo'dan, dayımdan geldiğini anlamıştım. Bazı şeyleri öğrenmem için tam fırsattı. Kasketimi çıkararak, olanca nezaketimle, bazen yolda insanın başına gelen böyle aksiliklerden, gecikmelerden söz açmak istedimse de, şişko somurttu, hırçın bir bakışla beni yukarıdan aşağıya süzerek bir şeyler homurdandı ve bana ağır ağır sırtını döndü.</p>

  <p class="normal">Sanki yolda rastlanan engellere dair söylediğim sözleri duymamış gibi, oda uşağına dönerek birdenbire:</p>

  <p class="normal">— Grişka! Ne homurdanıp duruyorsun orada? diye bağırdı. Canın sopa istiyor galiba!</p>

  <p class="normal">Ak saçlı, eski zaman uşaklarından biriydi bu "Grişka". Uzun redingot giymişti ve gayet uzun favorileri vardı. Bazı belirtilere göre, o da pek kızgındı; kendi kendine söylenip duruyordu.</p>

  <p class="normal">Efendiyle uşağı arasında hemen bir çatışma oldu.</p>

  <p class="normal">Grişka, kendi kendine mırıldanıyormuş gibi, ama herkesin işiteceği kadar yüksek sesle;</p>

  <p class="normal">— Sopa attıracakmış... dedi. Bağır, bağırabildiğin kadar bakalım!</p>

  <p class="normal">Sonra kızgın bir tavırla dönerek araba ile uğraşmaya başladı.</p>

  <p class="normal">Şişko birden morardı:</p>

  <p class="normal">— Ne?!.. Ne dedin? "Bağır bakalım!.." Ha? Bir de karşılık veriyorsun! diye haykırdı.</p>

  <p class="normal">— Siz de, Tanrı aşkına, niye üstüme varıyorsunuz bu kadar! İnsana ağız açtırmıyorsunuz yani.</p>

  <p class="normal">— Üstüne varıyormuşum!.. Duydunuz mu? Demek bana dilediği gibi kafa tutacak, ben de ağız açmayacağım ha?</p>

  <p class="normal">— Sanki ben ne söyledim şimdi?</p>

  <p class="normal">— Ne mi?.. Yalan mı?.. Hem niçin söylendiğini de biliyorum: Yemeğe kalmadan yola çıktım da ondan.</p>

  <p class="normal">— Bana ne! İsterseniz hiç yemek yemeyin, bana göre hava hoş. Zaten size bir şey söylediğim de yoktu benim; demircilere söyleniyordum.</p>

  <p class="normal">— Demircilere mi? Onlara ne diye söylenecekmişsin sanki?</p>

  <p class="normal">— Onlara değilse, arabaya söyleniyordum.</p>

  <p class="normal">— Peki, ona neden söyleniyorsun?</p>

  <p class="normal">— Kırıldığı için. Kırılmasın bir daha, sağlam dursun.</p>

  <p class="normal">— Arabaya söyleniyormuş... Arabaya değil, hırsın bana, yalnız bana... Hem suçlu, hem güçlü!</p>

  <p class="normal">— Aman beyim, ne istiyorsunuz benden? Bırakın Tanrı aşkına!</p>

  <p class="normal">— Ya sen, ne diye bütün yol boyunca, baykuş gibi somurttun, tek laf etmedin? Başka zaman pekâlâ çenen açılır.</p>

  <p class="normal">— Ağzıma sinek kaçmasın diye baykuş gibi somurttum. Size masal mı anlatacaktım yani? Masala bu kadar meraklıysanız, masalcı karı Malanya'yı yanınızdan ayırmayın!</p>

  <p class="normal">Şişko karşılık vermek için ağzını açtıysa da besbelli söyleyecek bir şey bulamadı, sustu. Uşağı, kuvvetli mantığından ve tanıklar huzurunda beyinin üzerindeki etkisinden memnun olarak, iki kat artan bir çalımla işçilere döndü, bir şeyler göstermeye başladı.</p>

  <p class="normal">Tanışma teşebbüsüm beceriksizliğim yüzünden boşa gitmişti. Lakin hiç ummadığım bir şey yardımıma yetişti. Demirhanenin yanında Nuh nebiden kalma, tekerlekleri olmayan ve her gün boşuna tamir bekleyen kapalı bir arabanın penceresinden, ansızın uyku sersemi, yıkanmamış, saçı başı dağınık bir yüz uzandı. O anda ustalar arasında bir kahkaha kopuverdi. Arabadan bakan adam içeride kilitlenmiş, çıkamıyordu. Sarhoşken oraya yatırılmıştı. Şimdi ayılmış, dışarı çıkarmaları için yalvarıp duruyordu. Sonunda birisine aletlerini getirmesi için ricaya başladı. Bu hal oradakileri pek eğlendiriyordu.</p>

  <p class="normal">Bazı insanlar vardır ki, en garip şeylerden neşelenir, keyiflenirler. Sarhoş bir herifin yüz buruşturmaları, sokakta ayağı kayarak düşen bir adam, iki kadının kavga etmesi gibi haller bazı insanların nedense pek hoşuna gider. Şişko çiftlik sahibi de bunlardan biriydi. Yavaş yavaş yüzünün kızgın ve somurtkan hali kayboluyor, halinden memnun, sevimli bir ifade almaya başlıyordu, sonunda büsbütün açıldı.</p>

  <p class="normal">İlgiyle:</p>

  <p class="normal">— Vasilyev bu galiba, dedi. Oraya nasıl girmiş?</p>

  <p class="normal">Her taraftan:</p>

  <p class="normal">— Vasilyev, Bay Stepan Alekseyiç, Vasilyev!.. diye bağırmaya başladılar.</p>

  <p class="normal">Yaşlı, uzun boylu, zayıf ve sert, ukalaca yüzlü, arkadaşları üzerinde büyüklük taslayan bir usta:</p>

  <p class="normal">— Biraz kafayı tütsülemiş de beyim... dedi. Üç gündür işini bırakmış, bizde saklanıyor; bize musallat oldu. Şimdi keskisini istiyor. Ne yapacaksın keskiyi, a kuş beyinli herif? Bir tane aleti kaldı, onu da rehine koyacak.</p>

  <p class="normal">Vasilyev kafasını dışarıya uzatmış, ince, çatlak bir sesle:</p>

  <p class="normal">— Ne olacak Arhipuşka! Para, kuş misali: Bir konar, sonra da pırrr! diye uçuverir. Çıkar beni Tanrı aşkına! diye yalvarıp duruyordu.</p>

  <p class="normal">Arhip, sert bir sesle:</p>

  <p class="normal">— Otur oturduğun yerde herif, dedi. Üç gündür kendinde değilsin. Seni bugün, sabaha karşı sokakta bulup getirdiler. Tanrı'ya şükret ki sakladık. Matyev İlyiç'e de hastalandığını söyledik. "Yedek sancılarına" tutuldu dedik...</p>

  <p class="normal">Yine kahkahalar yükseldi.</p>

  <p class="normal">— Keskim nerede?</p>

  <p class="normal">— Bizim Zuy'da. Nereden de tutturdun şunu be! Herif müthiş ayyaş oldu çıktı Bay Stepan Alekseyiç.</p>

  <p class="normal">Şişko kahkahadan boğularak, hırıltılı bir sesle:</p>

  <p class="normal">— He-he-he!.. Seni kerata seni!.. Demek şehirde böyle çalışıyorsun, aletlerini rehine koyuyorsun, ha! diye bağırdı.</p>

  <p class="normal">Birdenbire neşelendi, keyfi yerine geldi. Sonra hiç beklemediğim halde birdenbire bana dönerek:</p>

  <p class="normal">— Öyle usta marangozdur ki, Moskova'da eşi az bulunur! dedi. Ama teres, elâleme hep böyle kepaze olur. Çıkar onu artık Arhip, belki bir sıkıntısı vardır.</p>

  <p class="normal">Bayın dediğini yaptılar. Zaten arabanın kapısına çiviyi Vasilyev ayıldığı zaman onunla eğlenmek için mıhlamışlardı. Çiviyi çıkardılar, Vasilyev dışarı fırladı. Üstü başı perişan, kirli, yırtık pırtıktı. Güneşten gözlerini kırpıştırıyordu; aksırdı, sendeledi, sonra elini gözlerine siper ederek etrafa bakındı.</p>

  <p class="normal">Başını sallayarak:</p>

  <p class="normal">— Ne kalabalık, ne kalabalık!.. dedi.</p>

  <p class="normal">Kendi kendine sitem ediyormuşçasına, mahzun, düşünceli bir tavırla:</p>

  <p class="normal">— Hepsi de ayık... diye uzatarak ekledi. Eh, günaydın çocuklar! Hepinize iyi, neşeli bir gün dilerim.</p>

  <p class="normal">Bir kahkaha daha koptu.</p>

  <p class="normal">— Hayırlı gün diliyor bize!.. Neredeyse akşam olacak, farkında değil misin kılıksız herif?</p>

  <p class="normal">— Sarhoşun kusuruna bakılmaz.</p>

  <p class="normal">— Biz böyleyiz işte: Bir oluruz, ama pir oluruz!..</p>

  <p class="normal">Şişko bir kere daha katıla katıla:</p>

  <p class="normal">— He-he-he!.. Amma da geveze!.. diye bağırdı. Sonra bana dostça bakış fırlatarak devam etti:</p>

  <p class="normal">— Hiç utanmıyor musun Vasilyev?</p>

  <p class="normal">— Kederden Bay Stepan Alekseyeviç dedi, kederden!</p>

  <p class="normal">Tekrar kederinden söz açabildiğine pek memnun olduğu belliydi.</p>

  <p class="normal">— Hiç kimsenin tatmadığı bir keder bu... Bizi Foma Fomiç'in üzerine yazıyorlar.</p>

  <p class="normal">Şişko birdenbire heyecanlanarak:</p>

  <p class="normal">— Kimi? Ne zaman?.. diye bağırdı.</p>

  <p class="normal">Ben de bir adım yaklaştım. Bu tuhaf mesele, beni de ilgilendirmeye başlamıştı.</p>

  <p class="normal">— Bütün Kapitonovluları... Tanrı uzun ömür versin Albay beyimiz, miras aldığı Kapitonovka'yı baştan başa Foma Fomiç'e bağışlayacakmış. Tam yetmiş can ayırıyor. "Al Foma," diyor. "Bugün mesela bir şeyciğin yok. Ufacık bir mülk sahibisin... Ölen babandan köle olarak yalnız Ladoga gölünde aşar toplayan iki küçük balık kaldı..."</p>

  <p class="normal">Vasilyev, hikâyesinin Foma Fomiç hakkındaki sözlerini insafsız bir alayla ve zevkle söyleyerek devam etti:</p>

  <p class="normal">— "Çünkü merhum pederin, nereden geldiği, ne idüğü belirsiz bir kişizadeydi. O da senin gibi, beylerin yanına sığınıyor, mutfaklarından geçiniyordu. Ama benim Kapitonovka'yı üzerine yazınca, sen de bir mülk sahibi, kişizade olursun. Adamların olur. Asalete kavuşunca, yat aşağı, gel keyfim gel!.."</p>

  <p class="normal">Ama Stepan Alekseyeviç artık onu dinlemiyordu. Vasilyev'in yarı sarhoş bir halde anlattıkları onun üzerinde müthiş bir etki yapmıştı. Şişko o kadar kızmıştı ki morardı, hançeresi titremeye başladı, küçük gözleri kan çanağına döndü, inme inecek sandım.</p>

  <p class="normal">Konuşurken nefesi tıkanıyordu:</p>

  <p class="normal">— Bir bu eksikti! Şu hergele, sığıntı Foma mülk sahibi olacak ha!.. Tuh!.. Tanrı hepinizin belasını versin. Hey, buraya bakın! Elinizi çabuk tutun. Eve, hemen eve!..</p>

  <p class="normal">Kararsız bir tavırla öne doğru çıkarak:</p>

  <p class="normal">— İzin verirseniz, bir şey soracağım, dedim. Demin Foma Fomiç'ten bahsettiniz. Yanılmıyorsam, soyadı Opiskin'dir. Bir şey öğrenmek istiyorum... Yani bazı sebepler beni bu zatla ilgilendiriyor. Bunun için şu adamcağızın efendisi Yegor İlyiç Rostanoviç'in Foma Fomiç'e köylerinden birini bağışlamak istediği hakkındaki sözlerinin ne derece doğru olduğunu öğrenmeyi arzu ederdim. Bunu pek merak ediyorum, hem de ben...</p>

  <p class="normal">Şişman zat sözümü keserek:</p>

  <p class="normal">— Müsaade buyurursanız, benim de size soracağım var, dedi. Bu sizin zat diye bahsettiğiniz; benim de layık olduğu şekilde musibet, teres heriften başka bir şey diyemeyeceğim adam sizi ne yönden ilgilendiriyor? Bir şahsiyete sahip olabilir mi şu mendebur hiç? Şahıs değil, kepazenin kepazesi!</p>

  <p class="normal">Foma Fomiç'i henüz tanımadığımı, Yegor İlyiç Rostanev'in dayım, kendi adımın da Sergey Aleksandroviç filan olduğunu açıkladım.</p>

  <p class="normal">— Sakın şu bilgin adam olmayasınız? Aman iki gözüm, sizi orada dört gözle bekliyorlar!</p>

  <p class="normal">Şişko çok sevinmişti.</p>

  <p class="normal">— Ben de oradan, Stepançikovo'dan henüz ayrıldım. Sofradan kalktım, yola çıktım... Pudingi bile yemeden bıraktım! Foma ile bir arada oturmak ne mümkün! Lanet herif yüzünden kavga etmediğim kimse kalmadı. Ama ne tesadüf yani!.. Kusuruma bakmayın canım. Ben Stepan Alekseyiç Bahçeyev'im. Sizi nah şu kadarcıkken hatırlıyorum. Ah, kim derdi ki... Artık izin verin de...</p>

  <p class="normal">Şişko beni kucakladı.</p>

  <p class="normal">İlk heyecan anları geçince, fırsatı kaybetmeden sormaya başladım:</p>

  <p class="normal">— Bu Foma da kim oluyor? Bütün evi nasıl elde etmiş? Sopayı basıp onu sepetleyecek adam yok mu orada? Doğrusunu isterseniz..</p>

  <p class="normal">— Onu nasıl kovarlar?!.. Aklınızı mı kaçırdınız? Yegor İlyiç herifin karşısında susta duruyor. Foma bir gün perşembeye, çarşamba denmesini istemiş. "Perşembe olmasın, çarşambayı istiyorum!.." diye tutturmuş da oradakilerin hepsi tam iki hafta perşembeye çarşamba demişler. Belki sözlerim size yalan gelir. Ama inanın, nah şu kadarcık hilafım yok! Tam Kaptan Kuk'a göre bir iş!</p>

  <p class="normal">— Bunları ben de duydum, ama doğrusunu isterseniz...</p>

  <p class="normal">— Ne doğrusu?.. Dolamışsınız dilinize şunu! Ne doğrusundan bahsediyorunuz? Siz havadisi benden alın, benden. Ne yaban yerdir geldiğim yer bilemezsiniz. Albayımız Yegor İlyiç'in validesi; gerçi pek saygıdeğer bir bayan, üstelik de general karısı, ama kaç para eder! Hatuncağız iyiden iyice bunamış artık. Şu melun Fomka'ya toz kondurmuyor. Zaten her işin başı da o: Herifi evlerine o sokmuştu. Öteki de kadını adamakıllı afsunladı. Hem de kadın elli yaşında General Krahotkin'i tavladıktan sonra ekselans unvanını taşıyor; gel gelelim Fomka'nın karşısında sanki dilini yutmuş gibi oluyor. Yegor İlyiç'in şu kırk yaşına kadar koca bulamayan kart hemşiresi Praskovya İlyiniçna'nınsa sözünü bile etmek istemem. Oflayıp pufluyor, tavuk gibi gıdaklayıp duruyor, insanı doğduğuna doğacağına pişman ediyor. Kısacası kadın cinsinden olmaktan başka meziyeti yok mübareğin. Sen de ona sadece bunun hatırına saygı göster. Vay canına, teyzeniz oluyor; bunları söylemekle ayıp ettik galiba... Albayın küçük, henüz on altısındaki kızı Aleksandra Yegorovna, bence içlerinde en akıllısı: Foma'yı hiç saymıyor. Sevimli kızcağız, pek hoşuma gitti doğrusu! Kime saygı gösterecek yani? Fomka olup olacağı, rahmetli General Krahotkin'in soytarısıydı; generalin gönlünü eğlendirmek için türlü türlü hayvan taklidi yapar dururdu. Elin ayısı adam oldu çıktı. Şimdi de albay dayınız, şu emekli soytarıya öz babasıymış gibi saygı gösteriyor, tepesine çıkarmış; tapınıyor şu dalkavuk parçasına! Tuh!..</p>

  <p class="normal">— Efendim, yoksulluk ayıp değil. Hem de... doğrusunu isterseniz... şey... Bir şey sormama müsaade buyurun: Güzel mi, zeki mi bu adam?</p>

  <p class="normal">— Kim, Foma mı?.. Evet, tasvir gibi güzel!..</p>

  <p class="normal">Bahçeyev'in sesi hiddetle, doğal olmayan bir şekilde titriyordu. (Sorularımın onu kızdırmaya başladığı belliydi. Artık bana da şüpheyle bakıyordu.)</p>

  <p class="normal">— Tasvir gibi güzel ya! Duydunuz mu çocuklar? Tam da buldu güzel adamı!.. Ama mademki her şeyi en ince noktasına kadar bilmek istiyorsunuz, söyleyeyim: Ucubedir o, ucube! Bari keratanın ince bir zekâsı, hoş nükteleri olsa, ne gezer! İşin doğrusu, bu büyücü herif afsunlamış onları, tövbeler olsun! Lafını ederken bile çenem yoruldu, insan lanet okuyup bir daha adını anmamalı bu herifin. Sözlerinizle bütün sinirlerimi ayaklandırdınız bayım. Hey, buraya bakın! Hâlâ mı olmadı?</p>

  <p class="normal">Grigoriy somurtarak:</p>

  <p class="normal">— Voronok'un nallarını değiştirelim de... diye mırıldandı.</p>

  <p class="normal">— Voronok'un nallarını mı? Şimdi gösterirdim ben sana Voronok'u, ama... Öyledir bayım. Size öyle şeyler anlatabilirim ki, ağzınızı açar da kıyamet gününe kadar öyle kalırsınız. Önceden ben de ona saygı gösteriyordum. Ne sanıyorsunuz? Açıkça söylüyorum, budala olduğumu gizlemiyorum. Benim de gözlerimi bağlamıştı. Her taşın altından çıkar! Her şeyi inceden inceye bilir, bütün bilimleri yutmuş... Bana bir kere bir damla vermişti. Ben, efendime söyleyim, hasta, vücudu berbat bir adamım. Belki inanmazsınız, ama hastayım ben... İşte verdiği o damlalardan sonra az kaldı nalları dikiyordum. Siz hiç sesinizi çıkarmayın da dinleyin. Zaten oraya gidince âlâsını göreceksiniz. O, albayın da emdiği sütü burnundan getirecek. Bir gün kan ağlayacak albay, ama iş işten geçmiş olacak. Zaten bütün civar bu melun Fomka'nın yüzünden onunla selamı sabahı kesti. Çünkü herif gelene geçene hakaret ediyor. Haydi beni bir yana bırakın. Önüne gelene öğüt, ahlak dersi vermeye kalkışıyor kerata! "Bilginim, herkesten akıllı olduğum için yalnız beni dinleyin," diye söylenip duruyor. Bilginmiş! Bilgin olunca cahili ezmek mi lazım yani? O bilgiç diliyle gevezeliğe başladı mı?.. Artık zır-zır-zır! Çan-çan-çan!.. söyler de söyler. Gevezenin öyle bir dili var ki, hani kesip çöplüğe atsanız, kargalar gagalayıncaya kadar durmadan işler. Burnu büyüdü, hindi gibi kabardıkça kabardı. Boyuna çizmeden yukarıya çıkıyor. Daha ne söyleyeyim? İster inanın, ister inanmayın, evdeki uşaklara Fransızca öğretmeye bile kalktı. Güya faydalıymış... O aşağılık heriflere, uşaklara faydası dokunacakmış bunun! Tuh!.. Tanrı cezasını versin uğursuz rezilin! Bir uşağın Fransızca bilmesi nesine lazım, sorarım size? Hoş bizim için de öyle ya! Kızlarla mazurka oynar, tatlı diller döker; ama hep elin karılarını baştan çıkarmak için... Hem bana kalırsa, şöyle bir sürahi votka devirdi miydi insan, her dilde bülbül gibi konuşuverir. İşte sizin Fransız diline saygım bu kadar!.. Elbette siz de "Tata-ta... fin-fan-fon" diye Fransızca konuşursunuz, değil mi?</p>

  <p class="normal">Bahçeyev, son sözlerini beni hırçın ve küçümseyen bir bakışla süzerek söyledi:</p>

  <p class="normal">— Siz okumuş bir adamsınız, değil mi? Demek bilim yolunda yürüyeceksiniz, öyle mi?</p>

  <p class="normal">— Evet... Biraz meraklıyım da...</p>

  <p class="normal">— Herhalde bütün bilimleri okumuşsunuzdur.</p>

  <p class="normal">— Öyle, yani değil... Doğrusunu isterseniz ben bu aralık daha çok gözlem yapmakla uğraşıyorum. Hep Petersburg'da kaldım; şimdi de acele acele dayıma gidiyorum...</p>

  <p class="normal">— Dayınıza gidip de ne yapacaksınız sanki? Oturacak yeriniz varken, ne diye kalkıp da buralara geldiniz? Nafile bayım, burada okumuşluğunuz sökmez, dayılarınızın, amcalarınızın yardımı da para etmez: Boyunduruğu takarlar boynunuza! Bakın bana, yirmi dört saat içinde nasıl zayıfladım. Orada zayıfladığıma inanır mısınız? Görüyorum ki inanmıyorsunuz. Eh, ne yapalım; canınız isterse inanın.</p>

  <p class="normal">Büsbütün şaşırarak:</p>

  <p class="normal">— Olur mu efendim, diye cevap verdim. Size tamamıyla inanıyorum. Yalnız hâlâ anlamadığım bir nokta var.</p>

  <p class="normal">— Öyle ya! "İnanıyorum!" Ama ben sana inanmıyorum. Siz, bilimlerle uğraşanlar hep öyle zirzop oluyorsunuz. Sizin işiniz tek ayak üstünde sıçrayıp kendinizi göstermekten başka bir şey değil. Sevmem bilim işlerini bayım. Bunları dinlemekten gına geldi artık. Sizin Petersburgluları da gördük; berbat şeyler! Hepsi de farmason; zındıklığı yayıyorlar, bir kadeh votka içmekten bile ödleri patlıyor, zehirmiş sanki! Tuh!.. Amma da kızdırdınız beni bayım. Artık hiçbir şey anlatmak istemiyorum sana. Hem sana masal anlatmak için kontrat mı imzaladım yani? Dilim de yoruldu. Herkese küfretmekle baş olmaz ki bayım; günah da... Yalnız şunu söyleyeyim ki, şu senin bilgin, dayınızın uşağı Vidopliyasov'u az kaldı deli edecekti. Aklını oynatıyordu Foma Fomiç'in yüzünden...</p>

  <p class="normal">Bu ana kadar konuşmayı resmi, ciddi bir tavırla takip eden Grigoriy:</p>

  <p class="normal">— Elimden gelse, aman vermez, sopadan baş kaldırtmazdım! diye söze karıştı. Elime geçse, bütün bu Alman maskaralıklarından döve döve, kafasına vura vura vazgeçirirdim onu. Ona iki yüz değnek bile az gelir...</p>

  <p class="normal">Beyi:</p>

  <p class="normal">— Sus!.. Çeneni tut! Seninle konuşan var mı? diye haykırdı.</p>

  <p class="normal">Şaşkınlığımdan ne söyleyeceğimi bilemeyerek:</p>

  <p class="normal">— Vidopliyasov, dedim. Vidopliyasov... Ne tuhaf soyadı!</p>

  <p class="normal">— Niye tuhaf olsun?.. demek siz de öylesiniz ha? Al bir bilgin daha!</p>

  <p class="normal">Artık sabrım tükendi.</p>

  <p class="normal">— Affedersiniz ama, dedim. Bana hıncınız niye? Benim ne suçum var yani? Doğrusunu isterseniz, sizi şurada yarım saattir dinliyorum, neden bahsettiğinizi bile anlayamadım.</p>

  <p class="normal">Şişko:</p>

  <p class="normal">— Neden kızıyorsunuz bayım! dedi. Kızacak ne var. Sizi sevdiğimden söylüyorum bunları, öyle bağırdığıma, uşağımı azarladığıma bakmayın. Grişkam yok mu?.. Halis domuzdur! Ama bunun için severim kerata Grişka'yı... Size açıkça söyleyeyim: Beni yufka yürekliliğim mahvetti. Bunun da tek sebebi, Fomka'dır. Mahvedecek beni o, yemin ederim ki mahvedecek! İşte şimdi de tam iki saattir onun yüzünden güneşin altında kavruluyorum. Bu avanaklar tamirle uğraşırken, buranın başpapazına uğrayacaktım. Pek iyi adamdır bu başpapaz... Lakin Fomka beni o kadar üzdü ki, papazın yüzünü bile görmeyi canım istemiyor. Topuna birden lanet olsun! Burada adamakıllı bir aşçı dükkânı bile yok... Size bir şey söyleyeyim mi? Baştan aşağı hepsi köpoğlu köpek bunların!</p>

  <p class="normal">Bahçeyev yine bir türlü bırakamadığı Foma Fomiç konusuna döndü:</p>

  <p class="normal">— Bari şöyle parlak bir rütbesi, mevkii olaydı. O zaman neyse, rütbesine bağışlanabilirdi bütün yaptıkları. Ama hiçbir rütbeciği yok; olmadığını gayet iyi biliyorum. Güya kırk bilmem kaçıncı yılında bir haksızlığa kurban gitmiş... Biz de bu yüzden ona kul köle olalım istiyor... Herifin dünyayı taktığı yok. Hoşuna gitmediği en ufak bir şey yapılsın, hemen ayaklanır. "Hakaret ediyorlar, yoksulum diye hakaret ediyorlar bana! Saymıyorlar beni!.." diye cırlamaya başlar. Foma gelmeden sofraya oturulmaz. Oysa, "Ben küçük görülen, yoksul bir Tanrı misafiriyim; bir lokma siyah ekmekle de karnımı doyururum..." diye özellikle sofraya çıkmaz. Ondan evvel sofraya oturulacak olursa, gelince ömür törpüsü gibi vırvırına başlar: "Bensiz sofraya ne diye oturuyorlar sanki? Adam yerine koymuyorlar da ondan..." Kısacası, o söylesin, sen dinle! Epey zaman sustum bayım. Herif benim de karşısında it yavrusu gibi kuyruk sallayarak susta duracağımı sanmış. Yağma mı var!.. O giderken, biz geliyorduk dostum. Yegor İlyiç'le ben aynı alaydaydık. Ama ben asteğmen olarak emekliye ayrıldım, o ise geçen yıl köyüne emekli albay olarak döndü. Dedim ki: "Foma'ya yüz vermeyin, hakkınızda hayırlı olmayacak. Ağlarsınız sonra!" – "Hayır," cevabını verdi. "Üstüne adam yoktur onun." Fomka'dan bahsediyor yani. "Dostumdur; bana ahlaklı olmamın yolunu öğretiyor." – "Eh, ahlak lafına karşı bir şey diyemezsin..." diye düşündüm. Hem de iş ahlak dersine kadar geldiyse, her şey bitmiş demektir... Ya bugünkü patırtısının sebebi ne biliyor musunuz? Yarın İlya Peygamber'in isim günü değil mi? (Bay Bahçeyev istavroz çıkardı) İlyuşa'nın, yani dayınızın oğlunun isim günü de yarın. O günü onların arasında geçirmeyi tasarlamıştım, yemeği birlikte yiyecektik. (Hatta çocuğa başkentten bir oyuncak da getirttim: Yaylı bir Alman herif nişanlısının elini öpüyor, kız da mendiliyle göz yaşlarını siliyor... Enfes bir şey! Ama artık vermeyeceğim, morgen-fri!.. İşte, arabada... Almanın burnu da kırılmış, geriye, eve götürüyorum.) Böyle bir günü kutlayarak eğlenmek Yegor İlyiç'in de hoşuna giderdi, ama Foma engel oluyor. "Artık hep İlyuşa ile meşgul oluyorsunuz. Bizim pabucumuz dama atıldı demek..." deyip duruyor. Kaz herife bakın! Sekiz yaşındaki çocuğun isim günü kutlanıyor diye kıskanıyor, üstelik de: "Öyleyse benim de yaş günüm yarın!" diye tutturmasın mı? Yarın Foma'nın<sup class="calibre2"><a href="Stepancikovo_Koyu_split_023.html#footnote-100-11" id="footnote-100-11-backlink">[11]</a></sup> değil, İlya'nın günü, ama aldıran kim! "Olsun, benim de yaş günüm aynı gün!.." diye ısrar ediyor. Onlara bakıp, "ya sabır" çekmekten başka şey yapamadım. Bizimkiler ne yapıyor, biliyor musunuz? Parmaklarının ucuna basarak, ne yapmalı, nasıl etmeli diye fısıldaşıp duruyorlar, İlya gününü onun da yaş günü saymalı mı, saymamalı mı?.. Kutlamalı mı, kutlamamalı mı?.. Kutlamasan, belki gücenir; yapsan, olur ki alay sayar. Yerin dibine batasıca... Neyse, yemeğe oturduk... Ama sen dinliyor musun, dinlemiyor musun bayım?</p>

  <p class="normal">— Estağfurullah, dinliyorum efendim, merakla dinliyorum. Çünkü sayenizde çok şey öğrendim... ve doğrusunu isterseniz...</p>

  <p class="normal">— Öyle ya!.. Büyük bir merakla dinliyorsun!.. Bilirim senin merakını ben. Yoksa meraktan, bana nispet olsun diye mi bahsediyorsun?</p>

  <p class="normal">— Aman rica ederim, neden nispet olsun diye bahsedecekmişim? Tam tersine... Hem de siz... şey... o kadar size özel deyimleriniz var ki, bazı sözlerinizi not etmek isterdim.</p>

  <p class="normal">Bay Bahçeyev biraz korkarak ve şüpheli bir bakışla:</p>

  <p class="normal">— Yani nasıl not edeceksiniz?</p>

  <p class="normal">— Yok, yok, edeceğimden değil. Söz gelişi söyledim bunu.</p>

  <p class="normal">— Sen galiba beni dolaba koymayı düşünüyorsun oğlum.</p>

  <p class="normal">Hayretle:</p>

  <p class="normal">— Sizi nasıl dolaba koyarım?</p>

  <p class="normal">— Basbayağı. Sana enayi gibi her şeyi anlatayım; sonra sen de bir eserde beni yazasın. Değil mi?</p>

  <p class="normal">Bunun üzerine, Bay Bahçeyev'i böyle kimselerden olmadığıma inandırmaya çalıştım. Ama o bana hâlâ şüpheyle bakıyordu.</p>

  <p class="normal">— Onlardan değilsin ha? Orasını Tanrı bilir artık. Belki âlâsısın. Bak, şu Foma bile beni kitaba yazıp bastırmakla tehdit etmişti.</p>

  <p class="normal">Sözünü biraz da konuyu değiştirme isteğiyle kestim:</p>

  <p class="normal">— İzninizle bir şey soracağım, işittiğime göre dayım evlenmek istiyormuş; doğru mu acaba?</p>

  <p class="normal">— Doğru olsa ne çıkar? Niyeti varsa evlenir; hem iş bu kadarla kalsa, neyse...</p>

  <p class="normal">Sonra düşünceli bir tavırla:</p>

  <p class="normal">— Kötü olan yanı başka... diye ekledi. Hımm! Size bu konuda fazla bir şey söyleyemem bayım. Oraya şimdi, reçel kavanozunun etrafına üşüşen sinekler gibi, sürü sepet karı doldu. Ama evlenmek isteyen hangisidir, anlamak mümkün değil. Size arkadaşça söyleyeyim: Doğrusu, şu karı milletini hiç sevmem ben. Adı insan, işte o kadar; gerçekte rezil mahluklar. Hem de insanı günaha sokarlar. Dayınızın bir mart kedisi gibi âşık olduğuna gelince, buna ben de yemin edebilirim. Şimdilik bu mesele hakkında bir şey söyleyemeyeceğim bayım, kendi gözünüzle görürsünüz. Asıl, işin uzaması fena. Evleneceksen, evlen; değil mi? Fomka'ya söylemekten çekiniyor, kocakarıya da söyleyemiyor, korkuyor. Çünkü bir söylese, kadın bütün köyü ayağa kaldıracak kadar haykırıp tepinmeye başlar. Herif üzülmesin diye, hep Foma'dan yana çıkıyor. Öyle ya, eve gelin gelirse, rahatı kaçacak: Kadıncağızın onu iki saat içinde tekmeleye tekmeleye kapı dışarı edeceği muhakkak. Hem de budalanın biri değilse, bir punduna getirerek onu öyle rezil eder ki, adamın memlekette oturacak yüzü kalmaz, işte bunun için Foma şimdi ne yapacağını şaşırmış. Generalin karısıyla birlikte albaya öyle birini yutturmaya çalışıyorlar ki!.. Ama sen ne diye demin lafımı kestin oğlum? Tam gayet önemli bir meseleyi anlatacağım sırada, tuttun sözümü kesiverdin. Senden yaşlıyım ben, ihtiyar adamın sözünü kesmen yakışık alır mı yani?</p>

  <p class="normal">Özür diledim.</p>

  <p class="normal">— Af dilemeye lüzum yok. Sizi okumuş, bilgin bir adam bilerek, hak veresiniz diye, herifin bugün beni nasıl hırpaladığını anlatıyordum. İyi bir adamsın sen, hak ver işte. Yemeğe oturmuştuk. Herifin bana karşı hiddeti açıkça belli oluyordu. Zaten oturur oturmaz, için için kızdığını kendi kendini yediğini anlamıştım. Yılan herif, elinden gelse, bir kaşık suda boğacak beni. Bir insanda bu kadar gurur olsun, şaşılacak şey! Bana da ahlak dersi vermeye başladı. Bir aralık da neden bu kadar şişmansın diye tutturdu. Yapıştı yakama herif: Niçin zayıf değil de şişmanmışım... Soruya bakın bayım! Bunun nükteye benzer tarafı var mı yani? Akıllı uslu, "Tanrı'nın işi bu Foma Fomiç. Kimi şişman, kimi de zayıf olur. Biz ölümlü kişiler. Ulu Tanrı'ya nasıl karşı geliriz?" dedim. Gayet akıllıca söz, değil mi? "Hayır," dedi. "Senin beş yüz kölen var. Ekmek elden, su gölden ömür sürüyorsun. Vatana faydalı bir şey yaptığın var mı? Çalışacağın yerde evde oturup akordeon çalıyorsun." Gerçekten, canım sıkıldıkça akordeon çalmayı severim. Yine akıllıca davranarak ona: "Nasıl bir iş tutayım Foma Fomiç?" dedim. "Bu şişman gövdemi hangi resmi elbiseye sığdırabilirim? Haydi giydik, kendimizi sıktık, düğmeleri ilikledik diyelim. Ya kazara aksırık tutarsa? Düğmelerin bir tanesi kalmaz! Hele Tanrı korusun, yüksek amirlerin yanında olursa, insanı küstahlıkla suçlarlar. O zaman ne yapmalı?.." Bu söylediklerimde gülünecek ne var sanki, siz söyleyin bayım! Ama o, yüzüme karşı, "Kih-kih-kih!.. Kah-kah-kah!.." diye gülmeye başlamaz mı? Yani diyeceğim, bu adamda hayânın zerresi yok. Üstelik Fransız diliyle bana küfretmeye başladı: "Koşon,"<sup class="calibre2"><a href="Stepancikovo_Koyu_split_023.html#footnote-100-12" id="footnote-100-12-backlink">[12]</a></sup> dedi. Koşon'un ne demek olduğunu ben de biliyorum. "Yere batası fizikçi, karşında maskara mı var senin?.." diye düşündüm. Sabretmek, yutmak istedim, ama dayanamadım. Sofradan kalktım, herkesin önünde, "Kusuruma bakma Foma Fomiç! Seni iyi terbiye görmüş bir adam sanmakla hata etmişim dostum," dedim. "Meğer sen de, bizim gibi domuzun biriymişsin!" Bu sözleri söyledikten sonra odadan çıktım. Tam o sırada sofraya puding geliyordu, içimden, "Pudinginiz de sizin olsun!.." dedim.</p>

  <p class="normal">Bay Bahçeyev'in hikâyesini sonuna kadar dinledikten sonra:</p>

  <p class="normal">— Affedersiniz, dedim. Şüphesiz, size tamamıyla hak veriyorum. Fakat aslına bakılırsa, bu konuda henüz esaslı bir bilgim yok... Bununla beraber, kafamda kendime göre birtakım düşünceler belirmeye başladı.</p>

  <p class="normal">Bay Bahçeyev güvensizlikle:</p>

  <p class="normal">— Nasıl düşüncelermiş bunlar bayım? diye sordu.</p>

  <p class="normal">Biraz sözümü şaşırarak:</p>

  <p class="normal">— Bakınız, diye başladım. Pek sırası değil, ama yine de söyleyeceğim. Belki ikimiz de Foma Fomiç hakkında yanlış düşünüyoruz. Belki bütün bu tuhaflıkların altında bambaşka, hatta çok yetenekli, çok kabiliyetli bir varlık gizleniyordur. Kim bilir, belki de keder, ıstırap içinde ezilmiş, bütün insanlardan öç almak isteyen bir insandır. Evvelce soytarı gibi bir şey olduğunu işitmiştim. Belki bu hal onu küçültmüş, gururunu incitmiş, yere vurmuştur. Anlıyorsunuz değil mi? Kibar, bilinçli bir adam; bir yandan da maskara rolü!.. O da insanlığa olan güvenini kaybetmiştir ve... ve belki, insanlıkla, yani bütün insanlarla barışacak olursa, olağanüstü, hatta pek yüksek bir adam olur. Bu adamda elbette bir öz vardır. Herkesin ona tapınması büsbütün boşuna değil ya!</p>

  <p class="normal">Sonunda kendim de saçmaladığımın farkına vardım. Pek tabii ki bu, gençliğime bağışlanabilirdi, ama Bay Bahçeyev bağışlamadı. Ciddi, sert bir bakışla gözlerimin içine bakıyordu. Sonra birden adeta morararak, kesik kesik:</p>

  <p class="normal">— Bu Fomka mı olağanüstü adammış? diye sordu.</p>

  <p class="normal">— Ama izin verin, ben de bu söylediklerimin hemen hemen hiçbirine inanmıyorum. Bunu bir ihtimal diye...</p>

  <p class="normal">— Sormak ayıp olmazsa bayım, siz felsefe de okudunuz mu?</p>

  <p class="normal">Şaşkın şaşkın:</p>

  <p class="normal">— Bununla ne kastediyorsunuz? diye sordum.</p>

  <p class="normal">— Hiçbir şey kastettiğim yok. Siz bana dosdoğru cevap verin bayım: Felsefe okudunuz mu, okumadınız mı?</p>

  <p class="normal">— Doğrusunu isterseniz, okumak istiyorum, ama...</p>

  <p class="normal">Bay Bahçeyev, küplere bindi.</p>

  <p class="normal">— Ben demedim mi! Siz daha ağzınızı açmadan felsefe okuduğunuzu anlamıştım... diye bağırdı. Beni kandıramazsınız bayım! Morgen-fri!.. Filozofun kokusunu üç verst öteden alırım ben. Gidin öyleyse, öpüşün Foma Fomiç'inizle. Ne de olağanüstü adamdır ya! Hah!.. Batsın şu dünya!.. Ben de sizi akıllı bir adam sanmıştım, oysa...</p>

  <p class="normal">Sözünü keserek tamir edilmiş arabasına binen arabacıya döndü.</p>

  <p class="normal">— Getir arabayı! Eve!.. diye seslendi.</p>

  <p class="normal">Bahçeyev'i yatıştırıncaya kadar akla karayı seçtim. Yumuşadı ama yine de uzun zaman beni büsbütün affetmeye karar veremedi bir türlü. Grigoriy'le sarhoş Vasilyev'e öğüt veren Arhip'in yardımıyla arabaya binince yanına yaklaştım.</p>

  <p class="normal">— Artık bundan sonra dayıma gelmeyeceksiniz, değil mi efendim? diye sordum.</p>

  <p class="normal">— Dayınıza mı? Kim demiş bunu?!.. Elbette yine de gideceğim. Siz beni sebatlı, verdiği karardan dönmez bir adam mı sandınız? Nerede!.. Yufka yüreklinin biriyim, bütün çektiklerimin sebebi de bu ya zaten! Bir hafta geçmeden yine oraya taşınacağım. Niye diyeceksiniz? Bunu kendim de bilmem, ama gideceğim işte... Yine Fomka'yla cenkleşeceğim. Başımın belası bu bayım! Tanrı, şu Fomka'yı günahlarıma ceza olsun diye gönderdi, yüzde yüz. Karı tabiatlıyım: Sebatın zerresi yok bende. Hem son derece korkağım da.</p>

  <p class="normal">Bay Bahçeyev'le her şeye rağmen dostça ayrıldık. Hatta beni yemeğe çağırdı.</p>

  <p class="normal">— Buyur gel bayım, gel. Tanrı ne verdiyse yeriz. Bir votkacığım var ki Kiev'den geldi. Aşçım da Paris'i görmüştür. Size öyle fenezerf<sup class="calibre2"><a href="Stepancikovo_Koyu_split_023.html#footnote-100-13" id="footnote-100-13-backlink">[13]</a></sup> çıkarır, öyle bir Kulebiyaka Misayilovna<sup class="calibre2"><a href="Stepancikovo_Koyu_split_023.html#footnote-100-14" id="footnote-100-14-backlink">[14]</a></sup> sunar ki, parmaklarını yutar, keratanın ayaklarına kapanırsın. Hem de okumuş heriftir. Yalnız çoktandır sopa atmadım, şımarmaya başladı. Neyse, şimdi hatırladık ya! Gel canım. Sizi bugün bile davet ederim, ama pek sarsıldım, yoruldum, takatsiz düştüm. Hasta adamım ben canım, hasta, ham vücutluyum. Ama siz buna belki de inanmazsınız... Eh, hoşça kalın bayım! Yolcu yolunda gerek, işte sizin arabanız da hazır. Fomka'ya bir daha karşıma çıkmamasını söyleyiverin, yoksa ona öyle dokunaklı bir gelecek hazırlarım ki!..</p>

  <p class="normal">Son sözleri duyulmadı. Dört kuvvetli atın birden çektiği araba toz bulutları arasında kayboldu. Benim arabamı da yanaştırdılar. Hemen atladım. Bu küçük kasabadan çıktık. "Şüphesiz, bu zat biraz da uyduruyor," diye düşündüm. Fazlaca öfkelenmiş olduğu için tarafsız olamaz tabii! Bununla beraber, dayım hakkında anlattıkları dikkati çeken şeylerdi. Dayımın o genç kızı sevdiği konusunda iki kişinin söyledikleri birbirini tutuyordu. Hımm!.. Şimdi bunun üzerine, benim evlenme işim ne olacaktı?.. Bu defa adamakıllı düşünmeye başladım.</p>
</body>
</html>