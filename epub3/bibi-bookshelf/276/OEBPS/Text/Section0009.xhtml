<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1><br /></h1>

  <h1><br /></h1>

  <h1><br /></h1>

  <h1 style="text-align: center;">4</h1>

  <div>
    <br />
  </div>

  <div>
    <br />
  </div>

  <div>
    <br />
  </div>

  <p class="calibre4" style="text-align: justify;">   Kadri Kaptan sevinç içindeydi, onları gördü göreli ağzı kulaklarındaydı. Uzun bir zaman sonra Nişancıyı, Kadri Kaptan gibi bir dost canlısı, Nişancıya taa yüreğinin kökünde saygı ve sevgi duyan bir kişi değil kim olursa olsun, Nişancıyı görünce aynı sevinci duyar, bir sevgi büyüsünün içinde kalırdı.</p>

  <p class="calibre4" style="text-align: justify;">   "Hayri Efendiden sizin geldiğinizi duyar duymaz tekneyi hemen adaya sürdüm. Adaya nasıl vardım, nasıl bağırdım, bütün ada insanı, kurdu kuşu, kırlangıcı, kedileriyle iskeleye nasıl birikiştiler hiç farkına varmadım. Nişancının geldiğini bir daha söyledim onlara. Onlar bana, Nişancıyla birlikte Sultan Hatunun gelip gelmediğini sordular. Ben de, Hayri Efendiden duyduğum gibi, ikisi birlikte geldi, dedim. Öyle bir alkış çaldılar ki, kırlangıçlar, kediler bile, martılar bile yerlerinde duramadılar. Ada sevince gark oldu. Kırlangıçlar, adada ne kadar kırlangıç varsa hepsi tam tepemizin üstünden, kılıç gibi gelip geçmeye başladılar. Adada daha şenlik sürüyor. Ben adadan sizi almaya gelirken bütün ada bir toy düğünün hazırlığındaydı."</p>

  <p class="calibre4" style="text-align: justify;">   Sevincinden kabarmış Nişancı karısının gözlerinin içine gözlerini dikerek:</p>

  <p class="calibre4" style="text-align: justify;">   "Kadri Kaptanım..." dedi, "çok şükür bizi seven dostlarımız var, kardeşten ileri," dedi.</p>

  <p class="calibre4" style="text-align: justify;">   "Kurban olduğum Veli seni kim sevmez ki, sen de herkesi, yerdeki karıncayı, gökteki kuşu seversin."</p>

  <p class="calibre4" style="text-align: justify;">   Kadri Kaptan:</p>

  <p class="calibre4" style="text-align: justify;">   "Gökteki kuşu," dedi, "ona Nişancı Veli Kaptan, Veli Reis demişler."</p>

  <p class="calibre4" style="text-align: justify;">   Adaya yaklaşırlarken Kadri Kaptan ayağa kalktı, "Şu iskelenin üstüne bakın, adalılar nasıl da oraya üst üste doluşmuşlar."</p>

  <p class="calibre4" style="text-align: justify;">   Tekne iskeleye yanaşıncaya kadar iskeledeki hiç kimseden ses çıkmadı. Kalabalığın önünde doktorlar, Musa Kazım Ağaefendi, Melek Hatun, Şerife Hatun, Poyraz, Vasili, Hüsmen, onların arkasında da Zehrayla Nesibe, dengbej, Baytar, Şehmus Ağa duruyorlardı.</p>

  <p class="calibre4" style="text-align: justify;">   Nişancı Sultanın elinden tutmuş iskeleye çıkarken, önden güçlü bir ses yükseldi, "Hoş geldiniz Nişancı." Arkasından da bütün kalabalık bir ağızdan gürledi, "hoş geldiniz, hoş geldiniz."</p>

  <p class="calibre4" style="text-align: justify;">   Nişancı, utangaç, yumulmuş bir sesle, "hoş bulduk, hoş bulduk," diye karşılık verdi, "Olmadı, olmadı,'' dedi, birden doğruldu, "hoş bulduk, hoş bulduk, sağ olun, var olun, size kavuşmak ne iyi, ne güzel," diye bağırdı.</p>

  <p class="calibre4" style="text-align: justify;">   Çınarların altına gidip kanepelere. oturdular. Zehrayla Nesibe şerbet hazırlamışlardı. Şerbeti çınarların altında herkese dağıttılar. Gün tepenin ardında yitinceye kadar konuştular. Konuştular deniyor ya, sözgelimi, Sultan konuştu ötekiler dinlediler. Sultan önce Zarifenin düşlerinden girdi, ceviz ağaçlarından, taşıma toprağı ekmelerinden, köye gelen koltuk değnekli, bir deri bir kemik kalmış, ana, ana, ana! diye bağırarak giden askerden çıktı. Askerin haline oradaki herkes ağladı. Sultan da ağladı.</p>

  <p class="calibre4" style="text-align: justify;">   Gün kavuştuktan sonra gemici fenerlerini yakıp çınarların dallarına astılar. Fenerlerin ardından birdenbire de kuru zeytin odunları parladı ocakta.</p>

  <p class="calibre4" style="text-align: justify;">   Nişancıların geldiklerini Vasili duyar duymaz, ben hemen balığa çıkıyorum, dedi. Kimin aklından nasıl lezzetli yemek geçiyorsa, ben balıktan dönünceye kadar onlar da görülmemiş yemeklerini yapıp, bu akşam hünerlerini göstersinler. Nişancının bana gösterdiği nişanlardan birine gidiyorum. Herhalde kayık dolusu balıkla dönerim.</p>

  <p class="calibre4" style="text-align: justify;">   Ve Vasili akşama kadar kayık dolusu balıkla gelemediyse de, kayığın iki livarını da ağzına kadar doldurmuş, gelinceye kadar da livarların sularını durmadan değiştirmiş, tuttuğu balıkları adaya oynar oynar ulaştırmıştı.</p>

  <p class="calibre4" style="text-align: justify;">   Kadınlar, kızlar livarları boşaltıp deniz kıyısına götürüp temizlemiş, günün kavuşmasını beklemeye başlamışlardı.</p>

  <p class="calibre4" style="text-align: justify;">   Odunlar çabuk yandı, közler oluştu, Vasiliyle Hüsmen işi ele alıp balıkları ateşin üstüne attılar. Közlerin üstünden yoğun bir duman yükseldi, ortalık mis gibi balık koktu. Dengbej de onlara yardım etti. Kızlar, kadınlar tepsilerle nar gibi kızarmış balıkları masalara taşıdılar. Balıklardan başka türlü yemekler de geldi masalara, şişe şişe türlü içkiler de çıkmıştı ortaya.</p>

  <p class="calibre4" style="text-align: justify;">   Nişancının önüne de bir bardak koymuşlardı. Onun içkisini bardağına Musa Kazım Ağaefendi koydu. Nişancı şimdiye kadar ağzına hiç içki koymamıştı. Koskoca başıyla Ağaefendi onun bardağına içki koyar da bir insan onu nasıl reddederdi! Ve Nişancı içkiyi reddedemedi, içki değil ağı olsa içecekti. Herkesle birlikte o da kadehini kaldırdı. Herkes onun içki içişine bakıyor gibi geldi. Herkesle birlikte içkiyi içti ya yüzünü buruşturarak Dedikleri kadar da zehir zemberek bir şey değilmiş, diye düşündü. Musa Kazım Ağaefendi nerdeyse ondan yaşlıydı, önündeki kadehi doldurup içkiyi su gibi içiyordu.</p>

  <p class="calibre4" style="text-align: justify;">   Bir yandan kabak çiçeği dolması, bir yandan semizotu salatası, bir yandan balık geliyor, bir yandan yemeklerini yiyor, bir yandan da kafayı çekiyorlardı. Herkes şerefe diyor, kafayı çekiyordu.</p>

  <p class="calibre4" style="text-align: justify;">   Zehraya gelince, eli yüreğinin üstündeydi, babası üst üste bardakları boşaltıyor, yüzü, alnı gittikçe kırışıyor, kararıyordu. Öylesine acılaşıyordu ki yüzü, içinde keskin fırtınaların döndüğü belli oluyordu. Gene geçen seferki gibi olursa ele aleme rezil olacaklardı. Çocukluğundan bu yana babasını o seferki gibi görmemişti. Eskiden de böyle içer, vakur, sıcak, ağır, sevgi dolu, ne kadar içerse içsin masadan hiç içmemiş gibi kalkardı. Az sonra ne olacak, az sonra ne olacak, diye ödü kopuyordu Zehranın. Gece yarısına doğru olacak oldu. Musa Kazım Ağaefendi elleri titreyerek sakız rakısı doldurduğu bardağını kaldırdı, bardağa şöyle bir baktı, sonra da dipledi, elindeki boş bardağı da denizden yana fırlattı, arkasından da baktı, karanlığa karışıp çakıltaşlarının üstüne düşüp kırılan bardağın sesi gecede bir an çınladı, hemencecik de sustu:</p>

  <p class="calibre4" style="text-align: justify;">   "Vapurda bizim hanım vefat etti, Akdenizin ortasında. Onunla birlikte ben de canlı cenaze oldum. Hamının cesedini denize attılar, denizcilik kanunu böyleymiş. Hanımı denize attıklarında deniz beni de içine çekti. Ben de onun arkasından atılayım, dedim kendi kendime. Kanınla birlikte ulu denizin kucağında uyuyayım, dedim kendi kendime. Baktım arkamızda çiçeği burnunda iki kız kalacak. Ben denizde hanımla uyur, balıklara yem olurken kızlar kimlere yem olacak? Türkiyeye gelinceye, karaya basıncaya kadar deniz kırk kat halatla beni kendine çekiyor, tam kendimi denize atacağım sıra kızlar geliyor, önümde duruyor, yakamdan tutuyor, biz, biz, biz ne olacağız baba diyorlardı. Sonunda direnemez oldum. Bir uyurgezer olayım da kendimi denize atayım, dedim, bundan da korktum. Uyanıkken kendimi atamıyordum, uyuyup uyurgezer olunca kendimi kesinlikle atarım, dedim, bu sefer de uyumaktan korktum. Bundan sonra da, canımı dişime taktım, ne yaptım, ne eyledim uyumadım."</p>

  <p class="calibre4" style="text-align: justify;">   "İyi yaptın," dedi Melek Hatun, "çok iyi yaptın. Yoksa senin şu güzel yüzünü görmekten mahrum kalırdık Sultanım."</p>

  <p class="calibre4" style="text-align: justify;">   "İyi yapmadım Melek, hiç iyi yapmadım. O zaman içimde bir umudum vardı. Bir gün yurduma geri dönerim, diyordum. İçimdeki bu umut söndü Melek, içim bomboş kaldı. Şimdi beni diri mi sanıyorsun, ben ölüden de beter, içi boşalmış bir ölüyüm. Benim güvendiğim, yollarına canımı koyduğum arkadaşlarımın bilumumu da öldü. Beni yurduma geri çağırtırlar, Yunan hükümetinden bana, özür üstüne özür diletecekler sandım. Sevgili canciğer arkadaşlarım bana Yunanistan pullu bir mektup bile göndermediler. Sizin de, kimsenin de, Kadri Kaptandan başka haberi yok. Ben buraya geldim geleli her arkadaşıma her gün mektup yazdım, Hayri Efendinin de adresini verdim, Kadri Kaptan her gün gitti Hayri Efendiyi rahatsız etti, ben de burasını, Karınca Adasını adres verdim, günlerdir gene bir tek satır yok. Sonra Poyraz oğlumla onun kumandanına gittik. Kumandan yüksek bir mebus olmuş, bize hakaret edip kovdu. Bir insanın vatanına gitmek istemesi suçmuş gibi. Sonra İstanbula gittik, sınıf arkadaşlarımızı bulduk, en büyük generalin oğlu. O generalin oğlu bizi karşıladı. Öylesine bir sevgi gösterdi ki bize, ben dedim ki anan, baban, kardeşin olacağına böyle bir arkadaşın olsun. İşte Poyraz Bey oğlum şahit, ona da ne kadar çok mektup yazdım, o da ölmüş, ondan da ses sada yok. Kaldım mı şu dünyanın ortasında yapayalnız."</p>

  <p class="calibre4" style="text-align: justify;">   "Biz yok muyuz burada Sultanım, bizim hepimiz seni canımızdan çok severiz. Bizimki gerçek sevgidir."</p>

  <p class="calibre4" style="text-align: justify;">   Musa Kazım Ağaefendi, "Aaah, Girit, aaah vatanım, aaah cennet kokulu toprağım, sevgilimi, canımı sana gömemedim, onu ulu Akdenizin kucağına attım. Ana baba toprağımda onunla yan yana, el ele yatsaydım, mor salkımlı bir kameriyenin altında. Yaaa Melek Hatun," dedi.</p>

  <p class="calibre4" style="text-align: justify;">   Sallanarak ayağa kalktı, denize doğru, karanlığın içine yürüdü. Herkes şaşkınlığa uğramış kimse ne yapacağını bilemiyor, salt Zehra, "Baba baba, baba ne yapıyorsun, nereye gidiyorsun," diye bağırıyor, oturduğu yerden de, bağırıyor çağırıyor, bir türlü kalkamıyordu. Bu sırada Poyraz kendisini toparladı, Ağaefendinin arkasından karanlığa seğirtti, denizden şapırtılar geldi. Poyraz bir anda şapırtıya vardı, denizdeki karartıya koştu, su göbeğine kadar geldi, arkasından karartıyı var gücüyle kucakladı sudan dışarıya çıkardı, onu incitmeden koluna girdi. Bu sırada Vasiliyle Hüsmen de geldiler, Ağaefendiyi Poyrazdan aldılar, biri bir koluna, öbürü öteki koluna girdi, kızlar önde onlar arkada eve yürüdüler, merdiveni zor çıktılar. Salonun lambası yakılı bırakılmıştı, Zehra onu babasının yatak odasına götürdü, sehpanın üstüne koydu, yatak odasındaki lambayı da yaktı. Kızlar babalarını soymaya başlarken ötekiler dışarıya çıktılar.</p>

  <p class="calibre4" style="text-align: justify;">   Ağaefendi yataktan üç gün çıkamadı. Melek Hatun da gözlerine bir damla uyku girmeden, alnına kara yazma bağlamış, Ağaefendinin başını bekledi. Birinci gün doktorlar hastanın başından hiç ayrılmadılar. İkinci gün gülerek,"Musa Kazım Beyefendinin hiçbir şeyi yok, sadece çok üzgün," dediler. Üçüncü günün öğlesinde, "Canım nar ekşili kabak çiçeği dolması istiyor," dedi Ağaefendi, Melek Hatunun gözlerinin içine bakarak.</p>

  <p class="calibre4" style="text-align: justify;">   "Yarın sabah erkenden çiçekler kapanmadan, bir evin önünde kabak tarlası buldum <span class="calibre5" style="font-weight: normal;">ki,</span> kabaklar teveklerin uçlarından köklerine kadar çiçekle dolmuş, Sultanıma bir çiçek dolması yaparım ki çiçek dolması derim sana. Çiçek dolmasını yerken beş parmağını da birlikte yersin."</p>

  <p class="calibre4" style="text-align: justify;">   Melek Hatun daha gün doğmadan kalktı, taaa öteki uçtaki boş evin bahçesine gitti, kabaklar çiçekten sapsarıydı, pampal pampal da açılmıştı çiçekler. Çiçekleri gün değmeden toplamazsan, dolma yapamazsın, gün değince çiçekler yumulur, kapanır, açmaya çalışırsan da kırılır, bozulur.</p>

  <p class="calibre4" style="text-align: justify;">   O gün öğleyin Ağaefendi, özellikle çağırdığı Poyrazla birlikte nar ekşili çiçek dolmasını yedi. Kızlar da, Melek Hatun da yemek masasındaydılar. Yemek boyunca Ağaefendi üç kez Poyraza sordu, "Nasıl buldun Melek Hatunun çiçek dolmasını," diye, "Çok iyi, çok iyi, çok çok iyi," dedi Poyraz da. Yemekten sonra Ağaefendiyle Poyraz karşılıklı oturdular, taze, mis kokulu dibek kahvesi içerlerken Ağaefendi birdenbire başını kaldırdı, "Yarın seninle İstanbula gideceğiz," dedi. "O Sait Rahmi de adam çıkmadı. O Yunan sefiri de."</p>

  <p class="calibre4" style="text-align: justify;">   "Baş üstüne efendim."</p>

  <p class="calibre4" style="text-align: justify;">   "Kabak dolmasını nasıl buldun evlat, bu kabak çiçeği dolmasını yalnız be yalnız Giritliler bilir. Akdenize de kabak çiçeği dolması Giritten yayılmıştır."</p>

  <p class="calibre4" style="text-align: justify;">   "Bizde çiçek dolmasını bilmezler efendim."</p>

  <p class="calibre4" style="text-align: justify;">   "Melek Hatun da bizden buraya göç eden Giritlilerden öğrenmiştir çiçek dolmasını. Yarın İstanbula. Görelim bakalım, şu bizim işler ne olmuş bakalım."</p>

  <p class="calibre4" style="text-align: justify;">   İstanbula gitmeleriyle gelmeleri bir oldu. Sait Rahmi uzak bir ülkeye sefiri kebir olarak gitmişti ya onun evindeki hiç kimse nereye gittiğini bilmiyordu. Babasının da ne olduğunu kimse bilmiyordu. Belki de onun akıbeti hakkında kimse bir şey söylemiyordu.</p>

  <p class="calibre4" style="text-align: justify;">   İstanbuldan döndüklerinde nerdeyse kızlar bile babalarını tanımayacaklardı. Ağaefendinin avurdu avurduna geçmiş, alnının kırışıkları derinleşmiş, gözlerinin feri kaçmış, saçları, sakalı biraz daha ağarmıştı. Ağzını da bıçaklar açmıyordu.</p>

  <p class="calibre4" style="text-align: justify;">   Durmadan Atinadaki, Giritteki arkadaşlarına yazdığı mektuplarına da hiçbir karşılık alamıyordu. Bir tek satır yazsalar da onda da küfür etseler, Ağaefendiyi mutlu ederlerdi. İnsan insana, dost dosta, arkadaş arkadaşa bu kadar hainlik yapabilir miydi! O dostlara ki çifte çifte İngiliz atları armağan etmişti... O arkadaşlar ki onlara... Bir kimseye anlatmaya değil, düşünmeye bile utanıyordu.</p>

  <p class="calibre4" style="text-align: justify;">   Bir mektup, hem de birkaç mektup daha yazayım eski dostlara, kardeşten ileri arkadaşlara, gene bir karşılık alamazsak, bu dünya, bu insanlık böyledir, der işin içinden çıkarız.</p>

  <p class="calibre4" style="text-align: justify;">   Oturdu, özenerek bir haftada mektupları yazdı, Poyrazı yanına aldı, kasabaya gittiler, mektupları kendi eliyle postaya attı. Gönderdiği bu mektuplara, arkadaşları, komşuları, general dostları taş olsalar, mektupları aldıktan sonra cevap vereceklerdi. Poyraz günlerden beri Ağaefendinin yüzünün açıldığını, belinin doğrulduğunu, yüzünün güldüğünü gördü. Ağaefendi çok seviniyor, mektuplarına karşılık alacağına yüzde yüz inanıyordu. Ya alamazsa diye de Poyrazın ödü kopuyordu.</p>

  <p class="calibre4" style="text-align: justify;">   Ağaefendinin dimdik yürüyüşü, konuşması, bütün tavırları değişmiş, bambaşka bir adam olmuştu. Kızlar babalarını böyle görseler kim bilir ne kadar sevinirlerdi.</p>

  <p class="calibre4" style="text-align: justify;">   Bundan sonra iki üç günde bir Poyraz postaneye gitti geldi. Günler geçiyor Musa Kazım Beye mektup falan gelmiyordu. Poyraz her kasabadan gelişinde onun ayak seslerinden, tavrından postadan hiçbir şey çıkmadığını anlıyor, "Üzülme Poyraz evladım," diyordu, "nasıl olsa bir gün bir dostumdan iyi ya da kötü bir mektup alacağım. Bunu adım gibi biliyorum. Bütün dostlarım, arkadaşlarım insanlıktan çıkmış değiller ya. Nasıl olsa bana bir mektup yollayacaklar, hem de Girit kokulu."</p>

  <p class="calibre4" style="text-align: justify;">   "Biliyorum yollayacaklar, ne zaman? Ben de çok merak ediyorum."</p>

  <p class="calibre4" style="text-align: justify;">   "Şu zamanı, bu zamanı bilmem, ama o kadar dosttan, arkadaştan nasıl olsa bir kişi bana, ya şöyle ya böyle bir mektup yollayacak.. Bütün Girit, bütün Yunanistan insanlıktan çıkmış değil ya, dünya kadar insana mektup yazdım, elbet içlerinden biri birkaç satır mektup yazar, tuz ekmek hatırı için."</p>

  <p class="calibre4" style="text-align: justify;">   Cafer onlara, size haritalar büyüklüğünde kağıt gönderirim, üstelik de size armağanım olur, demişti. Hem de ne kadar isterseniz. Birkaç gün sonra Kadri Kaptanla, istediğinden de daha çok, istediğinden de büyük kağıtlar yolladı.</p>

  <p class="calibre4" style="text-align: justify;">   Ağaefendi neşe içinde:</p>

  <p class="calibre4" style="text-align: justify;">   "Efendi oğlum Poyraz Bey, isterseniz sizinle birlikte çiftliğe gidebilir miyiz?"</p>

  <p class="calibre4" style="text-align: justify;">   "Ne demek efendim, baş üstüne efendim, emredersiniz efendim."</p>

  <p class="calibre4" style="text-align: justify;">   Buluştukları günden sonra, o gün bugündür, Poyraz Zehrayla her karşılaştığında eli ayağı çözülüyor, başını kaldırıp Zehranın yüzüne bir kez olsun bakamıyordu. Onu her gördüğünde, zaten unutamadığı Fırat kıyısındaki Yezidiler hiç gözlerinin önünden gitmiyor, bu işe girdiğinden dolayı da kendini bir türlü bağışlamıyordu. Önlerine geleni soyup üstlerinde ne var ne yoksa alıyor, ölüleri hançerleyip suya atıyorlardı. Kadınlara, kızlara başka türlü ölüm uyguluyorlardı, onları önce çırılçıplak soyuyor, yan yana diziyorlar, içlerinden en güzellerini seçip bir başka yere götürüyorlardı, sonra da işe girişip kızların, kadınların memelerini kesiyor, memeleri kumların üstüne atıyorlardı, memeler kumların üstünde kanayarak bir süre seğiriyordu.</p>

  <p class="calibre4" style="text-align: justify;">   Poyraz Vasilinin evinde Zehranın memelerini gördükten sonra kesilip de kumların üstüne atılan memelerin ardından göklere ulaşan çığlıklar daha kulaklarından çıkmıyor, memeleri kesilen kadınların hançerlenip sürüklenerek Fırata atılmaları da gözlerinin önünden gitmiyordu.</p>

  <p class="calibre4" style="text-align: justify;">   Kumların üstü kanayan, seğiren memelerle dolmuştu ve gökten hışılayarak, tortop olup memelerin üstüne inen kartallar kanlı memelerden birini kapıp, keskin pençeleri dolu, arkadaki mavi dağlara gidiyorlardı. Kartallar memelerin üstünde biribirlerine giriyorlar, bu kavgada parçalanmış kanlı meme bir kartalın pençesinde kalıyordu. Ve çölün üstüne kanlar damlaya damlaya avını uzak dağlara götürüyordu. Poyraz, kederinden ne yapacağını bilmiyor, Zehranın memelerini gördüğünden bu yana kumların üstünde seğiren kanlı memeler gözlerinin önüne geliyor, Zehra Yezidi kadınların sırasında, uzun saçları, iri mavi gözleri, hüzünlü yüzü, gamzeli yanaklarıyla anadan doğma duruyor, bir kılıç geliyor, onun memelerini kökünden kesiyor, çölün kumlarına atıyor, seğiren kanlı memelerin üstüne kartallar iniyordu. Kartallar kanat kanada memelerin üstünde kapışıyorlardı. Kiminde de sıralanmış çıplak kadınlar siliniyor, ulu Fırat suyunun yamnda anadan doğma Zehra kumların üstünde dimdik duruyor, memesini kökünden kesecek kılıcı bekliyordu. Kanayan memelerin içinde Zehranın memeleri de seğiriyor, Zehranın ölü bedeni de Fırata atılıyordu. Kiminde de düpedüz düş görüyordu. Düşünde de kadın kırımları onu bir türlü bırakmıyordu. Düşlerde de hep Zehra. Gördükleri düş müdür, hayal midir, gerçek midir, hepsini biribirine karıştırıyordu. Zehra tepeden tırnağa kan içinde seğiren memesine saldıran kartalın üstüne atılıyor, memesini kapmış kartalın kanatlarına yapışmış... Zehrayla birlikte Poyraz da kartala saldırıyordu.</p>

  <p class="calibre4" style="text-align: justify;">   Zehrayı düşünmemeye, canını dişine takmış çabalıyor, ona da gücü yetmiyordu. Kimi zaman adadan gitmek, her şeyi, Zehrayı, seğiren memeleri arkada bırakmak, örneğin Kafkas dağlarında, ata yurdunda yaşamak, her şeyi unutmak istiyor, kararını sağlam veriyor. Veriyor ya kararından biraz sonra vazgeçiyor, ardından gene Kafkaslar. Ama Kafkasları bilmiyor ki... Orada bile Zehra gündüz hayalinde gece düşünde olacak. Ne etse neylese her yerde Zehrayı görecek.</p>

  <p class="calibre4" style="text-align: justify;">   Poyraz, Zehrayla bütünleşmişti. Onu bir an düşünmese kendisinden utanıyordu. Elini ayağını düşünmese olurdu ama Zehrayı düşünmemek olmazdı. Bir ara yöresinde olup biteni bile fark etmiyordu, uyurgezer gibi ortalıkta dolaşıyor, Zehrayı görmek için olmadık sebepler yaratıyordu. Adada da onun bu halini sezmeyen kalmamıştı. Poyraza bir şeyler olmuştu ya, o neydi? Bereket versin Lena her şeyin farkındaydı ve düşündüklerini Poyraza söylüyordu.</p>

  <p class="calibre4" style="text-align: justify;">   "Sen bu adada durma, derdini bilmiyorum ya senin derdin büyük. Bu dert iflah etmez seni öldürür. Beni düşünme, sen gidince ben İstanbula giderim, orada akrabalarım var. Ankaraya da giderim. Orada Mustafa Kemal Paşam var, onun yanına giderim, oğullarım bana bakarlar. Yeter ki sen bu dertten kendini kurtar, Türkler ne diyorlar, bok yoluna gitme, diyorlar. Sen de bok yoluna gitme. Bu ada sana yaramadı. Yüreğindeki seni öldürecek dertten başka, senin düşmanın Araplar da senin yerini buldular. Sen kendi derdinden ölmezsen bile düşmanların seni burada bulacak, öldürecekler."</p>

  <p class="calibre4" style="text-align: justify;">   "Nereye gideyim Lena Ana, nereye? Sen de biliyorsun ki ben hiçbir yere gidemem."</p>

  <p class="calibre4" style="text-align: justify;">   "Sen de Mustafa Kemal Paşanın yanına git. O seni seviyor, sana koskocaman altın madalyası vermiş. Sen de onu seviyorsun. O seni kimseye öldürtmez. Benim çocuklara da dersin ki ben Lenanın oğluyum. Ondan sonrasına karışma. Onlar, Ağaefendiyi Girite gönderirler, Zehrayı da göndermez bu adada bırakırlar. Sen anladın mı ben ne diyorum?"</p>

  <p class="calibre4" style="text-align: justify;">   Kolundan tuttu çekti:</p>

  <p class="calibre4" style="text-align: justify;">   "Sen anladın mı?"</p>

  <p class="calibre4" style="text-align: justify;">   Kolunu çekerek bu sözlerini birkaç kez yineledikten sonra Poyraz:</p>

  <p class="calibre4" style="text-align: justify;">   "Anladım Ana, anladım güzel anam."</p>

  <p class="calibre4" style="text-align: justify;">   "Haydi git, o kadar çok düşünme, sen iyi bir çocuk, sen iyi olacaksın."</p>

  <p class="calibre4" style="text-align: justify;">   "Sağ ol Ana."</p>

  <p class="calibre4" style="text-align: justify;">   Poyraz merdivenlerden inerken Lena onun arkasından haç işareti yaptı.</p>

  <p class="calibre4" style="text-align: justify;">   Lena sevinç içindeydi, Poyraz dinleyecek, Ankaraya gidecekti.</p>

  <p class="calibre4" style="text-align: justify;">   Daha deniz beyazken erkenden uyanıp iskeleye gelmiş Kadri Kaptan onları bekliyordu. Poyrazsa zeytinlerin yakınındaki tepecikte durmuş denizi seyrediyor, geldiği günü, suya yansıyıp denizin dibine çökmüş şeftali çiçeklerini düşünüyor, Zehraların geldiği günü, Zehrayı görüşünü düşlüyordu. Zehra şimdiki gibi gözlerinin önündeydi. Birdenbire gözlerinin önüne anadan doğma çıplak körpe kız bedenleri geldi. Keskin kılıçlar, hançerler parlayıp sönüyorlar ve kanlı memeler kumların üstüne üst üste düşüyor, çıplak, kanlı, körpe bedenler durmadan Fırata atılıyorlardı. Poyraz dayanamadı, başı döndü, genç bedeni onu taşıyamadı, yere oturuverdi. Neyse ki bu sefer ne kesilen memeler arasında Zehranm memeleri, ne de Fırata fırlatılan kanlı gövdeler arasında Zehranın anadan doğma gövdesi... Tam bu sırada Poyraz evinin merdiveninde Ağaefendiyi gördü, ayağa kalktı, baş dönmesi geçmiş gibiydi, Ağaefendinin arkasından Zehranın merdivenleri indiği gözüne çarptı. Kızı görür görmez de eremeke, hiçbir şey olmamış gibi Poyraz kendine de, bu hale de çok şaşırdı. Ortada ne azgın akan Fırat, ne ona fırlatılan kana bulanmış körpe kız bedenleri, ne de kurnda seğiren yüzlerce kuma belenmiş kanlı meme. Ağaefendiyle Zehra kol kola iskeleye geldiler, Ağaefendi tekneye bindi, Zehra iskelenin orta yerinde bekliyordu. Poyraz Ağaefendiyi bekletmemeliydi, koşarcasına iskeleye vardı, Zehranın yanından geçerken Poyraz her zamanki gibi, göz göze gelmemek için gene başını yere eğdi. Poyraz yanından geçerken, usulcana, "Seninle konuşmalıyız Poyraz," dedi, "dönüşte seni değirmende bekliyorum."</p>

  <p class="calibre4" style="text-align: justify;">   Poyraz yüksek sesle:</p>

  <p class="calibre4" style="text-align: justify;">   "İyi sabahlar, hayırlı sabahlar Zehra Hanım, Ağaefendi geliyor mu?"</p>

  <p class="calibre4" style="text-align: justify;">   "Tekneye bindi," dedi Zehra, "sizi bekliyor."</p>

  <p class="calibre4" style="text-align: justify;">   "Geç mi kaldım acaba?"</p>

  <p class="calibre4" style="text-align: justify;">   "Hayır az önce geldik."</p>

  <p class="calibre4" style="text-align: justify;">   Poyraz tekneye atladı.</p>

  <p class="calibre4" style="text-align: justify;">   Ağaefendi, onun elini sıkarken:</p>

  <p class="calibre4" style="text-align: justify;">   "Bu saatlarda deniz beyaz diyordun da inanmıyordum. Baksana deniz bembeyaz. Ne de güzel," derin soluk aldı, "ne de güzel," dedi.</p>

  <p class="calibre4" style="text-align: justify;">   "Birazdan deniz menevişleyecek, menevişlemiş balıklar suyun yüzüne atlayacaklar. O zaman göreceğiz işte seher vaktinde kokan denizin güzelliğini. Nerde, ne zaman olursa olsun bu dünya yaşamaya değer."</p>

  <p class="calibre4" style="text-align: justify;">   "Sağ ol evladım, bana güç veriyorsun. Sarıkamışı yaşadıktan sonra bile böyle düşünebiliyorsun, böyle konuşabiliyorsun. İnsan gibi insan budur işte. Ne kadar ölü görse o kadar hayata sarılır. İnsanın yüreğinde ölüm korkusu diye bir şey kalmaz. Sen Sarıkamışta, oradaydın değil mi?"</p>

  <p class="calibre4" style="text-align: justify;">   "Oradaydım."</p>

  <p class="calibre4" style="text-align: justify;">   "Çiftliğe gidiyoruz, ne yapacağız?"</p>

  <p class="calibre4" style="text-align: justify;">   "Çiftliği ihya etmeliyiz. Bu karışık zamanda bana dostlardan bir haber gelse bile, hayırlı bir haber olmayacak bu.</p>

  <p class="calibre4" style="text-align: justify;">   Çok düşündüm, Yunanistan bugünlerde o kadar karışık ki, bütün dostlar kendi başlarının dertlerine düşmüşlerdir. Türkiyenin de, Yunanistanın da bugünleri çabuk geçer inşallah. Mübadele de, bu gayri insani korkunç felaket de çabuk unutulur inşallah. Biz buradaki atlarımızı, çiftliğimizi satar, daha güzel bir çiftlik alırız. Hiç üzülmeyelim, damızlık atlarımızı satmaz, Girite götürürüz."</p>

  <p class="calibre4" style="text-align: justify;">   "Bu dünya böyle süremez," dedi Poyraz.</p>

  <p class="calibre4" style="text-align: justify;">   Ağaefendi sevgi dolu ıslak gözlerle baktı:</p>

  <p class="calibre4" style="text-align: justify;">   "Sen akıllı, vicdanlı, ince fikirli bir çocuksun evladım, sana vasiyetim, ölürsem benim cesedimi Girite götürecek, babamın mezarının yanına gömeceksin, söz mü?"</p>

  <p class="calibre4" style="text-align: justify;">   "Söz veriyorum efendim. Yalnız kim öle, kim kala efendim. Sizden sonraya kalırsam, söz efendim."</p>

  <p class="calibre4" style="text-align: justify;">   "Öyleyse size bir şey sorabilir miyim?"</p>

  <p class="calibre4" style="text-align: justify;">   "Buyurun efendim."</p>

  <p class="calibre4" style="text-align: justify;">   "Arsen Ustayla tanıştınız mı?"</p>

  <p class="calibre4" style="text-align: justify;">   "Tanıştık efendim."</p>

  <p class="calibre4" style="text-align: justify;">   "Demirci mi o?"</p>

  <p class="calibre4" style="text-align: justify;">   "Demirci ustası efendim."</p>

  <p class="calibre4" style="text-align: justify;">   "Çiftliği kurarken bizim işimize yarar belki de. Onu şimdi çağırıp çiftliğe götürebilir miyiz?"</p>

  <p class="calibre4" style="text-align: justify;">   "Hemen çağırayım efendim."</p>

  <p class="calibre4" style="text-align: justify;">   Zehra daha iskelenin üstünde ayakta teknenin kalkmasını bekliyordu. Poyraz, önünden geçerken kızın yüzüne yine bakamıyordu.</p>

  <p class="calibre4" style="text-align: justify;">   Zehra:</p>

  <p class="calibre4" style="text-align: justify;">   "Nereye gidiyorsun?"</p>

  <p class="calibre4" style="text-align: justify;">   Poyraz başını yerden kaldırmadan:</p>

  <p class="calibre4" style="text-align: justify;">   "Demirci Arsen Ustayı almaya gidiyorum. Ağaefendi onu istedi de. Dönüşte ben sabahtan akşama kadar kırlangıçlarla birlikte değirmende olacağım, oraya gel, seninle konuşacakların var." Sesi mırıltı gibiydi, duyulur duyulmaz, ama onu Zehra duydu, bedenini bir titreme aldı, Ustanın işliğine koştu, içeriye girmeden:</p>

  <p class="calibre4" style="text-align: justify;">   "Arsen Usta, Arsen Usta," diye bağırdı, "Ağaefendi seni istiyor. Çiftliğe gidiyoruz. Gerekli aletlerini alsın da gelsin, dedi."</p>

  <p class="calibre4" style="text-align: justify;">   "Gel içeriye," dedi Arsen Usta, "otur şuraya." Ona bir sandalya gösterdi. "Ne çiftliği bu?"</p>

  <p class="calibre4" style="text-align: justify;">   "At çiftliği. Ağaefendi Giritte soylu atlar yetiştirirmiş, kü-heylan atlar. Bu çiftliğin sahibi olan Rum da burada at yetiştiri-yormuş, hem de soylu atlar. Ağaefendi bu çiftliği maliyeden satın aldı. Burada da soylu atlar yetiştirecek."</p>

  <p class="calibre4" style="text-align: justify;">   Arsen önündeki yepyeni bir deri çantaya birtakım aletleri koyup ayağa kalktı:</p>

  <p class="calibre4" style="text-align: justify;">   "Nerde Ağaefendi, evinde mi? Biz onunla komşuyuz da."</p>

  <p class="calibre4" style="text-align: justify;">   "Biliyorum."</p>

  <p class="calibre4" style="text-align: justify;">   "Çok mu zengin bir adam?"</p>

  <p class="calibre4" style="text-align: justify;">   "Kim bilir."</p>

  <p class="calibre4" style="text-align: justify;">   "Mübadelede gelenlerin bir kısmı o kadar zenginlermiş ki, burada on beş, yirmi bin dönüm çiftlikler vermiş hükümet onlara, Yunanistanda kalan çiftliklerine, mallarına karşılık. Belki Ağaefendi de bu çiftliği böyle satın almıştır."</p>

  <p class="calibre4" style="text-align: justify;">   "Yok, öyle değil," dedi telaşla Poyraz, "yok yok, benim gözümün önünde Ağaefendi çil çil altınlar döktü mal müdürünün önüne."</p>

  <p class="calibre4" style="text-align: justify;">   "Demek çok zengin."</p>

  <p class="calibre4" style="text-align: justify;">   "Belki de. Kadri Kaptanın teknesinde bekliyor bizi."</p>

  <p class="calibre4" style="text-align: justify;">   Tekneye kadar konuşmadılar. Tekneye biner binmez de Kadri Kaptan motoru hemen çalıştırdı, hızlı tekne sulan köpürttü. Ağaefendi onları ayakta karşıladı.</p>

  <p class="calibre4" style="text-align: justify;">   "Estağfurullah," dedi Arsen Usta, "rica ederim, buyurun oturun."</p>

  <p class="calibre4" style="text-align: justify;">   Kamarada karşı karşıya oturdular.</p>

  <p class="calibre4" style="text-align: justify;">   "Kadri Kaptan, Kadri Kaptan kamarayı güzel yaptırmışsın."</p>

  <p class="calibre4" style="text-align: justify;">   "Sen sağ ol Poyraz Reis, senin sayende, senin sayende. Dışarıya da çok güzel minderler koydurdum. Ne zaman isterseniz dışarıya çıkar orada rahat edersiniz."</p>

  <p class="calibre4" style="text-align: justify;">   "Var ol Kadri Kaptan."</p>

  <p class="calibre4" style="text-align: justify;">   Akşama doğru Topal Ali Çavuşun köyüne varıp iskeleye yanaştılar, çınarın altında onları gören köylüler hep birden ayağa kalktılar, iskelede onları karşıladılar. Ali Çavuş önce Poyrazı, sonra Ağaefendiyi, ardından da Arsen Ustayı coşkuyla kucakladı. Köylüler de hep bir ağızdan, "hoş geldiniz," dediler.</p>

  <p class="calibre4" style="text-align: justify;">   "Hoş bulduk, hoş bulduk, hoş bulduk."</p>

  <p class="calibre4" style="text-align: justify;">   Onları örtülü bir masaya çağırdılar. Az sonra da tavşan kanı çaylar geldi.</p>

  <p class="calibre4" style="text-align: justify;">   Ali Çavuş Arsen Ustaya baktı da:</p>

  <p class="calibre4" style="text-align: justify;">   "Seni bir yerden gözüm ısırıyor," dedi.</p>

  <p class="calibre4" style="text-align: justify;">   "Isırır olmalı," dedi Arsen Usta. "Sen ayağını Çanakkalede yitirdin, öyle değil mi? Gelirken Poyraz Bey söyledi."</p>

  <p class="calibre4" style="text-align: justify;">   "Öyledir," dedi Ali Çavuş. "İngilizler almışlar da bacağıını krallarına armağan olarak göndermişler, bu Topal Ali Çavuşun bacağıdır, demişler. Duydun mu bunu?"</p>

  <p class="calibre4" style="text-align: justify;">   "Duydum. Beni gözün bir yerlerden ısırıyor olmalı. Çanakkale ordusunda tüfekçibaşıydım. Tüfekleri, topları onarırdım."</p>

  <p class="calibre4" style="text-align: justify;">   "Bildim arkadaş senin kim olduğunu."</p>

  <p class="calibre4" style="text-align: justify;">   "Söyle bakalım ben kimmişim?"</p>

  <p class="calibre4" style="text-align: justify;">   "Hani hücuma kalkan bir alay vardı, işte o alaydan üç kişi kalmıştı, biri de tüfekçibaşıydı, o tüfekçibaşı sen miydin?"</p>

  <p class="calibre4" style="text-align: justify;">   "O tüfekçi bendim."</p>

  <p class="calibre4" style="text-align: justify;">   "Sen nasıl kurtuldun?"</p>

  <p class="calibre4" style="text-align: justify;">   "Ben mi, daha biz hücuma kalkmadan bir top güllesi geldi tam önüme düştü. Siperin ne kadar toprağı varsa üstüme yığıldı. Kendimden geçmişim. Bir kendime geldim ki yoğun karanlığın içindeyim, her yanım toprak. Üstüme bir de ağaç devrilmiş, ağacın sık dalları üstümdeki toprağı tutmuş. Ben ellerimle toprağı kaza kaza gün ışığını gördüm. Işığı görünce de kendimden geçtim. Ne kadar uyumuşum bilemiyorum. İşte böyle. Sonra sağ böğrümü bir kurşun deldi geçti. Dört kaburgamı parçalamış zalım kurşun. Ben öldüm derken beni bu adaya, yani Karınca Adasındaki hastaneye getirdiler. Ben arada sırada kendime geliyor, öldüm sanıyordum. Böylece öldüm öldüm dirildim. Bir de gözümü açtım baktım ki bir cennetin ortasındayım. Eğer sağ kalırsam, dedim kendi kendime, ben de bu cennette yaşarım ne pahasına olursa olsun. Baktım, bizi iyi e<span style="font-size: 12px;">d</span>en, bize can veren doktorlar da gelmişler, benden önce bu cennete. Benim bu dünyada Karınca Adasından başka kimim kimsem yok. Anamı, babamı, akrabalarımı ben askerdeyken öldürmüşler. Bu dünyada benim tutunacak bir dalım kalmış, o da benim bu cennetim, ada. Allahtan başka ne isterim ki?"</p>

  <p class="calibre4" style="text-align: justify;">   "İsteme. İstesen bile senin gibi kadersize bir zırnık bile ' koklatmaz Allah. Haydi kalkalım da şu gariban demircinin ağzı bir kabak çiçeği dolmasıyla taze, daha bu sabah denizden çıkmış mercanbalığı görsün. Haydi kalkın. Şu kabak çiçeği dolmasının bugüne rast gelmesine şaşırdım doğrusu. Kısmetinde olanın kaşığında çıkarmış."</p>

  <p class="calibre4" style="text-align: justify;">   Evin hanımı onları sevinçle bahçe kapısında karşıladı.</p>

  <p class="calibre4" style="text-align: justify;">   "Hoş geldiniz, hoş geldiniz." Sesi sevinçten şakıyordu. "Bugün kabak çiçeği dolması da var. Keşki Nişancı da burda olsaydı. O, kabak çiçeği dolmasına bayılıyordu. Bizim Ahmet ondan bir balıkçılık öğrenmiş, o kadar balık tutuyor ki her gün, balık yiye yiye balık olduk. Köyün bütün çocukları Nişancı Reisin yanında çalışmak için can atıyor."</p>

  <p class="calibre4" style="text-align: justify;">   Sofra kuruldu, önce balık, arkasından kabak çiçeği dolması geldi. Biraz sohbetten sonra erkenden yattılar, sabah erkenden uyandılar, kahvaltı yaparlarken akşamdan ısmarlanmış araba geldi. Kahvaltılarını çabuk yaptılar. Bindikleri araba daha boyası kokan yepyeni bir arabaydı. İçine kat kat, kabarmış, yumşa-cık pamuk minderlerin her iki yanına sırtlarını dayamaları için, menekşe işlenmiş uzun pamuk yastıklar konmuştu. Ayakkabılarını çıkararak ayaklarını uzatıp bellerini yastıklara dayadılar.</p>

  <p class="calibre4" style="text-align: justify;">   "İsmail o gün bugündür çiftlikten ayrılmıyor," dedi Ali Çavuş. "Kendisine ulu ağacın yanında küçük ama güzel bir ev yaptı, yıkılmış köşkün yontulmuş taşlarıyla. Yakın köylerden de taban tahtası, dam kiremitleri getirdi. Kavlakoğlu bütün evleri yıktırmıştı ya yıkıntılardan çıkan birçok tahtayı, kiremidi götürememişti: O da köy yıkmaktan bıkmıştı. Ata da bir ahır yaptı. Öylesine baktı ki ata, atı şimdi görsen sağrıları ayna gibi parlıyor, bağ dikti, bir bostan yaptı, tavuklar, ördekler kümeslerinde. Dört ineğin dördü de buzağılı, bol da süt veriyorlar. İsmail tüyünü düzeltti. Az sonra çiftliğe vardığımızda göreceğiz ya..."</p>

  <p class="calibre4" style="text-align: justify;">   Ali Çavuş İsmaili öve öve bitiremiyor, "Onun yerinde kim olsa Kavlakoğlunu bir iki demez öldürürdü. O, Kavlağın bir kez olsun sözünü etmedi. Onun yanında hiçbir kimse de Kavlaktan bir tek sözcük etmedi. Bana kalırsa topçu İsmail münasip zamanı bekliyor. O, benim bildiğim topçu İsmailse bekliyor. Akıllı insan sabırlı insandır."</p>

  <p class="calibre4" style="text-align: justify;">   Çiftliğin yıkılmış konağının avlusunda indiler. İsmail onları kıvançla karşıladı.</p>

  <p class="calibre4" style="text-align: justify;">   "Hoş geldiniz," dedi, "atı görmeye mi geldiniz," diye de sordu. "Kendime ev, ata da tavla yaptım. Atı görmeyin, tanıyamayacaksınız."</p>

  <p class="calibre4" style="text-align: justify;">   Tavlaya koşarcasına gitti, güzel, tüyleri pırıl pırıl bir atla çıktı.</p>

  <p class="calibre4" style="text-align: justify;">   "Bu mu bizim aldığımız at İsmail," dedi Ağaefendi ağır, vakur. "Ne de iyi bakmışsın ata İsmail, sağ olasın."</p>

  <p class="calibre4" style="text-align: justify;">   "Biz bu atı aldığımızda ona hiç bakmamışlar, bunun bir küheylan olduğunu bilememişler. Ata iyi bakınca üç ay içinde bu hale geldi. Bir de hızlı ki inanamazsın. Çok akıllı. Bunca at geçti elimden, böylesi bir ata çokaz rastladım."</p>

  <p class="calibre4" style="text-align: justify;">   Ağaefendi, ata yaklaştı, boynundan sağrısına kadar atı okşayarak elini götürdü. Sonra gitti, atın ağzını açtı, atın apak dişleri ortaya çıktı.</p>

  <p class="calibre4" style="text-align: justify;">   Ağaefendi atın ağzına uzunca bakıp ağzı kapattıktan sonra:</p>

  <p class="calibre4" style="text-align: justify;">   "İsmail, sen bu atın dişlerine baktın mı, yahu bunun yaşı daha dört," dedi.</p>

  <p class="calibre4" style="text-align: justify;">   "Baktım efendim, daha yaşı dört."</p>

  <p class="calibre4" style="text-align: justify;">   "Çok güzel bir at, hem de Arap atları içinde en soylusu, cinsi küheylan. Küheylan, dünyadaki atlar içinde de en soylusu. Bunun soy kağıdı var mı sende?"</p>

  <p class="calibre4" style="text-align: justify;">   "Yok ama efendim, hemen alırız. Böyle bir ata kim soy kağıdı vermez ki, bunun soyu alnında yazılı."</p>

  <p class="calibre4" style="text-align: justify;">   Bundan sonra başından ne geçerse geçsin, ne kadar acı çekmişse çeksin, şu anki mutluluğu hepsine bedeldi.</p>

  <p class="calibre4" style="text-align: justify;">   Musa Kazım Ağaefendi atı görür görmez başka bir insan olmuş, yürüyüşü bile değişmişti. Yıkık eve hızla yürüdü, arkasından da ötekiler. Evin cümle kapısının eşik yerinde durdu, sağına döndü, uzun uzun baktı, soluna döndü, önüne, arkasına döndü, bütün yöreyi gözden geçirdikten sonra:</p>

  <p class="calibre4" style="text-align: justify;">   "Bu adam akıllı bir adammış, konağı en güzel yere yaptırmış. Ne yandan baksan deniz gözüküyor, hem de başka başka denizmiş gibi gözüküyor. Bizim Giritte de öyle yerler vardı ki, hangi yönden baksan bambaşka bir deniz görüyordun. Bakıp da hep aynı denizi görenler, denize aval aval bakıp da tadına varamayanlar. Bizim adada yaramaz çocuklar gibi bir adam var, belki sizler de görmüşsünüzdür, Nişancı Veli."</p>

  <p class="calibre4" style="text-align: justify;">   "Tanıyoruz, tanıyoruz efendim," dedi Ali Çavuş. "O, bize çok gelir, daha iskeleye çıkar çıkmaz bağırır, Ali Çavuş, Ali Çavuş, diye bağırır, Ali Çavuş kabak çiçeği dolması hazır mı, tarhana çorbası ocakta mı, bizim hatun bacı iyi mi?"</p>

  <p class="calibre4" style="text-align: justify;">   "İşte bu Nişancı Veli her gün, her seher vakti, her sabah, her kuşluk vakti, her öğlen, her ikindi, her akşam, her akşamüstü, her, gün kavuşurken, her ışıkta, her yıldız ışığında, aylı gecede denizi başka başka görür. O, bir tek denizde değil bin denizde yaşar. Has denizciler böyledir işte. Buraya bu konağı yaptıran kişi de atlarla ne kadar kardeşse, denizle de o kadar kardeşmiş."</p>

  <p class="calibre4" style="text-align: justify;">   "Bizim çorbacının dedesi yaptırmış bu konağı."</p>

  <p class="calibre4" style="text-align: justify;">   "Toprağı bol olsun," dedi Ağaefendi, "has adammış. Yalnız atları, denizi sevmek marifet değil, kurdu kuşu, yerdeki karıncayı, petekteki arıyı, dünyada ne var ne yoksa, taşı toprağı, esen yeli, kayan yıldızları, her şeyi, her şeyi taa iliklerine, taa yüreğinin köküne kadar seveceksin. Dünyayı okşamaya doyamayacaksın."</p>

  <p class="calibre4" style="text-align: justify;">   Ortadaki, dibinden pınar kaynayan ağaca yürüdü Ağaefendi. Bir coşkunluk fırtınasına kendisini kaptırmış gidiyor, ötekiler de arkasından ona ulaşınaya çalışıyorlardı. Ağaefendi pınarın başında durdu, eğildi suya baktı, suda kendi suretini gördü, yüzü gençliğindeki gibiydi, rahattı, sevgi doluydu.</p>

  <p class="calibre4" style="text-align: justify;">   "İşte benim dünyam böyle bir dünyaydı. Benim dünyam, her şeyiyle Giritti. Giritte her şeyin kokusu, ağacın, suyun toprağın, uçan kuşun, her şeyin kokusu başkaydı. Giritte her gün, her şey başkaydı. Burada da her şey başka ya daha iliklerime, yüreğimin köküne işlemedi. Bir gün Nişancı Veliye, niçin bu kadar mutlusun, diye sorarsam o da bana diyecek ki, iliklerime kadar dünya sevgisiyle doluyum, her an yüreğim bir sevgi yaratıyor."</p>

  <p class="calibre4" style="text-align: justify;">   Birden İsmaile döndü, "Bu pınarda, bu ağaçta bir değişiklik var, öyle mi?"</p>

  <p class="calibre4" style="text-align: justify;">   "Öyle efendim, var efendim, pınarı genişlettim, yöresini ağacın kökünün daha yakınına götürdüm, altını kazdım, pınar üç misli oldu. Dibindeki çakıltaşları yetmedi. Denizden sırtımda çuval çuval çakıltaşı getirdim, suyun altına koydum. Pınar ağacın dibine yaklaşınca gözesinden çok su geldi. Bir havuz kadar, dibi türlü renkte çakıltaşlarıyla döşeli bir pınar azınanı küçük havuz oldu."</p>

  <p class="calibre4" style="text-align: justify;">   "Bir daha bu pınara dokunma İsmail," diye sert bir emir verdi Ağaefendi. "Bu ağaca da hiç mi hiç dokunma. Tabiat bizden her zaman akıllıdır. O ne istediğini herkesten iyi bilir. İnsanoğlu dedikleri acayip yaratığın işi sadece bozmak, yıkmak olmuştur. Kendi yüreğini bile yürek olmaktan çıkarmıştır."</p>

  <p class="calibre4" style="text-align: justify;">   "Anladım efendim, dokunmam efendim, bozmam efendim."</p>

  <p class="calibre4" style="text-align: justify;">   "Şu balıklar nerden geldi bu pınarın içine, daha önce var mıydı?"</p>

  <p class="calibre4" style="text-align: justify;">   "Yoktu efendim, ben getirdim efendim."</p>

  <p class="calibre4" style="text-align: justify;">   "İyi halt etmişsin. O aptallar gibi sen de doğayı güzelleştirmeye kalkıyorsun. Pınar isteseydi suya en güzel çakıl taşlarını, en güzel balıkları getirip dibine koyardı. O balıkları götür, nerden aldıysan oraya koy. Bir daha bu pınara çakıl taşlarını sırtında taşıma. Şimdiye kadar getirdiklerin yeter. Götürürken balıkları da öldürme."</p>

  <p class="calibre4" style="text-align: justify;">   "Baş üstüne efendim, öldürmem efendim."</p>

  <p class="calibre4" style="text-align: justify;">   Arsen Usta elinde metre konak yerini ölçüyor, elindeki deftere yazıyordu. Poyraz da ona yardım ediyordu. İsmail ve Ali Çavuşla birlikte zeytinliği bölen çayın oraya giderlerken Ağaefendi:</p>

  <p class="calibre4" style="text-align: justify;">   "Arsen Usta, Arsen Üsta, Arsen Usta, konağı bitirince tavlaları, sonra benim atın ahırını, ardından da gül bahçesini unutma. Hepsini çiz, hepsinin haritasını bana getir. Bütün çiftlik en küçük ayrıntısına kadar elimin altında olacak."</p>

  <p class="calibre4" style="text-align: justify;">   "Merak etme Ağaefendi, haritacılık da elimizden gelir, çiftliği taşı toprağı, pınarı, ağacı, çayı, zeytinliğiyle getirip önüne koyacağım. Ama benim işim burada birkaç gün da ha sürer."</p>

  <p class="calibre4" style="text-align: justify;">   "İstersen İsmailin evinde kalabilirsin."</p>

  <p class="calibre4" style="text-align: justify;">   "Arsen Ustanın başımız üstünde yeri var. Topal Ali Ağa gibi o da bir Çanakkale, Gelibolu kahramanıdır. Kendi buraya gelmeden önce ünü gelmiş, dillere düşmüştü, düşmanın paramparça ettiği topları, eskimiş tüfekleri onararak, yepyeni eden o Arsen Usta, bu Arsen Usta değil mi?"</p>

  <p class="calibre4" style="text-align: justify;">   Topal Ali Çavuş göğsünü gererek ayağını yere vurdu:</p>

  <p class="calibre4" style="text-align: justify;">   "O Arsen Usta, işte bu Arsen Ustadır ve Çanakkale, Gelibolu kahramanıdır. Çanakkaleden, Geliboludan geriye kalanlar her zaman onunla onur duyarlar ve onlardan Arsen Ustanın namını duymamış hiç kimse yoktur. Kimilerinin tüfeklerini, kimilerinin toplarını onarmış, üstüne üstlük de mitralyozunun başına geçmiş, çekirge sürüsü gibi üstümüze gelen düşmana aman vermemiştir," diyerek, işte böyle konuştu. "Arsen bizim toprağımızı, bizim adamızı, bizim dostluğumuzu seçmiş, işte bizim hepimiz bundan onur duyuyoruz."</p>

  <p class="calibre4" style="text-align: justify;">   Ağaefendi önlerine düştü, hırsla yürüdü. Nerdeyse Poyrazla İsmail arkasından yetişemiyorlardı.</p>

  <p class="calibre4" style="text-align: justify;">   Parlak çakıltaşlarının üstünden ışık gibi akan çaya geldiler. Çayın ipiltileri her iki kıyıdaki zeytin, ılgın, çınar ağaçlarına vuruyordu. Ortalığa gün ışığından çok başka parlakaydınlıklar yayıyorlar ve parlak pullarıyla aydınlıklar saçan balık sürüleri, bir aşağı bir yukarı <span class="calibre7" style="font-style: normal;">oynaşıyorlardı.</span> Ağaefendi suyun kıyısına diz üstü çöktü. Bir süre sonra da olduğu yere oturdu, gözlerini de gün kavuşana kadar sudan ayırmadı.</p>

  <p class="calibre4" style="text-align: justify;">   Orada üç gün kaldılar. Hali vakti epeyce yerinde Topal Ali onları yürekten konukladı. Onlara hiç bilmedikleri, tatmadıkları yemekler yedirdi, bu üç gün içinde Ağaefendi Giritini, atlarını, denize gönderdiği karısını, canı gibi sevdiği kızlarını, her şeyi, her şeyi unuttu, çiftlik, çiftlikten binbir biçimde gözüken deniz, ışık olmuş akan çayın suları, ipilti yumağı olmuş oynaşan, ulu çınarın altındaki pınar, Ali Çavuş, öteki insanlar onu büyülemişlerdi. Büyülenmiş Ağaefendi bu dünyadan ayrılmış, başını almış bir başka dünyaya gitmişti. Cennet düşleri içinde bir uyurgezer olmuş uçup duruyordu.</p>

  <p class="calibre4" style="text-align: justify;">   Kadri Kaptanın teknesine bindikten sonradır ki kızları aklına düşmüş, bir yanında Poyrazı, bir yanında Arsen Ustayı görünce düşlerinden azıcık da olsa sıyrılmış:</p>

  <p class="calibre4" style="text-align: justify;">   "Adamıza mı gidiyoruz çocuklar, Ali Çavuş, İsmail nerde kaldılar? İsmaile bir miktar para verecektim, verdim mi?" "Verdiniz efendim," dedi Poyraz.</p>

  <p class="calibre4" style="text-align: justify;">   Musa Kazım Ağaefendi belini yastığa dayadı, gözlerini kapadı, arada bir gözlerini açıyor, yöreye şaşkın şaşkın bakıyor, hemencecik de kapatıyordu. Tekne iskeleye yanaşınca:</p>

  <p class="calibre4" style="text-align: justify;">   "Geldik mi," diye sordu Ağaefendi. Elinden tutup onu kaldıran Arsen Usta, "Geldik efendim," dedi, tekneden birlikte iskeleye atladılar. Çiftlikten adaya kadar uyurgezer olmuş dolaşan Ağaefendi, şimdi o Ağaefendi değildi, onun yerini sevinçten taşan, derisinden neşe fışkıran, yerinde duramayan, gençleşmiş, pırıl pırıl gözleriyle yeni bir Ağaefendi almıştı. Sevinçten kanatlanır mıymış bir insan, Ağaefendi kanatlanmıştı. Evine öylesine çabuk gidiyordu ki Poyraz arkasından nerdeyse yetişemiyordu. Daha evin bahçe kapısının eşiğinden ayağını atmadan:</p>

  <p class="calibre4" style="text-align: justify;">   "Kızlar, kızlar, canım kızlarım, ben geldim, ben, ben."</p>

  <p class="calibre4" style="text-align: justify;">   Kızlar, "Hoş geldin, baba," diye bağırarak, basamaklardan yuvarlanırcasına bahçeye indiler, babalarına sarıldılar. Babalarının sevinci bedeninden onlara da geçti. Onlarla birlikte Poyraz da bir sevinç fırtınasına düştü.</p>

  <p class="calibre4" style="text-align: justify;">   "Cennetten geliyorum kızlarım. Ömrümde hiç böyle cennet yaşamadım. Hiç kimse de ömründe böyle bir cennet yaşamamıştır. Bizim çiftliğin neresinden bakarsan denizi başka başka, renk renk, ışık ışık görüyorsun. Hiçbir yerde böyle bir deniz yok. Haydiyin eve gidelim de size bir bir anlatayım." Kızların koluna girdi merdivene yürüdüler. Merdiveni çıkarlarken, "Büyülenmek," diyordu Ağaefendi, "oraya bir varmışsın, biraz ötedeki denize bakmışsın, ulu ağacın dibinden ışıktan pınarı, zeytinlerin arasından apaydınlık bir çay görmüşsün, bütün bedenini, şimdiye kadar hiç bilmediğin, ayaklarını yerden kesen, başını döndüren bir büyü sarmış, sen kendinden geçmişsin. Seni bir sevinç sarmış sarmalamış, sevinçlerin, uçmakların, büyülerin diyarı seni kendinden geçirmiş, ölümsüzlüğe kavuşmuş, ölümsüzlük büyüsünden de kurtulmak istememişsin. İşte ben şimdi ölümsüzlük büyüsünün içinde döneniyorum. İyi ki bu adaya gelmiş, bu insanları görmüş, bu çiftliği satın almışım, siz de çiftliğe giderseniz, insanı büyüleyen bir şeyler var, oralarda, çiftlikte."</p>

  <p class="calibre4" style="text-align: justify;">   Poyraz, orada basamakların önünde durmuş kalmıştı. Şaşkınlık içindeydi ya içindeki acı kabardıkça kabarıyordu. Zehra, babası merdiveni çıkarken, merdivende durup konuşurken dönmüş ona bakmış, oysa başını kaldırıp Zehraya bakamamıştı. O da büyülenmiş, onun da ayakları yerden kesilmiş, o da kendini unutmuş gibiydi. Şimdi Lena Ana gelse, onun koluna girse eve götürse, yüzündeki onulmaz acıyı kimsecikler görmese, Zehrayı kurtarsa. Onlar sevgi olmuşlar, sevinç yumağı olmuş uçarlarken Poyraz adanın ortasında tek başına bir öksüz oğlan gibi kalakalmıştı. Ne pahasına olursa olsun yarın erkenden kalkacak, ister gelsin, ister gelmesin, gün kavuşana, karanlık düşene kadar onu değirmende bekleyecekti. Yarın da bunu Vasiliye bir değil, boyuna söyleyecekti.</p>

  <p class="calibre4" style="text-align: justify;">   Poyraz evine gitti.</p>

  <p class="calibre4" style="text-align: justify;">   Vasiliyi, iskelenin üstünde buldu Zehra. Balığa çıkacaktı. "Dur Vasili," dedi, "bekle beni." Vasili onu olduğu yerde durup bekledi.</p>

  <p class="calibre4" style="text-align: justify;">   "Söyle ona, Poyraza, yarın onu değirmende sabahtan akşama kadar bekleyeceğim."</p>

  <p class="calibre4" style="text-align: justify;">   "Hemen şimdi mi?" diye sordu Vasili.</p>

  <p class="calibre4" style="text-align: justify;">   "Hemen şimdi," dedi Zehra, "balığa çıkmadan önce."</p>

  <p class="calibre4" style="text-align: justify;">   Vasili Poyrazın evine gitti, biraz sonra da döndü.</p>

  <p class="calibre4" style="text-align: justify;">   "Ne söyledi?" diye kıpkırmızı kesilen Zehra sordu.</p>

  <p class="calibre4" style="text-align: justify;">   "Hiçbir şey söylemedi," dedi Vasili. Yüzü sararmış, şaşkınlamıştı. "Bir şeyler söyleyecekti ya söyleyemedi. Ben onun huyunu bilirim. Konuşmaz susarsa o sonuna kadar susar. Ben gene yüzüne bakarak sordum: Ne söyleyeyim Zehraya? O gene konuşmadı. Dudaklarını birazıcık kıpırdattı. Ben gene bekledim, gene sordum, o gene bir şey söylemedi."</p>

  <p class="calibre4" style="text-align: justify;">   Kayığına atladı, küreklere asıldı. Zehra olduğu yerden kıpırdayamadan bir süre daha durdu, sonra da birden toparlandı, isterse hiç konuşmasın, isterse hiç değirmene gelmesin, ben yarın sabah erkenden onu değirmende bekleyeceğim, dedi homurdanarak. Babam niçin bu kadar sevinç içinde, diye düşündü. Belki bir dönüş haberi aldı da... Öyleyse yeni çiftlik, yeni deniz, yeni insanlar onu niçin, nasıl büyüledi? Nerdeyse bir çift kanat çıkacak koltuklarının altından, uçup Girite gidecek, kapının önüne mor salkımlara konacak. İskeleden çınarlara yürüdü, çeşmenin yanındaki kanepeye oturdu, belki buralarda bir yerde onunla karşılaşırız, dedi. Bekledi. Bekledikçe umudu arttı. Biraz sonra gelecek, biraz sonra gelecek, diye kuşluğu etti. Çeşmeye ne gelen vardı, ne giden. Adada çıt çıkmıyordu. Ne bir kuş sesi, ne arı, ne bir insan, ne dalga sesi... Tam düşünürken önünden Abbas kediyle yeni getirilen haremi dişi kedi geçti. Kediler neşe içindeydiler. Zelıra kedileri sevdiği, çocukluğunda onlarla uğraştığı için, hemen hemen kedilerin her davranışını bilirdi. Kedilerin güldüklerini bile görmüştü. Onların her davranışları, onlarla sürekli arkadaşlık kuran, onlara bakanların huylarına benzerdi. Önünden geçip giden kediler de mutluluk içindeydiler. Zehra kedilere imrendi. Şimdi buradan kalksa, Şerife Hatuna gitse, her zamanki gibi onunla kilim dokusa. Babası bin türlü deniz görmüştü, bin türlü ışık, bin türlü çiçek, bin türlü gökyüzü görmüştü de büyülenmişti. Şerife Hatunun dokuduğu bir tek kilimi görse büyülenir, hem de aklı sıçrardı. İnsanoğlu Allahın yaptığından güzelini mi yapıyordu acaba?</p>

  <p class="calibre4" style="text-align: justify;">   Ayağa kalktı, musluktan akan aydınlık suya baktı. Bu su da bin, bin ışıkla akıyor öyle bakarsan. Babası böyleydi. Şerife Hatuna giderken ayağı aldı onu evlerine götürdü. Babası, Nesibeyle coşkuyla konuşuyordu. Zehranın ayak seslerini duyunca arkasına döndü baktı, "Zehra iyi ki geldin," dedi, "gel otur yanıma da sen de gör." Masaya geniş bir kağıt uzatılmıştı. "Bak kızım, burası bizim çiftliğimiz, şurada eski bir konak varmış, bizim Giritteki konak gibi değilse de gene görkemli bir konak."</p>

  <p class="calibre4" style="text-align: justify;">   Konağı, konağın yerine nasıl konak yaptıracağını, ortadaki, altından pınar çıkan ağacı, zeytinlerin arasından bir ışık seli olaraktan akıp ipiltiler fışkırtan balıklarıyla denize kavuşan çayı bütün kıvrıntılarıyla, çiftlikte ne var, ne yoksa her bir şeyi bütün ayrıntılarıyla ak kağıda resmetmişti. Çiftliği, orada onu etkileyen alçakgönüllü insanları, onlara hayranlığını anlata anlata bitiremiyordu. Bir de Nişancı Veli o yörelerde o kadar ünlüydü ki, dillere destandı. Topal Ali Çavuşun köyünün yarısından çoğuna, giden Rumların evlerine yerleştirilmiş mübadele göçmenlerinin evlerine kapanıp aylarca dışarı çıkmamalarını, bu şaşkınlık verici olaya iki günde Nişancı Velinin nasıl son verdiğine herkesin şaşırdığını köylülerin onlara anlatışını, köylülerin Nişancıya bir ermiş gibi baktıklarını da ballandıra ballandıra söylüyordu. İki gün içinde Nişancı Veli sayesinde Yunanistandan gelen köylülerle öylesine sarmaş dolaş olmuşlardı ki, Nişancı onlara ne söylemiş, onları nasıl bir biçimde büyülemişti ki, o aylarca ortalıkta hiç gözükmeyen göçmenler hemen ortaya, yediden yetmişe kız kızan çıkıvermişlerdi.</p>

  <p class="calibre4" style="text-align: justify;">   Ağaefendinin çenesi düşmüştü. Durmadan konuşuyor, ikide birde de nasıl büyülendiğini söylemeyi de hiç unutmuyordu.</p>

  <p class="calibre4" style="text-align: justify;">   Güzel Girit yemekleri yapmıştı Nesibe. Hem de hiç kimsenin yardımı olmadan. Hem de öz be öz Girit yemekleri.</p>

  <p class="calibre4" style="text-align: justify;">   Ağaefendi yemeği yedikten sonra gene şen şakrak:</p>

  <p class="calibre4" style="text-align: justify;">   "Çocuklar, ben Poyraz evladımın evine gidiyorum, çabuk gelirim. İnşallah onları rahatsız etmem. Giderken yanıma Melek Hatunu da alırım," dedi.</p>

  <p class="calibre4" style="text-align: justify;">   Kalktı, hamamlığa gitti, eline kokulu sarı sabunu aldı, Zehra onun eline ibrikle su döktü. Kız, omuzundaki havluyu babasına uzattı, Ağaefendi ellerini kuruladı.</p>

  <p class="calibre4" style="text-align: justify;">   Ağaefendi masanın üstündeki, çiftliği ve yöresini resmettiği kağıdı eline aldı, dürdü büktü, dışarıya çıktı, Melek Hanımı aşağıdan çağırdı, onun sesini duyan Melek Hatun apar topar aşağıya indi.</p>

  <p class="calibre4" style="text-align: justify;">   "Melek, Melek, Melek Hatun, bak size neler anlatıp, neler göstereceğim, Poyraz evladıma gidiyoruz. O buldu bana bu çiftliği ya bu sefer üç gün kaldık. Ben de oturdum, çiftliği nasıl bir çiftlik yapacağım, onun resmini yaptım." Elindeki kağıdı gösterdi.</p>

  <p class="calibre4" style="text-align: justify;">   Poyraz kapıda onları görür görmez önce şaşkınlık içinde kaldı, sonra hemencecik de yüreği sevinçle doldu.</p>

  <p class="calibre4" style="text-align: justify;">   "Hoş geldiniz, safalar getirdiniz, şeref verdiniz efendim. Buyurun Hatun, buyurun efendim. Hoş geldiniz." Onlara yer gösterdi.</p>

  <p class="calibre4" style="text-align: justify;">   Lena:</p>

  <p class="calibre4" style="text-align: justify;">   "Çaylar hazır efendina." Bir süre Rumca konuştular.</p>

  <p class="calibre4" style="text-align: justify;">   "Ne güzel Rumca konuşuyor sen efendina."</p>

  <p class="calibre4" style="text-align: justify;">   "Ağaefendimizin Türkçesi de çok güzeldir Lena Ana."</p>

  <p class="calibre4" style="text-align: justify;">   "Onda her şey güzeldir," dedi Lena.</p>

  <p class="calibre4" style="text-align: justify;">   Mutfağa koştu, hemen de ince belli çay bardaklarında tüterek, güzel de kokarak tavşan kanı çaylar geldi.</p>

  <p class="calibre4" style="text-align: justify;">   Ağaefendi sabırsızlıkla, bir eli tüten çayda, "Biz üç gün üç gece bir cennette yaşadık, her yer, yeryüzü gökyüzü bahar kokuyordu. Sanki gökyüzünde çiçekler açmış, gökyüzünden kokular yağıyordu üstümüze. Denizden, hiçbir denizde koklanmamış kokular geliyordu üstümüze. İnsanın bedenini yumuşatan bir kokuydu."</p>

  <p class="calibre4" style="text-align: justify;">   Ağaefendi bundan sonra daha çok coştu, al Allah delini, zapt eyle kulunu. Kızlarına anlattıklarının hepsini bunlara anlattıktan sonra başka konulara, sulara, balıklara, kuşlara geçti. İnsanları ballandıra ballandıra anlattı. Ağaefendi sultan öyle şeyler anlattı ki, Poyraz onun anlattıklarının çoğunu görmemişti ya büyülenmişti. Ağaefendi sultan öylesine güzel, coşkuyla, yürekten anlatıyordu ki, insan kendinden geçiyordu. Demek büyülenme bu demekti. Poyraz Ağaefendinin anlattıklarının ardına düşmüş bir cennetten öbür cennete uçup duruyor, cennetlere gidip geliyordu.</p>

  <p class="calibre4" style="text-align: justify;">   Bu sırada kapı açıldı, içeriye dengbej Uso girdi:</p>

  <p class="calibre4" style="text-align: justify;">   "Kusur yok bende, ben burdan geçerken tam yüreğime işledi, merdivenin basamağına oturdum, Ağaefendinin konuştuklarının hepsini anlamıyordum ya gene de yüreğime işliyordu. Bizim dengbejimiz Abdale Zeyniki de böyleydi. O türkülerini Kürtçe söylüyor, Türkler, Farslar, Çerkesler, Gürcüler, kim dinlerse, yani yetmiş iki milletten kim dinlerse onun söylediklerini anlıyordu. Kim olursa olsun, dil bilmez bir Arap da olsa Ağaefendinin söylediklerini anlardı. Ağaefendinin dili konuşmuyor, yüreği konuşuyor. İyi, has dengbejlerin dilleri değil de yürekleri söyler. O sözleri de yetmiş iki millet anlar."</p>

  <p class="calibre4" style="text-align: justify;">   Lena bir gümüş tepside beş ince belli bardakta tüten, kokusu salonu dolduran çay getirdi. Ağaefendi bir yandan çay içerken, bir yandan da anlatıyordu. Poyraz da onunla birlikteydi. Onun anlattıklarının hepsini görmüştü ya Ağaefendi bambaşka anlatıyor, insanı bir ömür boyu orada yaşamaya mecbur ediyordu. Öyleyse böylesi bir yerde yaşamayı niçin kabul etmiyor, ille de Girit diye dövünüyordu?</p>

  <p class="calibre4" style="text-align: justify;">   Musa Kazım Ağaefendi bir süre konuştuktan sonra masanın üstünde duran dürülü büyük kağıdı önüne serdi, buraya nasıl bir çiftlik konağı yapacağım, bahçesine nasıl güller, nasıl ağaçlar dikeceğini, konağın bahçesinde nasıl çimler yeşerteceğini, çimin tohumunu İngiltere'den getirteceğini, konağın tavanı için nerelerden ağaç ustalarım, duvarlar için hat sanatçılarını Acemde, Hindistanda, Arabistanda ne yapıp ne edip bulacağını, bu konağın da dillere destan olacağını anlattı, anlattı. Sonra atlara, at cinslerine, at soylarına geçti. Bu kadar güzel bir yerde öyle güzel Arap atlar, öyle İngiliz atları yetişecekti ki, bu atları duyan, gören atçı Arapların, atçı İngilizlerin parmakları ağızlarında kalacaktı şaşkınlıklarından. Bütün bunlardan sonra da dünyada en güzel yaratığın atlar olacağını söyledi. Her kahraman insanın da arkasında bir kutsal, ermiş atı olduğunu sözlerine ekledi. Hazreti Muhammedin binip miraca gittiği Burak atını kimse unutamaz. İskenderin, Hazreti Alinin, Köroğlunun atları onlarla birlikte yaşarlar.</p>

  <p class="calibre4" style="text-align: justify;">   At konusu sabaha kadar sürdü. Ağaefendi konuşmaktan o kadar yorulmuştu ki, kimi sözcükler ağzından yarım dökülüyordu. Duruyor bir soluk alıyor yine konuşuyordu, gün doğunca sözünü bitirdi... Yorgun yüzünde mutluluk, yüzünde acı, korku... Masanın üstündeki büyük kağıdı toplar, ayağa kalkarken, "Poyraz Bey oğlum, inşallah Baytar Bey buradadır, yarın onunia buluşup konuşmalıyım, onunla buluşup Anadoludaki bütün haralar dolaşıp oradaki atları göreceğim. Baytarın dediğine göre tarihte en güzel atları Çukurovalılar yetiştirirmiş. Baytar atlardan iyi anlıyor. Atların, Orta Asyadan bu yana tarihini de, atların gelişmesini de çok iyi biliyor. Asuriler Çukurovayı ele geçirdiklerinde Çukurovalılardan ne altın, ne başka değerli şeyler istemişler, sadece üç yüz altmış soylu kır at istemişler. Çukurovayı, oradaki harayı de görmek istiyorum. Urfada da soylu atlar yetişirdi Selahattin Eyyübiden bu yana. Baytar Beyin söylediğine göre Selahattin Eyyübiye atlar yetiştiren haraları varmış."</p>

  <p class="calibre4" style="text-align: justify;">   Merdivene yürüdü, Poyraz telaşla kalktı, yürürken yalpalayan Ağaefendinin koluna girdi, basamakları kol kola indiler. Melek Hatun arkalarından geliyordu. Yukarıya birlikte çıktılar. Kızlar daha uyumamış, babalarını bekliyorlardı. Onlar içeriye girerken kızlar ayağa kalktılar, babalarını onlardan aldılar, yatak odasına götürdüler, hemen soyup yatağına yatırıp dışarıya çıktılar, ötekiler oldukları yerde daha öyle duruyorlardı.</p>

  <p class="calibre4" style="text-align: justify;">   "Buyurmaz mısınız, oturmaz mısınız, sabah çayını bizde içmez misiniz?"</p>

  <p class="calibre4" style="text-align: justify;">   Soran Nesibeydi, Zehranın hiç sesi çıkmıyordu. Gözü hep Poyrazdaydı. Poyraz da her zamanki gibi başını yerden kaldırıp hiçbir yere bakmıyordu.</p>

  <p class="calibre4" style="text-align: justify;">   Melek Hatun "Sağ olun kızlarım," dedi, "ben eve gitmeliyim. Kaptanım uyanınca, benim yatağımı boş görünce, anama ne oldu diye merak eder. Sağlıcakla kalın."</p>

  <p class="calibre4" style="text-align: justify;">   Poyrazla birlikte çıktılar. Poyraz:</p>

  <p class="calibre4" style="text-align: justify;">   "Ana," dedi Lenaya, "çay kaynıyor, kokusu da bütün adayı almış da kokuyor. Bana bir çayla biraz kahvaltı. Acele et, ben dışarıya çıkıyorum."</p>

  <p class="calibre4" style="text-align: justify;">   Lena kahvaltıyı çabuk hazırladı, çayı da getirdi. Poyraz kahvaltıyı çabuk yaptı, hemencecik de çıktı. Koşarcasına değirmene vardı, değirmenin yöresinde üç kez döndü, bir kezcik değirmen kapısının önünde duramadı bile. Değirmenden zeytinliğe çavarken günün ucu gözüküyordu. Ağaçların gölgesi o kadar uzundu ki burada pınarın üstündeki kayalıkları bile aşıyordu.</p>

  <p class="calibre4" style="text-align: justify;">   Poyraz pınara kadar yürüdü, kayalığa çıktı, yazılı taşın önüne oturdu, belini taşa dayadı, başı önüne düştü, bir süre öyle kaldı, birden ayağa fırladı, değirmene koştu, bacaklarını çalılar dalayarak, gitti değirmenin kapısında durdu. Bir türlü kapıya yaklaşamadı, sonunda canını dişine taktı kapıya yaklaştı, kulağını kapıya verdi, bir ses, bir soluk duyabilecek mi, diye. Bekledi, bekledi, içerden bir kıpırtı sesi bile gelmedi. Gene zeytinliğe kaçtı, oradan pınara çıktı, pınardan kayaya, kayadan yazılı taşa sırtını dayadı, dayar dayamaz da kalktı, değirmene indi. Sonra da, hiçbir yerde durmadan değirmenden yazılı kayaya çıktı indi. Değirmenin penceresinden bir kırlangıcın çıktığını, sonra dönüp içeriye girdiğini gördü. Kırlangıç delirmişti sanki, hiç durmadan, pencereden içeriye girip girip çıkıyordu. Poyraz orada, kapıda durmuş, gözlerini kırlangıçtan ayıramıyordu. Şimdiye kadar hiç böyle bir şey görmemişti. Uzunyayladaki büyük evlerinin içinde üç tane kırlangıç yuvası vardı. Kırlangıçlar çok hızlı kuşlardı ya böyle hızlısını hiçbir zaman görmemişti. Kırlangıç son hızla pencereden girerken, Poyrazı da kendisiyle birlikte kendi hızına yakın bir hızla kapıya sürükledi ve kapı kendiliğinden açıldı, kırlangıçla birlikte Poyraz da içeriye savruldu. Zehrayı gördü, değirmen taşının üstüne oturmuş, yüzü sapsarı kesilmiş, kocaman mavi gözlerini açmış, ona tanımıyormuş gibi bakıyordu. Kırlangıcın her içeri girişinde yuvadaki yavruların hepsi birden yuvadan başlarını uzatarak, uzun, tüysüz çıplak boyunları, koskocaman açılmış sarı ağızlarıyla kıyameti koparıyorlardı.</p>

  <p class="calibre4" style="text-align: justify;">   "Kırlangıcı, kırlangıcı gördün mü, yavrulara bak, nasıl da basıyorlar, yaygarayı." Ne konuştuğunun, farkında değildi Poyraz, sözlerine bir karşılık da beklemiyordu. Değirmentaşının üstüne, Zehranın yanına oturdu, Zehranın yüzüne bir kez-cik olsun bakamadı, başını önüne eğdi, bir daha kaldırmadı. Bir süre hiç konuşmadan sustular. Zehra başını ona çevirmiş hep bakıyordu. Poyrazınsa yüzü hiç değişmiyordu.</p>

  <p class="calibre4" style="text-align: justify;">   Hep düşünceli, hep utangaç, ne yapacağını bilmez, donmuş gibi öyle bakıyordu. Neden sonra Zehra azıcık kıpırdadı:</p>

  <p class="calibre4" style="text-align: justify;">   "Ben ne yaptım sana Poyraz, ben ne yaptım da yüzüme bakmıyorsun? Yoksa senin başka bir derdin mi var? Bir karın, bir nişanlın mı var, söyle bana da ben de ona göre davranayım, başımın çaresine bakayım. Karın var desem, seni on altı yaşında askeri mektepteyken evlendiremezler, nişanlın olsaydı, sen de Baytar gibi herkese söylerdin, sen hiç kimseye söylemezsen Vasiliye olsun, Lena Anaya olsun söylerdin, neyin var, neyin yok hepsini söylediğin gibi, nişanlın olduğunu da söylerdin. Başından neler geçmiş, ne yapmışsın, canını Sarıkamışta nasıl kurtarmış, Urfada Fransızlarla savaşmış, Mustafa Kemal Paşanın altın kahramanlık madalyasını nasıl almışsın, Yezidi dedikleri güneşe ve şeytana tapanların kırımına katılmışsın. Sonra Bedevi kabilesini basmış..."</p>

  <p class="calibre4" style="text-align: justify;">   Zehra Yezidi sözünü eder etmez Poyrazın hiç değişmeyen yüzünün birden sapsarı kesildiğini, arkasından da başını çevirip ona baktığını, kucağındaki titreyen ellerini oradan alıp, sonra da nereye koyacağım bilemediğini gördü. Bunda bir iş vardı. Orada Yezidileri çok öldürüyorlarmış, öldürüp paralarını alıyorlarmış, çırılçıplak da, anadan doğma yapıyorlar, paralarını, saatlarını, kadınların ziynetlerini alıyorlarmış, öldürüyorlarmış. Yezidilerin kanlarından çölün kumları, ölülerin üstüne inen kartallar kıpkırmızı oluyormuş. Yezidilerin ölülerini, Fırat derler bir ulu su varmış, ona atıyorlarmış!</p>

  <p class="calibre4" style="text-align: justify;">   Zehra, yerini getirip Yezidi sözü ediyor, öteki de her Yezidi sözünde irkiliyor, her Yezidi sözünde de kuşkuyla Zehraya bakıyordu. Yezidilerle Poyrazın bir alıp veremediği var, diye düşündü Zehra, acaba onların içinde aşık olduğu bir kız mı vardı, onu Yezidiler alıp dağlara mı kaçırdılar, ya da onu Poyrazın gözünün önünde çırılçıplak soyup öldürüp kumların üstünden sonra suya mı attılar? Babasına her şeyi söylemiş, bunu mu saklaınıştı acaba? Bunu Vasili bilmez mi acaba? Yoksa Poyraz Musa onu sevmekten mi bıkmıştı, böyleyse gece sabahlara kadar yağmur altında, denizin içinde, evlerinin önünde yürümek karasevda değil de neydi, bir oyun muydu? Çocuk olur diye mi?</p>

  <p class="calibre4" style="text-align: justify;">   "Her şeyi biliyorum. Seni seviyorum, sen olmazsan yaşamak da istemem, yarın babama Girite gitme haberi gelse, sen de Girite bizimle gelmesen, ben ya burada seninle kalırım, kalamazsam da ölürüm. Söyle bana, sen bir Yezidi kızına mı aşıksın?"</p>

  <p class="calibre4" style="text-align: justify;">   Durdu, onun yüzüne uzun uzun baktı, yüzü zavallı, acınacak bir hal almıştı.</p>

  <p class="calibre4" style="text-align: justify;">   "Yoksa çocuk olur, çocuk olursa da, Girite gitme umudunu iyice kaybeder, kendini öldürür diye mi düşünüyorsun, babam Girite gitmekten çoktan vazgeçti. At çiftliğini öyle anlattı ki, sanki Allah bir tek cennet yaratmış onu da burada yaratmış, iyi ki o çiftliği satın aldı babam. Babam orada büyülenmiş. Büyülense de Girite gider, diyelim, ben İngiliz mektebinde okudum. Orada bize..." Utandı, bir süre sustu, "Orada bize nasıl çocuk yapılmaz öğrettiler. Çocuk yapmayız, hiç korkma." Terledi, yüzü kıpkırmızı kesildi, sustu, biraz sonra gene konuşmaya başladı, "Hiç korkma, bizim ilişkimizi babama duyuracak bir kimse yok bu adada. Olmaz ya, çocuğumuz olsa bile bunu babamız hiç mi hiç bilemez."</p>

  <p class="calibre4" style="text-align: justify;">   Bu sırada yukarda bir yaygara koptu ki, yuva merdivenin üstündeki köşedeydi, kırlangıç yavrularının beşi de başlarını uzatmış ağızlarını açmış basıyorlardı yaygarayı, çırılçıplak boyun etleri... Ayağa kalkmış yavrulara bakan Poyraz değirmentaşının üstüne sağılıverdi. Taşın üstünde çoktandır buğday taneleri oldukları yerde duruyordu. Poyraz, öfke mi, üzüntü mü, acıma mı, sevda mı olan bir yüzle ona baktı, Zelıra gülümseyerek, "Yezidiler canlarını kurtarmak için dağlara..." dedi, Poyraz ayağa kalktı, dudakları, yüzü mosmordu. Zehranın gülümsemesi dudaklarında dondu kaldı. Poyraz sanki yöresini görmüyor, el yordamıyla kapıyı arıyordu, sonunda buldu,. kapıyı açtı, sallanarak dışarıya çıktı, Zehranın yerinden kıpırdayacak, ayağa kalkacak hali kalmamıştı. Karanlık kavuşuncaya kadar oturduğu yerden kalkamadı, taa, onu merak eden Nesibe gelinceye kadar.</p>

  <p class="calibre4" style="text-align: justify;">   Nesibe:</p>

  <p class="calibre4" style="text-align: justify;">   "Haydi kalk Zehra," dedi, "babam merakından ölecek. Durmadan seni sordu. Ben de ona, Zehra Şerife Hatunda kilim dokuyor, her soruşunda Şerife Hatun, diyordum. Öfkeyle, haydi git de onu Şerife Hatundan al getir, dedi. Gece yansına kadar kilim mi dokunurınuş! Ben de koşarak buraya geldim. Ne oldu?"</p>

  <p class="calibre4" style="text-align: justify;">   "Hiiç, hiçbir şey olmadı. Hep şu kırlangıç yavrularına baktı."</p>

  <p class="calibre4" style="text-align: justify;">   Tam bu sırada pencereden ana kırlangıç girdi, yukardan yavrularının yaygaraları geldi. Nesibe başını kaldırdı yuvaya baktı:</p>

  <p class="calibre4" style="text-align: justify;">   "Ağızları sarı, koskocaman, hepsi de koskocaman açmışlar ağızlarını, sapsarı ağızları. Amma da bağırıyorlar. Boyunlarını uzatmışlar, çırılçıplak boyunlar, upuzun birer et parçası."</p>

  <p class="calibre4" style="text-align: justify;">   Nesibe Zehrayı kolundan tuttu, taşın üstünden kaldırdı, "Bak Zehra," dedi, "taşın üstündeki buğday tanelerine bak. Kim bilir ne zamandan kalmışlar. Değirmenin kanatları da dönüyor. Kanadın birinin bezi yarı yarıya yırtılmış, gene de dönüyor."</p>

  <p class="calibre4" style="text-align: justify;">   Dışarıya çıktılar. Karanlık kavuşuyordu. Nesibe Zehranın koluna girmişti. Ağır ağır yürüyerek eve geldiler, Ağaefendi kızlarını coşkuyla karşıladı, ikisini birden kucakladı:</p>

  <p class="calibre4" style="text-align: justify;">   "Çok mu çalıştın kızım, çok mu yoruldun?"</p>

  <p class="calibre4" style="text-align: justify;">   Zehranın konuşamayacağını, ya da zor konuşacağını anlayan Nesibe:</p>

  <p class="calibre4" style="text-align: justify;">   "Baba," dedi, "onu ıstarın önünden zor kaldırdım. Melek Hatun kilim tezgahına ıstar diyor. Yaptıkları kilimler o kadar güzel, o kadar güzeldi ki, kim olsa o kilimin önünden kalkamazdı. Şerife Hatun da, Zehra da ben kaldırmasam yerlerinden kalkamıyorlardı, ikisini de tezgahın önünden ben çektim aldım. Ben gitmesem belki de yerlerinden kalkamayacaklardı. Gözlerini dokudukları kilime dikmişler kıpırdamadan bakıyorlardı. Hem yorulmuşlar, hem de kilim, hem de çıplak kırlangıç yavruları onları büyülemişti. Şimdi ben," gülümsedi, "büyülenmiş Zehrayı, büyülenmiş Şerife Hatunu zorla kaldırdım yerlerinden. Şimdi Zehrayı yatağına götürüyorum, öyle yorulmuş ki ayakta uyuyor. Uyanınca yemeğini..."</p>

  <p class="calibre4" style="text-align: justify;">   "Şerife Hatunun kilimleri yalnız Zehrayı değil, seni, beni değil, bütün insanları büyüler. Git yatır. Yatır gel de yemeğimizi yiyelim."</p>

  <p class="calibre4" style="text-align: justify;">   Değirmenden yalpalayarak çıkan Poyrazın üstünde kulağını sağır ederek yavrular yaygarayı basıyorlar, yüzlerce kırlangıç da vıcırdaşıyordu. Poyraz bu patırtı gürültü içinde eve nasıl gitti, nasıl soyundu, yatağa nasıl girdi farkında değildi. Lena da onun bu durumundan hiçbir şey anlamamıştı, yaygaralar, vıcırtılar arasında kendinde değilken Poyrazın başının, bir kavak boyu üstünden kanatlarını sonuna kadar açmış bir atmaca uçuyordu. Poyraz kapıdan içeriye girerken atmaca da gitti evin üstüne, göğsünü de güneyden esen yele verdi.</p>

  <p class="calibre4" style="text-align: justify;">   Poyraz yatakta bazan inleyerek ha bire dönüyor, akan ulu suyun kıyısındaki kumların üstüne bir yalım parçası gibi yumulup tortop olan kırmızı kartallar hışıltılarla iniyor, yere yaklaşırlarken geniş kanatlarını açıyor, kurnun üstünde sekiyorlardı. Kırmızı kartallar sabaha kadar Fıratın kıyısında kumların üstüne konuyorlar, çöl kırmızı kartala kesiyordu. Gökten kırmızı yalımlar durmadan, durmadan çöle sağılıyor, güneş olduğu yerde duruyor, yerinden de kıpırdamıyordu. Gökten üst üste hışıltılarla inen som sarı kartalar biribirlerine girdiler, öylesine biribirlerine gagalarıyla, çırnaklarıyla saldırıyorlardı ki, kiminin kanadı kırılıp yanına sarkıyor, kiminin gözü çıkıyordu.</p>

  <p class="calibre4" style="text-align: justify;">   Sabaha karşı Poyraz bağırarak uyandı, doğruldu, boş gözlerle yöresine bakındı. Lena sabaha kadar uyumamış, onun yatağının ayak ucuna bir sandalya koymuş, üstüne tünemişti.</p>

  <p class="calibre4" style="text-align: justify;">   "Ne oldu yavrusu," diye ayağa kalktı Lena, başucuna gitti, Poyraz ter içinde kalmıştı.</p>

  <p class="calibre4" style="text-align: justify;">   Poyraz yastığa başını koyarken Lena:</p>

  <p class="calibre4" style="text-align: justify;">   "Oğlusu sen hasta mısın, doktorlara gideyim mi, onları getireyim mi? Haa ne diyorsun?"</p>

  <p class="calibre4" style="text-align: justify;">   Elini Poyrazın ıpıslak olmuş alnına koydu:</p>

  <p class="calibre4" style="text-align: justify;">   "Oğlusu, terden, terden su içindesin. Doktorlara, doktorlara gideyim mi?" Bu sözleri Lena o kadar yineledi ki, Poyraz başını yastıktan kaldırdı:</p>

  <p class="calibre4" style="text-align: justify;">   "Ana, hiçbir şeyim yok, bırak da uyuyayım. Kartallar, kırmızı kartallar."</p>

  <p class="calibre4" style="text-align: justify;">   O sabah, hiçbir şey olmamış gibi, Zehra erkenden uyandı, hamamlığa gitti yıkandı, saçlarını taradı, dişini fırçaladı, Nesibeyle konuştu. Babaları çoktan uyanmış, pencerenin önündeki koltuğa oturmuş, çoktandır menevişlemiş denize bakıyordu.</p>

  <p class="calibre4" style="text-align: justify;">   "Bak Nesibe, tam sırası, günlerdir ne İstanbuldan, ne de başka yerlerden bir haber geliyor, babam üzülüyor. İki güne, üç güne bir de zavallı Kadri Kaptan eve geliyor, babam içeriye giren Kadri Kaptanı görünce ayağa kalkıyor, heyecanla, 'İnşallah iyi bir haberin var Kadri Kaptan,' diyor, babamın yüzü asılıyor, 'hiçbir şey yok,'ta da kahroluyor, koltuğa çöküyor, can çekişiyor gibi ağzını açıp açıp kapatıyor. Epeydir Kadri Kaptan da gelmedi. Bugünlerde babam da tam büyülenmiş, nerdeyse kanat takıp göklere uçacak. Tam sırası."</p>

  <p class="calibre4" style="text-align: justify;">   "Tam sırası," dedi Nesibe.</p>

  <p class="calibre4" style="text-align: justify;">   "Sandıkları açmamıza belki de izin verir."</p>

  <p class="calibre4" style="text-align: justify;">   "Verir," dedi Nesibe, "niçin vermesin, artık Girite gidemeyeceğiz. Babamızın bütün ümidi kırıldı ki buradaki at çiftliği diyor da başka bir şey demiyor, sandıklarımızı açalım da doğru dürüst giyinelim. Topu topu iki elbisemiz var."</p>

  <p class="calibre4" style="text-align: justify;">   "Onlar da eskidi. Çingene çarpanasma döndük."</p>

  <p class="calibre4" style="text-align: justify;">   "Babam bize sandıklarımızı açın diyecek."</p>

  <p class="calibre4" style="text-align: justify;">   "Biliyorum. Yalnız babama sen söyleyeceksin."</p>

  <p class="calibre4" style="text-align: justify;">   "Benim söylemem olmaz Zehra, sen büyüksün, sen söyleyeceksin."</p>

  <p class="calibre4" style="text-align: justify;">   "Ben söylerim ya olmaz, Poyraz işi var."</p>

  <p class="calibre4" style="text-align: justify;">   "Onu babam bilmiyor."</p>

  <p class="calibre4" style="text-align: justify;">   "O her şeyi bilir. Gözünü açıp kapamandan bile o ne düşündüğünü anlar. Adım atışından, bakışından her şeyi anlar. Pöyraza durmadan, bizimle Girite geleceksin diyor, kaç kere, onun ağzından sen de duymadın mı?"</p>

  <p class="calibre4" style="text-align: justify;">   "Duydum," dedi Nesibe, "duydum ya Poyraz burada kalırsa onu öldüreceklermiş. Giritte kim öldürecekmiş onu?"</p>

  <p class="calibre4" style="text-align: justify;">   "Giritte kimse öldüremez de onu, babam da sevdiği için Poyrazı Girite öldürülmesin diye götürmek istiyor olabilir. Bu sözleri benimle birlikte sana da söylemedi mi?"</p>

  <p class="calibre4" style="text-align: justify;">   "Söyledi, duydum ya o Poyrazla benim işimi biliyor. Ben söyleyemem. Ben söylersem babam benim Poyrazla burada kalacağımı sanır. İstanbullu, babama karasevda bağlamış annemiz, annesini, babasını, kardeşlerini bırakıp da Girite gelmedi mi? Ölmeseydi, bizimle birlikte Girite dönmeyecek miydi?"</p>

  <p class="calibre4" style="text-align: justify;">   "Dönerdi."</p>

  <p class="calibre4" style="text-align: justify;">   "Öyleyse, babama sandıkları açmamızı sen söyleyeceksin, giyecek bir şeyimiz kalmadı, diyeceksin." '</p>

  <p class="calibre4" style="text-align: justify;">   Tartışma kahvaltıdan sonra da sürdü, sonunda Nesibe sandıklarını açma işini söylemeyi kabul etti. Babaları daha büyülenmiş durumdaydı. Çok da yumuşaktı. Babalarını hiçbir zaman böyle sevgi dolu, sevgisini de dışarı vurmuş görmemişlerdi. Sandıklarını açacak, en güzel giyitlerini giyeceklerdi. Bu kadar güzel giyinen kızlar Atinada bile yoktur. Kızların ikisi de Atinada İngiliz okullarında okumuşlardı. Giyitlerini her zaman Atinanın en usta terzisi dikmişti. Sandıkları açınalarına babaları bir izin verse, Zelıra en güzel giyitini giyecek, Poyrazın karşısına çıkacaktı. Nesibe bunu biliyordu ama, babasını da biliyordu. Babası ne kadar yumşarsa yumşasın, ne kadar sevgiyle dolu olursa olsun o gene her zamanki babalarıydı.</p>

  <p class="calibre4" style="text-align: justify;">   Musa Kazım Ağaefendi o büyük koltuğa oturmuş, denize bakıyor, düşünüyordu.</p>

  <p class="calibre4" style="text-align: justify;">   "Baba!"</p>

  <p class="calibre4" style="text-align: justify;">   "Söyle kızım."</p>

  <p class="calibre4" style="text-align: justify;">   "Baba, Zelırayla konuştuk, sandıklarımızı açacağız. Sen burasını çok sevdin. Burası seni büyüledi. Hiçbir yerden de sana ne haber, ne bir mektup geldi. Bizim de ne üstümüzde üst, ne başımızda baş kaldı. Ne yapacağımızı bilmiyoruz, sen burada kalacaksan izin ver de sandıkları açalım."</p>

  <p class="calibre4" style="text-align: justify;">   Uzun bir süre Nesibeye karşılık vermedi Ağaefendi, taş kesilmiş, denize bakıyordu.</p>

  <p class="calibre4" style="text-align: justify;">   Nesibe:</p>

  <p class="calibre4" style="text-align: justify;">   "Baba..''</p>

  <p class="calibre4" style="text-align: justify;">   Konuşmasını sürdürüyordu. Mademki burada kalacaklardı, çiftlik Giritteki çiftlikten daha güzel olacaktı. Zehra da, kendisi de bu adayı, buradaki insanları sevmişlerdi, o zaman niçin sandıkları açmasınlardı?</p>

  <p class="calibre4" style="text-align: justify;">   "Baba konuş."</p>

  <p class="calibre4" style="text-align: justify;">   Ağaefendi taş kesilmiş, bir türlü ağzı açılmıyordu.</p>

  <p class="calibre4" style="text-align: justify;">   "Baba bir şey söyle."</p>

  <p class="calibre4" style="text-align: justify;">   Kapının yanındaki koltuğa büzülüp oturmuş Zehra:</p>

  <p class="calibre4" style="text-align: justify;">   "Baba, elini ayağını öpeyim konuş. Ne söylersen razıyız. Yeter ki konuş."</p>

  <p class="calibre4" style="text-align: justify;">   Ağaefendi ağır ağır başını onlara döndürdü:</p>

  <p class="calibre4" style="text-align: justify;">   "Ananız sağken, dördümüz bir araya gelmedik mi, uzun konuşmadık mı, biz Girite dönünceye kadar sandıklar açılmayacak demedik mi? İsterseniz açın sandıkları. Önce ananızın sandığını açın. Nesi var nesi yoksa... Benim sözüm bu kadar. Siz bilirsiniz."</p>

  <p class="calibre4" style="text-align: justify;">   Ayağa kalktı, kapıya yürüdü. Kızlar önüne dikildiler.</p>

  <p class="calibre4" style="text-align: justify;">   "Biz, sen büyülendikten sonra burada kalacaksın sandık, onun için de..."</p>

  <p class="calibre4" style="text-align: justify;">   "Ben burada kalmayacağım, son solukta olsam bile bir yolunu bulacak Girite gideceğim. Size de vasiyetim, buralarda ölürsem benim ölümü ne yapıp edip benim toprağıma, Girite göndereceksiniz. Siz Türkiyeden çıkamazsanız, Poyraz Bey oğlumuz zabittir, hem de İstiklal Madalyalı zabittir. Benim mezarımı alsın çiftliğe götürsün, anamın, babamın mezarının yanına gömsün. Paraya gelince, paranın hepsi üstümde değil, paranın hepsi annenizle benim sandığın altında. Sandığın dibi iki kat, iki tahtanın arasında pamuklar içinde altınlar. Sizin sandıklarınızda da altınlar var. Bütün bu söylediklerimi duydunuz, anladınız mı, hiç üzülmeyin, burada ölürüm, diye. Girite gitmenin yolunu birkaç yıl içinde bulacağım. Belki de yarın, belki de önümüzdeki hafta. Hazırlanın, sizinle yakında İstanbula gideceğiz. İstanbulun en büyük kadın terzisine, size elbiseler ısmarlayacağım, sandık açmanıza gerek yok."</p>

  <p class="calibre4" style="text-align: justify;">   Kızlar şaşırmışlardı. Babaları bağırmamış, çağırmamış, öfkelenmemişti. Soğukkanlıydı.</p>

  <p class="calibre4" style="text-align: justify;">   "Peki baba," dedi Zehra.</p>

  <p class="calibre4" style="text-align: justify;">   "Peki baba," dedi Nesibe.</p>

  <p class="calibre4" style="text-align: justify;">   Babalarının önünden çekildiler.</p>

  <p class="calibre4" style="text-align: justify;">   "Biz ölünceye kadar sandıkları açmayacağız."</p>

  <p class="calibre4" style="text-align: justify;">   Merdiveni inerken babaları başını arkaya çevirdi:</p>

  <p class="calibre4" style="text-align: justify;">   "İstanbul güzel şehir, ne güzel değil mi, hepimiz birlikte göreceğiz Osmanlının, Bizansın, Romanın payitahtını."</p>

  <p class="calibre4" style="text-align: justify;">   Kızların ikisi iki yerden:</p>

  <p class="calibre4" style="text-align: justify;">   "Ne güzel baba, sağ ol baba," dediler.</p>

  <p class="calibre4" style="text-align: justify;">   Babaları gittikten sonra kızlar koltuklara karşılıklı oturdular.</p>

  <p class="calibre4" style="text-align: justify;">   Nesibe:</p>

  <p class="calibre4" style="text-align: justify;">   "Anlatsana şunu, dün gece ölü gibiydin, yerinden kalkamıyordun."</p>

  <p class="calibre4" style="text-align: justify;">   "Anlatacak bir şey yok ki, ben değirmene biliyorsun çok erkenden gittim, onu benden önce oraya gelecek sandım. Vardım ki gelmemiş, değirmentaşına oturdum bekledim. Ortalık ağardı, gün doğdu, kuşluk vaktinin kuşları öttü, bekledim, beklemekten ölüyordum. Gergin yay gibi olmuştum. Birden kapı açıldı, o tir tir titriyor gene yüzüme bakmıyor, yanıma, değirmentaşının üstüne oturdu. Taşın üstünde birkaç buğday tanesi vardı, dudakları kıpır kıpır, onlara döndü baktı, saydı. Yukardaki kırlangıç yuvasındaki yavrular anaları geldikçe basıyorlardı yaygarayı, o da dönüp onlara bakıyor, baktıkça da yüzü yemyeşil kesiliyordu. Sonra da kalktı, değirmenin kapısını yordamlayarak buldu."</p>

  <p class="calibre4" style="text-align: justify;">   "Onun başka bir derdi var, seninle ilgisi yok. Korkma, bir gün sana anlatacak, ondan sonra da her şey bitecek, sen üzülme olur mu, o seni delicesine, ölümüne seviyor."</p>

  <p class="calibre4" style="text-align: justify;">   "Doğru mu Nesibe, bana derdini söyleyecek mi?"</p>

  <p class="calibre4" style="text-align: justify;">   "Başka hiçbir çaresi yok. Sana bir gün anlatacak, ondan sonra da her şey bitecek. Bence babam onun derdini biliyor. O da babama, başka bir kimseye derdini anlatamıyor, sonunda sana anlatacak, ondan sonra da her şeyden kurtulacak."</p>

  <p class="calibre4" style="text-align: justify;">   "Ben de hep Allaha yalvarıyordum, babama şu izin çıksa da Girite gitsek, diyordum. Poyraz Girite sevine sevine gelir."</p>
</body>
</html>
