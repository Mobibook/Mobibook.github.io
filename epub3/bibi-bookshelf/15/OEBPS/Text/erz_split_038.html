<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_36">Ek 14</h2>

  <p class="normal2">Şarki Anadolu Müdafaa-i Hukuk Cemiyeti'nin Erzurum Kongresi tarafından kabul edilen prensiplerinin ve tüzüğünün gerçeklere uygun olarak düzenlenmiş şekli:</p>

  <p class="normal2">Mevâdı Esasiye:</p>

  <p class="normal">1 — ‘Vilâyat-ı Şarkiye ve Trabzon Vilâyeti ve Canik Sancağı gayrı kabil-i infikâk ve camia-i Osmaniyenin bir rüknü olmak üzere bir küll teşkil eder.'</p>

  <p class="normal">Trabzon Vilâyeti ve Canik Sancağı ile Vilâyat-ı Şarkiye namını taşıyan Erzurum, Sivas, Diyarbakır, Mâmuretelaziz, Van, Bitlis ve bu meyandaki Elviye-i Müstakile hiçbir sebeb ve bahane ile yekdiğerinden ayrılmak imkânı tasavvur edilemeyen bir küll olup saadet ve felakete iştiraki tammı kabul ve mukadderatı hakkında aynı maksadı hedef ittihaz ederler. Bu mıntakada yaşayan bilcümle anâsır-ı İslâmiye yekdiğerine karşı hörmet-i mütekabile ve hiss-i fedakârî ile meşhun ve vaziyet-i ırkiye ve içtimaiye ve şerait-i muhitiyelerine riayetkâr öz kardeştirler.</p>

  <p class="normal">2 — ‘Her türlü işgal ve müdahaleyi Rumluk ve Ermenilik teşkili gayesine mâruf olarak telakki edeceğimizden müttehiden müdafaa ve mukavemet esası kabul edilmiştir'.</p>

  <p class="normal">Vatanımızda öteden beri birlikte yaşadıgığımız bilcümle anâsır-ı Hıristiyaniye'nin kavanin-i Devleti Aliye-i Osmaniye ile müeyyed hukuku müktesebelerine tamamen riayetkârız. Bunların mal, can ve ırzlarının masuniyeti mukteziyat-ı diniye ve ananat-ı milliye ve esasatı kanuniyemizden olmakla bu esas Kongre'nin kanaati umumiyesiyle de tekrar edilmiştir. Ancak Rum ve Ermenilerin bizzat veya bilvasıta hafî ve celî, her ne şekil ve surette olursa olsun, hâkimiyet-i Osmaniye ve hukuk-ı İslâmiye'yi ve mevcudiyet-i milliyemizi muhil bir vaziyet almalarına katiyyen müsaade edilmiyecektir. Millet ve vatanımızın zararını müeddî her nev'i teşebbüslerine karşı milletimiz bilcümle vesait-i maddiye ve mâneviyesiyle müdafaa ve mukabelede kendini sahib-i hak ve selâhiyetli telakki eder. Bu bapda Düvel-i İtilâfiye'nin herhangi bir suretle vuku bulacak teşebbüsatını aynı gayenin husulüne matuf bir sebeb telakki eyleyeceğimizden bu takdirde dahi hukuk ve mukaddesatımızı bütün varlığımızla müdafaada katiyyen tereddüt edilmeyecektir. İcâp eden esbab ve tedabir-i tedafüiyye ittihazı zarurî görülmüştür.</p>

  <p class="normal">3 — ‘Hükümet-i Osmaniye'nin tehlike-i inhilâline karşı saltanat ve hilâfet-i Osmaniye ve İslâmiye'nin bekası esas maksadı teşkil ettiği cihetle vilâyat-ı saire ile müttehiden ve temin-i iştirak mümkün olamadığı takdirde Anadolu Şarki vilâyetlerince münferiden müdafaa ve mukavemet esası kabul edilmiştir'.</p>

  <p class="normal">Gâye-i mukaddesenin temini için Şarki Anadolu vilâyetlerince vilâyat-ı saire ile her nokta-i nazardan iştirak-i mesaiyi temin emeli katidir. Ancak, hasbelvaziye bu mesaiye bilfiil iştirake vilâyat-ı mezkûrece imkân görülemediği takdirde dahi esas maksad mahfuzdur. Yâni bir küll teşkil eden Şarki Anadolu vilâyetlerince müttehiden gâye-i mukaddesenin istihsali için teşebbüsata devam edilecektir. Taht-ı işgalde bulunup iradelerini istimal ve serbest izhar edemeyen mahallerdeki dindaşlarımızı serdolunan şerait-i mücbirenin zevaline kadar mazur göreceğiz.</p>

  <p class="normal">4 — ‘Hükümet-i Osmaniye bir tazyik-i düvelî karşısında buraları terk ve ihmal etmek ıztırarında bulunduğu takdirde alınacak idari, siyasi, askeri vaziyetlerin tayin ve tespiti'.</p>

  <p class="normal">Hükümet-i Osmaniye bir tazyik-i düvelî karşısında –Allah göstermesin– vatan-ı umuminin izmihlal namına bir mukaddime demek olan buraları terk ve ihmal ıztıranında bulunduğu takdirde, yâni Şarki Anadolu vilâyatının Hükümet-i Osmaniye'ye ve Makam-ı Hilâfet'e merbutiyeti –muahedat imza edilmek, Düvel-i İtilâfiyece verilen muhtıra ve notalar itâ olunmak suretiyle veya kanaatbahş olacak vesaik-i saire-i siyasiye ile– terk ve ihmal olunduğu tahakkuk eylediği halde Hilâfet-i Mukaddese'ye ve Saltanat-ı Osmaniye'ye olan merbutiyetimizi muhafaza ve teminin etmek ve vatanımızı Rum ve Ermeni ayakları altında çiğnetmemek üzere derhal mıntakası musarrah olan Şarki Anadolu'da bir idare-i muvakkata teşekkül edecektir. Ve hâlen mevcut olan teşkilat ve kavanin-i mevzua-i Devlet-i Aliyye-i Osmaniye dairesinde tedvir-i umura devam edilecektir. Ve bilcümle mülki ve askeri rüesâ ve memurini devlet işbu idare-i muvakkataya tabî olacaktır. İdare-i muvakkata tekmil ecnebi devletlerine işbu vaziyeti ciddiyeyi usulen ve resmen iblâğ edecektir. ... Mevzuubahs olan idare-i muvakkata, teşkilat-ı milliyemizin vücuda getirdiği Kongrece intihab olunacak heyettir. Tasavvur edilen hal Kongre'nin münakıt bulunmadığı bir zamanda vukua geldiği takdirde Heyet-i Temsiliye işbu intihab vazifesini muvakkaten deruhte eder. Derhal vilâyatı haberdar ederek hemen Kongre'yi içtimaa davet eder.</p>

  <p class="normal">5 — ‘Heyet-i Temsiliye tarafından, heyet-i merkeziyeler vasıtasiyle, tebligat icra edilmedikçe muhaceret memnudur. Heyet-i Temsiliye muhaceretin Vilâyat-ı Şarkiye dâhilinde olmak üzere, tarz-ı icrasını ve mahallini ihzar ve tesbit edecektir'.</p>

  <p class="normal">Heyet-i Temsiliye duçar-ı taarruz olması ihtimali olan mahalleri şimdiden nazar-ı dikkate alacaktır. Ve bu taarruzların mahiyet ve vüs'atını teemmül edecektir. Buna nazaran icabeden ahâlinin siyaneti hayatları için mesken, iaşe, vesaire nokta-i nazarlarından mahalli heyet-i idarelerin tetkikatına müsteniden bir plân yapacaktır. Bu plân ve bunun sureti icrası mahalli heyet-i idarelerince şimdiden malûm olacaktır. Zaman-ı icrası, tehlikenin tahakkuku hâlinde bildirilecektir. Ancak esbab-ı muhtelifleden dolayı plân-ı mutasavver mahalline vakt ü zamanı ile tebliğ edilemediği takdirde mahalli heyet-i idareler vakanın hudusiyle plânın tatbiki lüzumuna kanaat-i tamme hâsıl ederse mesuliyeti üzerine alarak tatbik etmekle beraber Heyet-i Temsiliye'yi haberdar eyleyecektir. Mesele gayet mühim ve nâzik ve her türlü tedabire rağmen şayan-ı arzu olmayan ahval-i perişaniyi mucip olabileceğinden son derece iltizam-ı dikkat ve ihtiyat olunmalıdır. Ahâlinin bulunduğu yerden nakil suretiyle imkân-ı tahaffuz bulunmadığı takdirde ahâliyi yerinden oynatmamak şayan-ı tercih olacağından bu takdirde dahi mucib-i zarar olmayacak tarz-ı hareket iltizam ve aynı zamanda gayrı muntazam kuvvetlerin mahalli tecavüzüne karşı tedabir ittihaz eylemek suret-i kabul edilecektir.</p>

  <p class="normal">6 — ‘Yedi vilâyetin nasıl yekdiğerinden gayrı münferid bir küll teşkil ettiğini ve buradaki hukuk-ı İslâmiye istikrar ve şümulünün hiç bir suretle kabil-i izâle olmadığını efkâr-ı umumiye-i cihana karşı izhar ve iblağ etmek'.</p>

  <p class="normal">Kongremizin hitamı ile beraber teşkilat-ı milliyemizdeki gaye ve Kongremizin inikadındaki maksat ve meslek-i harekâtımıza dair Kongrece takarrür eden hususat, hülasa milletimizin âmâl ve metâlibat-ı vicdaniyesi gayet sarih ve kati bir beyanname ile millete ve hükümet-i merkeziyeye ve ecnebilere iblâğ olunacaktır. Bundan başka maksad ve meslek-i teşkilatımızı neşr ü tamim ve her tarafça hüsnü tefhim ve telkin hususunda aza-yı cemiyetten herbiri ve bittabi bilcümle heyet-i idare ve merkeziyeler ve Heyet-i Temsiliye mükellef ve muvazzaftır. Bu babda mümkün olan her türlü vesait istimal olunacaktır. Elyevm gazete çıkarmakta olan ve gazete çıkarmak vesaiti mevcut olan veya bu vesaitin imkânı tedariki bulunan bilcümle merakizde ekallî bir gazeteyi mahallin heyet-i idaresi taht-ı himayesine alacaktır.</p>

  <p class="normal">Kongrece ittihaz edilen ve vicdan-ı milliye mutabık olan mukarrerat ve esasat aleyhinde kavlen, kalemen, fiilen herhangi bir şahıs veya kuvvet tarafından su-i tefsirat ve telkinatta bulunulduğu takdirde harekât-ı vakıa bütün manası ile millet ve vatana hıyanet ve cinayet telâkki edilecektir.</p>

  <p class="normal">7 — ‘Teşkilatımızın bu tasavvuratı saha-i imkâna çıkarılabilecek bir hale ifrağı ...'</p>

  <p class="ortayazi">* * *</p>

  <p class="normal">1 — Cemiyetin Unvanı:</p>

  <p class="normal">Vatanımızın mâruz kaldığı hâdisat ve vekayî ile tamamen aynı maksadla vicdan-ı milliden doğmuş cemiyetlerin ittihat ve ittifakıyla hâsıl olmuş olan kitle-i umumiye "Şarki Anadolu Müdafaa-i Hukuk Cemiyeti" unvanı ile tevsim kılınmıştır. İşbu milli cemiyet her türlü fırka cereyanlarından âridir.</p>

  <p class="normal">2 — Maksad:</p>

  <p class="normal">Osmanlı vatanının tamamiyetini ve makam-ı hilâfet ve saltanatın ve istiklâl-i millinin masuniyetini temin zımnında kuva-yı milliyeyi âmil ve irade-i milliyeyi hâkim kılmaktır.</p>

  <p class="normal">3 — Teşkilat:</p>

  <p class="normal">A. Bilumum İslâm vatandaşlar Cemiyet'in aza-yı tabiiyesindendirler.</p>

  <p class="normal">B. Teşkilat, herbiri aledderecat yekdiğerine merbut olmak üzere, köy ve mahallattan başlayarak nahiye, kaza, liva, vilâyet ve müstakil livâ taksimatına tabidir. Köy, nahiye, kaza ve mülhak livâlarda heyet-i idareler ve müstakil livalar ile vilâyetlerde heyet-i merkeziyeler ve Kongrece müntehap bir heyet-i temsiliye vardır:</p>

  <p class="normal">I) Köy heyet-i idaresi, köyde ve mahallatta mukim köy ve mahalle halkından müntehap lâakal üç âzâdan terekküp eder. İçlerinden biri bilintihap reis olur. Vazifesi, köylüyü ve mahalle halkını tehlikeye karşı muhafaza ve irşad etmek ve mafevk heyetten alacağı talimat-ı tefhim ve ilan ve ahkâmını tatbik ettirmek, köy ve mahallenin, köy ve mahalle halklarının ahvâli hakkındaki düşüncelerinden mafevk heyeti haberdar eylemektir.</p>

  <p class="normal">II) Nahiye heyet-i idaresi, nahiyeyi teşkil eden köyler heyet-i idarelerince müntehap laâkal üç âzâdan terekküp eder. İçlerinden biri bilintihap reis olur. Vazifesi, bütün köylerdeki cereyan-ı milliyi tevhid etmek ve tehlikeye karşı onları müheyya bulundurmak ve mafevk heyetten alacağı talimatı tebliğ ve tatbik imkânını temin eylemektir.</p>

  <p class="normal">III) Kaza heyet-i idaresi, merkeze merbut mahalle, köy ve nevahi heyet-i idareleri tarafından müntehap, lâakal beş azadan terekküp eder. İçlerinden biri bilintihap reis olur. Vazifesi, kaza dahilinde cereyan-ı milliyi tevhid etmek ve ahâliyi tehlikeye karşı müheyya bulundurmak hususunda köy ve nahiye heyet-i idarelerinin vazifelerini hüsnü ifâ ve her köy ve mahallenin ve kendisine mülhak nevâhinin cesametine ve icabat-ı mevkiyesine göre bekçi teşkilatını takip ve icra ettirmek ve mafevk heyet-i idareden ahz ü telakki edeceği talimat dairesinde cemiyetin her türlü âmâl ve makasidinin husulünü temin ve teshil etmektir. Bu teşkilat aynen tatbiki mümkün olmayan yerlerde mahallin şerait ve icabatına muvafık bir tarzda icra olunur. Ve en yakın heyet-i idareye kesb-i irtibat eder.</p>

  <p class="normal">IV) Liva heyeti idaresi, livaya mülhak kazalar ile merkezi livaya merbut kura ve mahallat ve nevahi heyetleri tarafından müntehap lâakal yedi azadan terekküp eder. İçlerinden birisi bilintihap reis olur. Ancak liva merkezinde ayrıca kaza teşkilatı yapılmayacak ve vazifesi bu heyet tarafından görülecektir. Vazifesi, cemiyetin nizâmnâmeye mutabık olarak teşkilatını taazzuv ettirmek ve liva ve mülhakatı dâhilinde her türlü fırkacılıktan âzâde olan makasid-i cemiyetin tamamen tefhim-i esbab ve tedbirin-i ihzar ve bu makasid-i nezihe ve milliyeye mani olabilecek her türlü teşebbüsatı derhal akîm bırakmak ve bu hususat için lüzum görülecek mukabil tedabire müracaat eylemek ve mafevk heyet-i merkeziye ile sıkı bir temas ve irtibatta bulunarak oradan ahzedeceği talimat dairesinde hareket eylemektir. Teahhuru, Cemiyet'in makasid-i siyasiyesine, memleket ve milletimizin hayat ve menafiine muzır ve tehlikeli olabilecek fevkalâde mühim ve müstacel ahvalde liva heyet-i idaresi doğrudan doğruya Heyet-i Temsiliye'ye müracaat eder ve mensup olduğu vilâyet heyet-i merkeziyesine de malûmat itâ eyler. Heyet-i Temsiliye vereceği cevaptan vilâyet heyet-i merkeziyesini de haberdar eder.</p>

  <p class="normal">V) Müstakil liva ve vilâyet heyeti merkeziyesi, nevahi, kaza ve liva heyet-i idareleri tarafından müntehap on âzâdan terekküp eder. İçlerinden biri bilintihab reis olur. Bu heyet aynı zamanda merkez kazasının heyet-i idaresi makamına da kaimdir. Vazifesi, vilâyet dâhilinde mevcut bilcümle heyet-i idarelerin vezaif-i mevdualarını hüsnü ifâ eylemelerini temin ve heyeti temsiliye ile icra edeceği muhaberat netayicinden ve oradan alacağı talimat ve malûmattan icabedenleri derhal haberdar eyler. Teşkilat-ı milliyeye ait hususatı bilâterahi takip ve netayicinden Heyet-i Temsiliye'ye malûmat itâ eyler. Tehiri cemiyetin makasid-i esasiyesine ve millet ve memleketimizin hayat ve menafiine muzır ve tehlikeli olabilecek fevkalâde mühim ve müstacel ahvelde karar ve tedbir ittihaz ve icrasiyle hemen Heyet-i Temsiliye'ye malûmat ita eder. Vilâyet hududu haricinde fakat cemiyetin muhiti dâhilinde vuku ve hudusuna muttalî olabileceği ahvalde ve hâdisatı fevkalâdeden hem mahallini ve hem de Heyet-i Temsiliye'yi derhal haberdar eyler. Ahval-i fevkalâdede lüzum görülürse fevkalâde olarak vilâyet kongresini içtimaa davet eder.</p>

  <p class="normal">VI) Kongreler:</p>

  <p class="normal">a — Vilâyet kongresi: Makasid-i milliye etrafında daha âmm ve şâmil surette anlaşmak ve tedabir-i lâzimeyi ittihaz eylemek üzere senede bir defa mart, nisan ve mayıs ayları zarfında vilâyet merkezlerinde bir kongre akdedilecektir. Vilâyet kongresi namiyle tevsim edilecek olan işbu kongre kaza ve liva heyet-i idarelerinden müntehap ikişer azanın iştirakiyle inikad eder. Vazifesi; vilâyet dâhilinde bir senelik mesai-i milliye ve netayicini tetkik ve karara rapt ile umumi kongreye ait raporu ihzar ve Cemiyetin vilâyete ait hususi bütçesini tayin ve tesbit eyler. Heyet-i Temsiliyeye ait masarifi ifraz ve irsal eyler.</p>

  <p class="normal">b — Umumî kongre: Senede bir defa 10-13 temmuzda inikad eder. Mahall-i inikad Heyet-i Temsiliye ile vilâyet heyet-i merkeziyelerinin bilmuhabere kararlaştıracağı mahaldir. Umumî Kongre, kaza, liva heyet-i idareleriyle müstakil liva ve vilâyet heyet-i merkeziyelerince müntehap birer azadan teşekkül eder. Millet ve memleketin mukadderatı hakkında her türlü müzakerât icra ve mukarrerat ittihaz eyler. Heyet-i Temsiliye'nin bir senelik icraat ve teşebbüsatını tetkik ve neticesine göre hüküm ve kararını itâ eder. Ve Heyet-i Temsiliye'yi ibka veya tecdiden intihap ve Heyet-i Temsiliye'nin bütçesini tayin ve kabul eder. Heyet-i Temsiliye azaları kongre müzakeratında ird-ı kelâma selâhiyettar olup ita-yı reye mezun değildir.</p>

  <p class="normal">VII) Heyet-i Temsiliye: Heyet-i Temsiliye âtideki madde-i müzeyyelede muharrer olduğu veçhile Kongre tarafından müntahap evsaf-ı lâzimeyi haiz asgari dokuz azamî on altı azadan terekküp eder. İçlerinden biri reis olur. Bir de heyet-i tahririyesi vardır. Merkezi, ahval ve hâdisata göre en münasip göreceği mahaldir. Şarki Anadolu vilâyetlerinde mevcut teşkilat-ı milliyemizin esbab-ı beka ve devamını temin ve bu hususta lâzım gelen tedabiri ittihaz (cümlenin bu parçası Ali Naci Bey'in defterinde yoktur) ve bilcümle heyet-i müteşekkileyi bir noktada cem ü tevhid ve temsil ederek teşkilatı mezkûre beynindeki aheng-i irtibatı tesis ve bu suretle âmâl ve makasidi milliyenin sür'at ve suhuleti husulünü temin eder. Heyet-i Temsiliye nizâmnâmenin mevad-ı esasiyesinde musarrah olan mekasid-i kati-i millinin bir noktasını bile ihmal etmemek şârtiyle vatanın tamamiyetini ve milletin istiklâlini temin hususunda her türlü tedbir ve mukarrerat-ı siyasiye ve icraiyeyi ittihaza mezundur. Ancak mukadderat-ı memleket ve millet hakkında mühim ve esaslı mesailde kati karar ittihazından evvel heyet-i merkeziyelerin reyini istihsal eder. Mukadderat-ı memleket ve milleti katiyyen tayin ve tesbit edecek vaziyetler için kararı kongre müzakeresiyle itâ edebilir. Ahval-i fevkalâde zuhurunda Heyet-i Temsiliye umumi kongreyi fevkalâde olarak içtimaa davet eder. Heyet-i Temsiliye umumi kongreye karşı bütün bir senelik muamelât ve hesabattan mes'uldür.</p>

  <p class="normal">Yedinci maddeye zeyl: Heyet-i Temsiliye azaları berveçhiatî intihap olunur. Heyet-i Temsiliye Şarki Anadolu vilâyet ve elviye-i müstakıllesinin Kongre'de hazır bulunan murahhasları tarafından mensup oldukları vilâyet ve elviye-i müstakille namına Kongre dâhilinden veya hariçten ve fakat mensup oldukları mahalli bihakkın temsil edecek zevattan vilâyetler namına intihab olunarak asgari bir ve azami iki ve müstakil liva nâmına bir mümessilden teşekkül eder. İşbu mümessiller mensup oldukları vilâyet ve müstakil livadan Kongre'de hazır bulunan murahhasları tarafından nisabın iki misline müsavi irae olunacak namzedler meyanından nisabı kadar kongre heyeti umumiyesince tefrik ve intihab olunur. Ve her vilâyet ve müstakil liva namlarına haiz-i ekseriyet olanlar Heyet-i Temsiliye azâlığı sıfatını ihraz ederler. Murahhasları Kongre'ye yetişememiş olan vilâyet ve elviye namına Heyet-i Temsiliye meyanına intihabı icabeden azâlığa veyahut kongrenin münakid olmadığı bir zamanda herhangi bir sebebden dolayı inhilâl eden azâlığa intihab olunacak zevat Heyet-i Temsiliye ile ait olduğu heyet-i merkeziyeler arasında bilmühabere takarrür ettirilir. Bu takdirde icabeden azayı heyet-i merkeziyeler, heyet-i idarelerle bilistişare namzed olarak, nisabın iki misli bilintihab Heyet-i Temsiliye'ye bildirilir ve Heyet-i Temsiliye'nin de reyi inzimam eden zat mümessil sıfatını ihraz eder. Heyet-i Temsiliye Şarki Anadolu'nun heyeti umumiyesini temsil eder.</p>

  <p class="normal">VIII — Heyet-i Temsiliye, heyet-i merkeziye ve idareler mesail-i mühimmede selâhiyettar gördüğü zevat-ı azasından addiyle istişare edebilir. Heyet-i idare ve merkeziyeler bu nizâmnâme ile tayin ve tesbit olunan esasat ve selâhiyet dairesinde serbesttir.</p>

  <p class="normal">IX — Cemiyetin varidatı istiklâlin kadr ü menzeletini takdir buyuran her ferdin ibraz ve izhar eyleyeceği muavenet-i nakdiyeden ibarettir.</p>

  <p class="normal">X — İrade-i milliyeyi hâkim kılmaktaki âmâli, Cemiyet, ancak Millet Meclisi'nin toplanarak hukuk-ı teşriiye ve murakabasına tamamen ve emniyet ve serbesti ile bilfiil sahip olması ile tahakkuk edeceğinden Cemiyet'in vaziyet-i âtiyesi ancak işbu emniyetin Millet Meclisi'nce teyidi üzerine Kongre kararı ile taayyün edecektir.</p>
</body>
</html>
