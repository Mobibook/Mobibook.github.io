<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_32">Ek 10</h2>

  <p class="normal2">Trabzon'un Gümüşhane delegesi Kadirbeyoğullarından İbrahim Lütfü Paşa'nın oğlu Zeki Bey'in hâtıra notlarından parçalar.</p>

  <p class="normal">Tam bu sırada Giresun Belediye Riyaseti'nden acı bir telgraf geldi. Eski belediye reislerinden Kaptan Yorgi'nin oğlunun bildirdiğine göre, Paris'te toplanan Düveli Mûtelife, Trabzon ve havalisinde Pontos namı ile bir Rum devleti kuracakmış, bunun önlenmesi isteniyordu. Belediye'de toplandık, Trabzon'da bir kongre yaparak teşkilatlanmaya karar verdik ve bunu Trabzon'a bildirdik. Beş gün sonra Trabzon Belediye Reisi Barutçuzade Ahmet Efendi teklifimizin uygun görüldüğünü bildirdi ve kaza murahhasları ile birlikte Trabzon'a gelmemizi istedi. Hemen Şiran, Kelkit, Dorul ve merkez murahhasları olan sekiz arkadaşla Trabzon'a indik. Bir iki gün zarfında bütün vilâyet sancak ve kazalarından vurud eden murahhaslarla kongre, Trabzon Uzunsokak'ta Nemlizadelerin hanesinde 23 Şubat 335 tarihinde küşâd edildi. Trabzon Valisi Necmi Bey gayet bitarafane hareket edip vaziyetin seyrini takip ediyordu. Birinci reisliğe Trabzon murahhası Müftü İmadeddin, ikinci reisliğe Gümüşhane murahhası Kadirbeyoğullarından İbrahim Lütfü Paşa'nın oğlu Zeki, reisvekilliğine de Trabzon eşrafında Avukat Faik Ahmet Bey intihap edildi. Bir iki celseden sonra şu neticelere varıldı:</p>

  <p class="normal">1 — Kongre'den seçilecek beş kişilik heyet İstanbul'a îzam edilecek, bu heyet orada Düveli Mûtelife siyaseti güden ve onlarca dost tanınmış zevattan, bahusus eski süferadan iki üç zat intihap edilerek Paris'e îzam edilecek.</p>

  <p class="normal">2 — Bu zevat orada fırsat buldukça Düveli Mûtelife ricaliyle görüşerek vaziyetin diplomasi suretiyle lehimize çevrilmesi hususuna dair teşebbüsat icra edecek ve matbuattan birisini elde ederek lehimize neşriyatta bulunduracak.</p>

  <p class="normal">3 — Masarif-i iptidaiyenin temini için her kaza kabiliyeti nisbetinde hissesine düşen meblâğın bir an evvel merkezlerine yazarak celp edilmesi hususunu karar altına aldı.</p>

  <p class="normal">Trabzon vilâyetinin coğrafî ve ırkî vaziyetinin izahı hakkında rapor ihzarına ait encümenler tefrik edilerek bunlar geceli gündüzlü vazifelerine dört el ile sarıldılar. Her kazanın mali vaziyeti nazarı itibare alınarak ilk evvel 200.000 lira kadar bir meblâğın on beş gün zarfında taahhütlerin ifa edilmesi şartıyla toplanması için Varidat Encümeni raporunu yaparak heyeti umumiyeye verdi. İstanbul'a gidecek heyetin intihabına başlandı. Bu seçim dört defa yapıldı, bozuldu. Sebebi Rize murahhası Mustafa Efendi ile Sürmene murahhası Ömer Fevzi Bey'in intihap edilmemesi ve bunların musirran murahhas olmak istemelerdir. Bu durum karşısında ben ve Faik Ahmet Bey adaylıktan onların lehine feragat ettik. Riyaset'te Emin Efendi idi. Son defa reylerin tasnifi neticesi Gümüşhane murahhası Zeki Kadirbeyoğlu, Hatipzade Emin Efendi, Ordu Murahhası İsmail Bey, Ömer Fevzi Efendi ve Rize murahhası Mustafa Efendilerin seçildikleri anlaşıldı. Murahhaslara 10 lira ücret, birinci mevkî vapur ücreti verilmesi karara alınarak Kongre'ye hitam verildi. Akabinde Trabzon merkez komitesi riyasetine seçilen Barutçuzade Hacı Ahmet Efendi'ye bu heyetle İstanbul'a gidemeyeceğimi katî bir lisanla bildirdim ve bunun için gidecek heyetin vazife ve selâhiyetini tahdit ettirmek zorunda kaldım. Dahilî işlere bakmaya ve orada bulunan Binbaşı Hopalı Ali Rıza Bey ile görüşüp cephanelikte mevcut cephaneyi İngilizlerden kaçırarak gece kaldırıp Maçka'ya naklederek oradan Gümüşhane'nin yolunu tuttum.</p>

  <p class="normal">Üç gün sonra Trabzon Heyet-i Merkeziyesi'nden aldığım telgrafta, İstanbul'a gitmek üzere Trabzon'a inmem bildiriliyordu. Red cevabı verdim.</p>

  <p class="normal">Daha sonra Trabzon merkez komitesinden ve Alay Kumandanı Ali Rıza Bey'den birer telgraf aldım, acele Trabzon'a çağrılıyordum. Hemen gittim. Limanda bir Amerikan kruvazörü yatıyordu. ‘Kendi başına Şûra-yı Saltanat'a iştirak etmiş olan Ömer Fevzi'nin Amerikan Mümessilliği'ne de mücaaat ederek Amerikan mandaterliğini istemesi üzerine Amerikan Mümessili buraya geldi' dediler. Hemen İstanbul'daki heyete bir telgraf çekerek vazifelerinin hitam bulduğunu bildirdik. Amerikan mümessiline de yanlışlık anlatıldı. Gece ayrılıp gitti.</p>

  <p class="normal">Bundan sonra, merkezi Trabzon olmak üzere kaza merkezlerinde birer Müdafaa-i Hukuk-ı Milliye Cemiyeti açıldı. Ve her taraftan köy bekçileri teşkilatına esaslı bir surette önem verilerek ve her köyde asgari ikiden beşe kadar müsellâh bekçiler tayin edilerek asayişin teminine çalışıldı. Gümüşhane'ye avdet ettim.</p>

  <p class="normal">İzmir'in işgali üzerine Trabzon Müdafaa-i Hukuk Merkezi'ne bir telgraf verdim:</p>

  <p class="indentmetin">Wilson prensiplerinin aldatıcı yaldızlı haptan başka bir şey olmadığı en zayıf zamanımızda Şark'ta Ermenistan teşkilatiyle meşgul olan Amerika ve İngilizler bu sefer de Yunanistan'ı üzerimize hücum ettirdiler. Artık diplomasi ile, sempati kazanmakla bu işlerin halledilemeyeceği tahakkuk etmiştir. Fiili tedabir almak için ikinci bir kongrenin Trabzon'da inikadı bence elzem görülüyor. Sizler de münasip gördüğünüz takdirde acele bildiriniz. 19 Mayıs 335</p>

  <p class="normal">Zaten heyecan içinde bulunan Trabzon halkı müracaatımın çok yerinde olduğunu bildirmekle livaya merbut kaza murahhasları ile hareket etmemi rica ediyordu. Dört gün sonra Trabzon'a indim. Üç beş gün evvel Trabzon Mebusu İzzet Bey ile Servet Bey de Trabzon'a gelmişlerdi. Trabzon'un Rum Mebusu Kofidi Efendi de Trabzon'u almaya kalkışan Ermenilere karşı, Trabzon'un Rumlara ait olduğunu ispatlayacak muhtırayı hazırlattırıyordu.</p>

  <p class="normal">İkinci Kongre 28 Mayıs 335 tarihinde küşâd edilerek Trabzon murahhasları Servet ve İzzet beylerin reisliklere intihabı ile müzakereye başladı. Lazistan murahhası mühendis Osman Nuri Bey ile bir önerge verdik.</p>

  <p class="indentmetin">Kongre Riyasetine;</p>

  <p class="indentmetin">Her vilâyet merkezinde ufak tefek sızıltılarla kopan feryat memleketin yarasına hiçbir vakit merhem olamaz. Tek başına bir vilâyet bahusus sahil olmak münasebetiyle hiçbir şey yapamaz. Pontos ve Ermenistan meseleleri artık açıktan açığa konuşuluyor. Bizi kurtaracak yegâne çare Türklüğün ittihâd ve hamasetidir. Bunun için de müsellehan mukavemet tertibatı alınması her neye mütevakkıf ise ona göre hareket etmek ve merkezi Erzurum'da olmak üzere bir umumi kongre akti ile bütün Şark vilâyetleri ve civarlarına ahvalin açıklıkla ve bütün çıplaklığı ile bildirilmesini ve onlardan dört gün zarfında müspet veya menfî gelecek cevaba nazaran Kongre'nin dört gün müddetle tatilini teklif ederiz.</p>

  <p class="normal">Trabzon murahhası İmadeddin Efendi Trabzon'un sahilde bulunması, düşmanlarımızın ellerinde kuvvetli donanmaları olmak münasebetiyle sahilin kâmilen yanıp yıkılacağı, böyle ağır bir felaketle karşılanması bizim tasvibimize iktiran eylese bile bizi intihap eden milletten bize bu kadar ağır şerait için selâhiyet verdiklerine vicdanen kani olmak üzere murahhasların memleketlerinde telgraflarla istizan etmelerini yarın cuma olmak münasebetiyle ben de camide bunu halka açacağım diye uzun bir silsilei itiraz serdetti. Karşılıklı tartışmalar olurken, o sırada belediye riyasetinden istifa eden Barutçuzade Ahmed Efendi hemen yerinden fırlayıp "müdafaa cephesinin ilk ateşi burada başlayacaktır" dedi. Müzakere yatsıya kadar devam ederek yatsı vakti takrir kabul edildi. Zirdeki telgrafname Van, Bitlis, Erzurum, Harput, Sivas, Diyarbakır vilâyet ve sancaklarına çekildi:</p>

  <p class="indentmetin">İzmir gibi harp sahnesi harici bir muhitimizi bizim mağlup vaziyetimizden istifade ederek Yunan ordusuna peşkeş çeken Düveli Mûtelife bu sefer de Ermenistan namı ile teşkil etmek tasavvurunda bulundukları öz topraklarımızın Şark vilâyetlerine Trabzon'u iskele diye vermektedir. Münferid teşebbüsatın hiçbir semeresi yoktur ve olamaz da... Bizi ancak birlik ve kuvvet kurtaracaktır. 10 Temmuzda in'ikat etmek ve lâzım gelen bütün tertibatı düşünüp teşkilatı bir an evvel vücuda getirmek üzere her kazadan vasi selâhiyetle bir murahhas izamı ile umumi bir kongre aktine kati lüzum görüldüğünden teşebbüsatımız sizce de muvafık görüldüğü takdirde dört gün zarfında cevap itasını hamiyeti vicdaniyenizden bekleriz.</p>

  <p class="sagnormal">Trabzon Kongresi</p>

  <p class="normal">Bazı arkadaşlarla otelde otururken klübün odacısı gelerek Hacı Ahmed Efendi tarafından bir pusula getirdi, pusulayı açtım. Hayret ettim. Daha bizim telgraf ya gitti, ya gitmedi, bu nasıl olur dedim, telgrafhaneye uğrayarak başmemurdan sordum. "Evet," dedi, "biz Erzurum'a telgrafı çektiğimiz sırada oradaki arkadaşlar ‘burada dahi bugün bir içtima yapılarak Trabzon vilâyetine ve kongreye karşı bir telgraf vardır onu yazdıracağız' diyerek telgrafı yazdırdılar."</p>

  <p class="normal">Dört gün mürurunda kongre tekrar küşad edilerek vilâyet halkının kaza mümessillerinden maada belediye, ticaret odaları ve tanınmış birçok yüksek şahısların dahi kongreye müracaatla vatanın her bir karış toprağını kanlarıyla sulamaya ve bu hususta emvali menkule ve gayrı menkulenin de ortaya konulmasına herhangi bir tecavüze karşı tek canlı kalacak Türk'ün bile çarpışıp ölmeye misak ettikleri mealinde telgraflar göz yaşlarıyla okundu ve büyük kararlar verildi. 10 Temmuz tarihinde Erzurum'da açılacak kongreye iştirak etmek için her kaza tam selâhiyetle intihap edeceği murahhaslarını Erzurum'da bulundurması rica olunarak kongre kapatıldı.</p>

  <p class="normal">3 Temmuz 335 tarihinde Trabzon'dan aldığım bir telgrafta Trabzon ve sahil mülhakat murahhaslarından bazılarının, İzzet ve Servet beyler de dâhil olduğu halde, Gümüşhane tarikiyle Erzurum'a bugün hareket ettiklerini ve Rize murahhaslarının da Of–Sürmene tarikiyle Bayburt'ta birleşileceğini bildiriyordu.</p>

  <p class="normal">5 Temmuz tarihinde alaturka saat 10 raddelerinde merkez livaya muvasalat ettiler. Ertesi günü akşam üzeri Bayburt'a varmak üzere, alessabah bir kafile halinde atlar ve arabalarla yola çıkıldı. Servet ve İzzet beylerle ben bir arabada idim. Üç gün sonra Karabıyık Hanlarına muvasalatımızda orada bir yüşbazı bizi istikbal etti.</p>

  <p class="normal">Saat 8 raddelerinde Çermik ve Ilıca namları ile yadolunan nahiye merkezine muvasalat olundu. Erzurum eşrafiyle Belediye Reisi Zâkir Bey askeri kıtaat kumandanları ve Ilıca Nahiyesi ileri gelenleri pek büyük bir cemmigafir halinde bizleri istikbal ederek evvelce ihzar edilen çadırlara götürüp buzlu ayran, envai türlü şerbet, dondurma, sigara, kahve ikram ederek akşam da muazzam bir ziyafet çektiler. Ertesi günü kahvaltıyı müteakip üç saatlik mesafede Palandöken ve Heybe Dağları eteklerinde kurulu Erzurum'a doğru, Erzurum'dan gelen arabaların da iştirakiyle, her arabada iki murahhas ve yanlarında birer mihmandar olarak gidiyoruz. Gars namında küçük bir köyde halk yolumuzu kesti, bir de kurban kesti. Ağaçların altında hazırlanmış kaim büyük şilteler üzerine kilimler ve halılar sererek hazırladıkları buzlu ayranları ikram ettiler. Üç çeyrek kadar istirahatten sonra yine Erzurum'a müteveccihen hareket ettik.</p>

  <p class="normal">Yolda belediye reisinden, Mustafa Kemal Paşa ile Rauf Bey'in bir haftadan beri Erzurum'da olduklarını öğrendim. Mustafa Kemal Paşa'nın askerlikten istifa ederek bir ferdi vâhid gibi memleketin müdafaası için çalışacağını bir beyanname ile neşrettiğini de haber verdi. İstanbul kapısında büyük bir halk kalabalığı ve bir alay asker tarafından karşılandık. Arabalardan indik. Rauf Bey ile bir paşanın bize doğru ilerlediklerini gördük. Belediye Reisi Zâkir Bey'in prazantası ile Mustafa Kemal Paşa ile ilk defa görüşmüş oldum.</p>

  <p class="normal">Mustafa Kemal Paşa beyanı hoş âmedi ederek ufak bir nutuk verdi. Buna Servet Bey mukabele etti.</p>

  <p class="normal">Bizleri Hacı Dede Ağa namıyla eskiden belediye reisliği etmiş bir zatın konağında misafir ettiler. Belediye Reisi Zâkir ve Kaymakam Küçük Kâzım Bey ile bazı belediye azaları bizleri odalarımıza yerleştirdiler. Servet, İzzet beylerle bana bir oda verdiler. Müstahkem Mevkî Kumandanı Dadaş Rüştü Bey (Erzurumlu, 9. Tümen Kumandanı Rüştü Paşa olup sonradan İzmir Suikasti ile ilgili olduğu gerekçesiyle asılmıştır), Kâzım Karabekir Paşa'nın yaveri ile gelerek Paşa'nın hastalığı sebebiyle karşılamaya gelemediğini bildirdiler.</p>

  <p class="normal">Yerleştikten sonra salonda toplandık. Yapacağımız ziyaretleri tespit ettik. Trabzon delegeleri adına üç kişilik bir heyetin ziyaretleri yapması kararlaştırıldı. İzzet, Servet beylerle ben seçildik. Önce Belediye Reisi'ne, sonra Kâzım Karabekir Paşa'ya gittik. Karabekir Paşa bugün Erzurum içerisindeki bir otelde yerleşmişti. Sonra şehri gezdik.</p>

  <p class="normal">Kaymakam Rüştü Bey, üç gün müddetle Kolordu'nun davetlisi olduğumuzu bildirdi. Yemekte Sıhhiye Müdürü Doktor Şerif Beyefendi ile Ticaret Odası Reisi Sadrettin Bey de vardı.</p>

  <p class="normal">Ertesi günü yine salonda toplandık ziyaretlerimiz hakkında izahat verdik. Rüştü Bey'i, Cemiyet Reisi Raif Efendi'yi (Gümüşhane'de iki sene kadılık yapmıştır) ziyaret ettik. Raif Efendi Kongre'nin yapılması için İstanbul merkezi ile muhaberede olduğunu bildirdi. Öğleden sonra ziyaretimize gelen zabıtan ve sivillerle görüştük.</p>

  <p class="normal">Başka vilâyetlerden henüz kimse gelmemişti. Yalnız Erzincan murahhası Şeyh Fevzi ve bir de Tokat murahhası Rıfat Bey gelmişler, Sansaryan Ermeni Mektebi'ne bir odaya yerleştirilmişlerdi. Van ve Bitlis vilâyetlerinden uzaklık dolayısı ile "siparişatı teşriiye" kabilinden Erzurum'da bulunan kimseleri kongre âzâlıklarına tayin ettiklerini bildiriyorlardı. Ve Erzurum merkezi de henüz murahhaslarını intihap etmemişti.</p>

  <p class="normal">Rauf Bey ile Mustafa Kemal Paşayı ziyaret ettik. Bize bir hayli sual sorarak umumi vaziyetimizi öğrendi. İki saat sonra ayrıldık. Tekrar Karabekir Paşa'ya gidip uzun boylu görüştük. Kâzım Karabekir Paşa dedi ki: "Mustafa Kemal Paşa çok zeki ve muktedir bir asker ve bir idare adamıdır. Ordu müfettişi olmak münasebetiyle de bir şahsiyettir."</p>

  <p class="normal">Vali Vekili Hurşit Efendi ziyaretimize geldi. Çok latifegûy, şen bir zat idi. Gittikten biraz sonra Raif Efendi arkadaşlardan müsaade alarak bizimle hususi görüşmek istediğini bildirdi. Odamıza geçtik. Delege meselesini görüştük.</p>

  <p class="normal">— Bugün 10 Temmuz'dur, henüz delegeleriniz seçilmedi, daha çok bekleyeceğimiz anlaşılıyor dedim ve sordum: Bahusus bizim aldığımız malûmata göre zatıâlileri Kongre'yi Vilâyat-ı Şarkiye Müdafaa-i Hukuk-ı Milliye Cemiyeti namına açmak istiyorsunuz, bu doğru mudur?</p>

  <p class="normal">Raif Efendi:</p>

  <p class="normal">— Farzediniz ki böyle bir fikrimiz olsun, dedi.</p>

  <p class="normal">Servet Bey:</p>

  <p class="normal">— Bu sizin şahsi fikriniz midir, yoksa Cemiyet'in bir kararı mıdır? diye sordu.</p>

  <p class="normal">Raif Efendi:</p>

  <p class="normal">— Maksat kongrenin açılması değil midir? O nam ile açılırsa ne gibi bir mahzur vardır? diye sordu.</p>

  <p class="normal">İzzet Bey de:</p>

  <p class="normal">— İstanbul'da henüz bizlerce meçhul olan zevatın açtığı bir cemiyeti bu işe karıştırmakta manâ yoktur, hiçbir arkadaş bu fikre iştirak etmez, dedi.</p>

  <p class="normal">Raif Efendi:</p>

  <p class="normal">— İstanbul'dan bir tebligat yoktur. Bura şubesince de bir karar verilmiş değildir. Yalnız ben böyle olmasını arzu ediyorum diye cevapladı.</p>

  <p class="normal">İzzet Bey:</p>

  <p class="normal">— Lütfen bu fikirden sarfınazar ediniz. Hiç bir zaman buna imkân yoktur. Bir an evvel murahhaslarınızı seçip işe başlamamızı teshil ediniz, dedi.</p>

  <p class="normal">Raif Efendi:</p>

  <p class="normal">— Sizler bizim murahhasımıza da müdahale ediyormuşsunuz, dedi.</p>

  <p class="normal">Ben:</p>

  <p class="normal">— Ne gibi müdâhale? Henüz murahhaslarınızın kimler olduğunu bile bilmiyoruz. Evvelâ seçmek istediklerinizi bir öğrenelim, dedim.</p>

  <p class="normal">Raif Efendi:</p>

  <p class="normal">— Mesela Sabık Bahriye Nâzırı Rauf Bey ile Ordu müfettişliğinden istifa eden Mustafa Kemal Paşa'yı seçmek istiyoruz. Bunların her ikisine de Trabzon murahhasları itiraz ediyorlarmış, dedi.</p>

  <p class="normal">Ben:</p>

  <p class="normal">— Size bu fikri kim verdi, Erzurum'da Kongre'ye iştirak edecek kimse yok mudur, yoksa murahhaslarımızın muhakkak reis olmasını ve onun riyasetini temin için de bir paşa olmasını mı istiyorsunuz? Sizlere çok rica ederim, bu işe askeri kuvveti karıştırmayınız. Yoksa ara yerde şahsi bir mesele yoktur, dedim.</p>

  <p class="ortayazi">* * *</p>

  <p class="normal">Ertesi sabah salonda toplanıp arkadaşlara durumu anlattık. Giresun murahhası doktor Naci ve Sürmene murahhası Ömer Fevzi beyler hiçbir vakit bir kumandanın idaresinde kongrede bulunamayacaklannı söyleyerek aleyhte bulundular. Meseleyi uzatmayı muvafık bulmadığımızdan mübaheseye nihayet verdik.</p>

  <p class="normal">Öğleden sonra Hoca Raif Efendi ile görüşmek istedik ve onu Medrese'de bulduk. Yanında Hoca Necati Efendi vardı. İkisi birlikte Erzurum murahhaslarını tayin ediyorlardı. Servet Bey, "Kongre bu işi halledecektir" dedi. Raif Efendi, "Ne demek istiyorsunuz? Kongre neyi halledecektir?" diye sordu. Servet Bey, "Mazbataların tetkiki ile kabul ve adem-i kabulünü. Biz 37 murahhas olarak geldik. Herbiri bir memleket ahalisindedir. Bunları oradaki Müdafaa-i Hukuk Cemiyetleri ile belediyeler müşterek olarak seçtiler ve ellerine birer mazbata verdiler. Bununla beraber herhangi birimiz hakkında vuku bulacak ihbar üzerine tahkikat ve tetkikat yapmak Kongre'den seçilecek bir heyet ile bakmak mecburiyeti vardır" diye anlattı. İzzet Bey, "Bu ciheti Zeki Bey bilmese hakkı vardır, çünkü mebusluk yapmamıştır. Biz her üçümüz ise bildiğimiz şey üzerinde beyhude vakit geçiriyoruz; müsadenizle gidelim" dedi. Misafirhanemize geldik.</p>

  <p class="normal">Gece arkadaşlarla otururken hizmetimize bakan Mehmet Ağa bana bir işaret verdi. Yanına yaklaştığım vakit de Kâzım Karabekir Paşa'nın bizim odada beklediğini söyledi. Ben de gizlice İzzet ve Servet beylere haber vererek aşağı indim. Onlar da geldiler. Karabekir Paşa, Hoca Raif Efendi'nin kendisini ziyaretle Mustafa Kemal Paşa'nın Erzurum murahhaslığına itiraz ettiğimizi söylediğini bildirdi. İzahatının sonunda da, "Ricamı şu suretle de teyid etmek isterim ki Trabzon grubundan herhangi bir arkadaşın bu hususta hiçbir itirazda bulunmamasının teminini her üçünüzden ayrıca istirham edeceğim. Hususî ziyaretim bu maksada matuf idi" dedi. Bunu kabul etmekte muztar kalarak ilk evvel Servet Bey, "Paşam madem ki böyle arzu ediyorsunuz, herbirimiz ötekimiz adına söz verebiliriz; ben İzzet ve Zeki beyler adına söz veriyorum, buna bütün mevcudiyetimizle çalışacağız" dedi. Paşa teşekkür ederek gitti.</p>

  <p class="normal2">Murahhas Azaların Listesi</p>

  <p class="normal">1 — Trabzon, Abanoszade Hüseyin Efendi</p>

  <p class="normal">2 — Trabzon, Servet Bey, sabık mebus</p>

  <p class="normal">3 — Maçka, İzzet Bey, Eyüpzade, sabık mebus</p>

  <p class="normal">4 — Polathane, Serdarzade Hasan Efendi, tüccar, meclisi umumî azası</p>

  <p class="normal">5 — Vakfıbekir, Abdullah Efendi, Giresun İdadisi müdürü</p>

  <p class="normal">6 — Tirebolu, Yusuf Ziya Efendi, nahiye müdürlüğünden mütekait</p>

  <p class="normal">7 — Giresun, Doktor Naci, gazeteci</p>

  <p class="normal">8 — Giresun, İbrahim Bey, elektrik mühendisi</p>

  <p class="normal">9 — Ordu, Hasan Efendi, dava vekili</p>

  <p class="normal">10 — Sürmene, Ömer Fevzi Efendi, dava vekili, gazeteci</p>

  <p class="normal">11 — Sürmene, Ahmet Efendi, tüccar</p>

  <p class="normal">12 — Of, Yunus Efendi, merkez müderrisi</p>

  <p class="normal">13 — Rize, Necati Efendi, Batum'da Sada-yı Millet gazetesi müdürü</p>

  <p class="normal">14 — Rize, Hakkı Efendi, dava vekili</p>

  <p class="normal">15 — Gümüşhane, Kadirbeyzade Zeki Bey, eşraftan, tüccar</p>

  <p class="normal">16 — Seyran, Hasan Efendi, müftü</p>

  <p class="normal">17 — Kelkit, Osman Efendi, müftü</p>

  <p class="normal">18 — Erzincan, Ahmet Fevzi, tekke şeyhi</p>

  <p class="normal">19 — Kuruçay, Şevki Efendi, müftü</p>

  <p class="normal">20 — Refahiye, Kemal Efendi</p>

  <p class="normal">21 — Plümer, Abbas Efendi, mütekait komiser</p>

  <p class="normal">22 — Sivas, Ziya Efendi, nafıa başkâtibi</p>

  <p class="normal">23 — Sivas, Fazlullah Efendi, Karahisar-ı Şarki İdadisi müdürü</p>

  <p class="normal">24 — Tokat, Rifat Bey</p>

  <p class="normal">25 — Suşehri, Hakkı Bey, ziraatle meşgul</p>

  <p class="normal">26 — Mesudiye, Mustafa Efendi, sabık mebus</p>

  <p class="normal">27 — Zara, Recep Bey, mütekait yüzbaşı</p>

  <p class="normal">28 — Karahisanşarkı, Cemil Efendi, doktor</p>

  <p class="normal">29 — Alucra, Hüsnü Efendi, nahiye müdürü</p>

  <p class="normal">30 — Reşadiye, Sabri Efendi, askeri kâtip</p>

  <p class="normal">31 — Amasya, Süreyya Bey, sabık İzmit mutasarrıfı</p>

  <p class="normal">32 — Erzurum, Raif Efendi, sabık mebus</p>

  <p class="normal">33 — Erzurum, Mustafa Kemal Paşa, ordu müfettişliğinden müslal'î</p>

  <p class="normal">34 — Erzurum, Rauf Bey, sabık bahriye nâzırı</p>

  <p class="normal">35 — Tercan, Ahmet Bey, tüccar</p>

  <p class="normal">36 — Van, Cazım Bey, idare-i vilâyet azası</p>

  <p class="normal">37 — Tortum, Kâzım Bey, jandarma alay kumandanlığından emekli binbaşı</p>

  <p class="normal">38 — Hasankale, Cevat Bey, Alman Ulum-i İçtimaiye Mektebi'nden mezun</p>

  <p class="normal">39 — Kırkkilise, Necati Bey, Albayrak sermuharriri</p>

  <p class="normal">40 — Divadin, İsmail Bey, Albayrak matbaa müdürü</p>

  <p class="normal">41 — Bavezid, Hüseyin Efendi, maliye hukuk müşaviri</p>

  <p class="normal">42 — Hasankale, Battal Bey, tüccar</p>

  <p class="normal">43 — Van, Malyemez Tevfik Bey, tüccar</p>

  <p class="normal">44 — Bitlis, Süleyman Bey, binbaşılıktan mütekait</p>

  <p class="normal">45 — Siirt, Hacı Hafız Mehmet Cemil Efendi, müftü</p>

  <p class="normal">46 — Eleşgirt, Maksud Efendi, sabık evrak müdürü</p>

  <p class="normal">47 — Kiğı, Said Bey, ziraatle meşgul</p>

  <p class="normal">48 — Kiğı, Kahraman Bey, ziraatle meşgul</p>

  <p class="normal">49 — Hınıs, Celâl Bey, eşraftan</p>

  <p class="normal">50 — İspir, Cemal Efendi, dava vekili</p>

  <p class="normal">51 — Kiskim, Ahmet Efendi, eşraftan</p>

  <p class="normal">52 — Narman, Said Bey, eşraftan</p>

  <p class="normal">53 — Bayburt, Tevfik Efendi, hazine vekili</p>

  <p class="normal">54 — Siirt, Hacı Cemil Efendi, ulemâdan.</p>

  <p class="normal">Mustafa Kemal Paşa henüz gelmemişti. Cemaatin yerine oturmasını müteakip Servet Bey ayağa kalkarak, "Hiç birimiz ötekimizin doğum tarihini bilmiyoruz, kim bu gençliği kendinde görüyorsa lütfen riyaset mevkiine çıkıp ilk müzakereyi açar" dedi. Nerenin murahhası olduğunu hatırlayamadığım hocalardan biri, "Bu gençliği benden alacak kimseyi göremiyorum" diyerek yavaş yavaş riyaset sandalyesine çıktı, kısa bir konuşma ile Kongre'yi açıp sandalyesine oturdu.</p>

  <p class="normal">Tam o sırada camekânlı kapı açılır açılmaz bütün ihtişamı ile, büyük üniforması ve püsküllü apoletleriyle, umum nişanları ve Yaveran-ı Hazret-i Şehriyari Kordonu ile arkasında da Yüzbaşı Cevat ve Mülâzim Zühdü ile Mustafa Kemal Paşa içeri girdi.</p>

  <p class="normal">Ben arkadaki bir sırada Rauf Bey ile yanyana oturuyordum. Derhal ve yüksek sesle itiraz ettim. Mustafa Kemal Paşa, bana dönerek, "Sivil elbisem olmadığı için bunlarla gelmeye mecbur kaldım" dedi ve hemen geriye dönerek gitti. Toplantıya yarım saat ara verildi.</p>

  <p class="normal">Çalınan bir çıngırakla tekrar içeriye girdik. Mustafa Kemal Paşa da sivil elbise ile gelip bizim sıranın yanındaki sıranın başında oturdu ve elimi sıkarak elbiseyi Vali Münir Bey'den aldığını söyledi.</p>

  <p class="normal">Reis-i muvakkat Kongre'yi açmıştı. Daimi reis intibahına başlandı. Servet Bey söz alarak bizden hiçbir namzet olmadığını söyledi. Reyler bir nefer kasketi içinde toplanıp riyaset makamına tevdi edildi. Mustafa Kemal Paşa riyaset mevkiine geldi.</p>

  <p class="normal">Mustafa Kemal Paşa'nın nutkunu müteakip ilk evvel Kongre'nin mesaisine başlamasını temin etmek üzere Kongre mukarreratının esasını teşkil edecek olan mevadı kaleme alıp heyeti umumiyeye arzedecek Nizamname Encümeni'ne beş azanın seçimi yapıldı. Bu encümene Mustafa Kemal Paşa, İzzet, Servet, Zeki beyler ile Tokat murahhası Rıfat Bey intihap edildi. İkinci encümene de Rauf Beyefendi'nin riyasetinde Raif Hoca, Giresun Murahhası Doktor Naci, Ömer Fevzi, Hüseyin Avni beylerle birkaç arkadaş daha seçildi.</p>

  <p class="normal">Heyet-i Umumiye bizim yevmî yapıp yetiştirebildiğimiz maddeler üzerinde müzakere edecekti, intihaplar yapıldıktan sonra ertesi günü öğleden sonra Kongre'nin açılmasına karar verilerek tatil edildi.</p>

  <p class="normal">Encümen'de riyasete Mustafa Kemal Paşa'yı, kâtipliğe de beni seçtiler. Paşa'dan dolma kalemini rica ettim (Paşa'dan aldığım bu kalemi hâtıra olarak saklamaktayım).</p>

  <p class="normal">Kongre'nin hitam bulacağı 7 Ağustos tarihinde Küçük Kâzım'dan, 15 gün sonra da Sivas'ta bir kongre yapılacağı, murahhasların Sivas'ta toplanmakta olduğuna dair Paşa'ya telgraflar geldiğini haber aldım. İzzet ve Servet beylerle görüştüm, öğleden sonraki celse açılır açılmaz bir takrir verdim:</p>

  <p class="normal">"Evvelce tesbit edilip Sivas'ta açılmak istenen kongre için murahhasların vürud ettiklerine, bugün, kongremizce ıttıla hasıl edildiğinden Heyet-i Temsiliye'den üç zatın muvacehesinde Sivas'ta toplanmış olan zevata karşı Erzurum Kongresi mukarreratı aynen okunacak bu mukarrerat teşrif eden zevat tarafından kabul edildiği takdirde ‘Şarki Anadolu Müdafaa-i Hukuk Cemiyeti' namını alan cemiyetimiz ‘Anadolu ve Rumeli Müdafaa-i Hukuk Cemiyeti' namını alacaktır. Bunun haricinde hiçbir müzakere ve mukarrerat ittihaz edilmeyecektir."</p>

  <p class="normal">Takrir alkışlarla ve müttefikan kabul olunarak bir saat sonra da Heyet-i Temsiliye intihabına başlanmak üzere müzakereye hitam verildi.</p>

  <p class="normal">İçtimâ Mustafa Kemal Paşa'nın riyasetinde açıldı. Âzâdan birisi bir takrirle aşağıdaki namzed listesini verdi:</p>

  <p class="normal">Mustafa Kemal Paşa</p>

  <p class="normal">Hüseyin Rauf Bey</p>

  <p class="normal">Erzurumlu Hoca Raif Efendi</p>

  <p class="normal">Trabzon Mebusu Eyüpzade İzzet Bey</p>

  <p class="normal">Trabzon Mebusu Servet Bey</p>

  <p class="normal">Erzincan Murahhası Şeyh Hacı Fevzi Efendi</p>

  <p class="normal">Eski Valilerden Tokatlı Bekir Sami Bey</p>

  <p class="normal">Sabık Bitlis Mebusu Sadullah Efendi</p>

  <p class="normal">Mutki Aşiret Reisi Hacı Musa Bey</p>

  <p class="normal">Kongre hitam buldu. Kongre'ye o gün yetişen Siirt Murahhası Hafız Mehmet Cemil Efendi tarafından bir aşrı şerif okundu.</p>
</body>
</html>
