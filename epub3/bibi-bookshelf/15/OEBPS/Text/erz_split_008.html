<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_9">Milli Mücadele</h2>

  <p class="normal">Herşeyden önce şunu açıklamak isteriz ki; Anadolu Türklerinin 1919 yılında giriştikleri, "milletçe yok olmaktan kurtulma çabası"na Milli Mücadele'den başka bir ad verilmemelidir. Çünkü bu çaba bir "isyan", bir "ihtilal", bir "savaş" olarak veya bu amaçla girişilmiş bir çaba değildi. Kimseye karşı isyan edilmiyor; halk bir ihtilale değil, tehlikelere karşı uyanıklığa çağrılıyordu. Savaş hiç arzulanmıyor, hattâ savaştan kaçınılıyor, fakat istenmeden gelecek bir savaşa karşı da hazırlıklı olmaya çalışılıyordu.</p>

  <p class="normal">Ne var ki, Türk milletinin yok olmaktan kurtulma çabası zaman zaman bir ihtilal, bir isyan niteliği de göstermiş ve bir Kurtuluş Savaşı'nı da içine almıştır. Ama bu çaba, hiç bir zaman sadece bunlardan biri olmamış, başından sonuna kadar, zaman zaman bunları da içine alan, bir "Milli Mücadele" olarak devam etmiştir. Bu sebeple, Türk milletinin yok olmaktan kurtulma çabasını sadece bir ihtilal, sadece bir isyan, sadece bir savaş gibi göstermek ve ona bunlardan yalnız birini ad olarak vermek doğru değildir. Milletçe yok olmaktan kurtulma çabasının, amacına ve gerçeğe uygun tek adı Milli Mücadele olması gerekir. (D. Arıkoğlu, Hatıralarım: 123, 124)</p>

  <p class="normal">Ve Trabzon, memleketin felaketlerle dolu, koyu karanlık günleri içinde milli mücadele bayrağını açan ilk yer oldu. 12 Şubat 1919'da, sınırları Rusya'dan Samsun'a kadar uzanan ve Rize, Trabzon, Gümüşhane, Giresun, Ordu illerini içine alan Doğu Karadeniz bölgesinin –ki o zaman bu bölgenin tek vilâyeti Trabzon'du– Türk vatanından, Osmanlı Türk devletinden ayrılmaz bir parça olduğunu bütün dünyaya ispat etmek, milli hakları korumak, bu haklara dokunulmamasını sağlamak için etkili teşebbüslerde bulunmak ve bu amacının dışında başka bir siyasetle uğraşmamak üzere, merkezi Trabzon'da olan Trabzon Muhafaza-i Hukuk-ı Milliye Cemiyeti'ni kurdu (Bkz. Ek 1) Cemiyetin kuruluş tarihinin bazı kitaplarda Mart ayı olarak ileriye alınması yanlıştır. (M.T. Gökbilgin, Milli Mücadele Başlarken: 75) Kuruluş tarihini Aralık 1918 olarak veren bazı kitaplardaki bu bilgiyi Ö. F. Eyüboğlu ailesinde bulunan bir belge doğrulamaktadır. (C. Dursunoğlu, Milli Mücadele'de Erzurum: 23)</p>

  <p class="normal">Trabzon Muhafaza-i Hukuk-ı Milliye Cemiyeti'nin adı da birçok kitaplarda, hattâ aynı kitabın muhtelif ciltlerinde başka başka şekillerde yazılmış ve milli mücadelenin başlangıcındaki olayların gerçek seyrini izlemek zorlaşmıştır. Bazıları bu cemiyeti İstanbul'daki Vilâyat-ı Şarkiye Müdafaa-i Hukuk-ı Milliye Cemiyeti ile, bazıları bu cemiyetin Erzurum'daki şubesi ile, bazıları merkezi İstanbul'da bulunan Trabzon ve Havalisi Adem-i Merkeziyet Cemiyeti ile karıştırmışlardır. Mesela, Genelkurmay Başkanlığı Harp Tarihi Dairesi tarafından yayınlanmış bulunan Türk İstiklâl Harbi adlı eserin birinci cildinde Trabzon Muhafaza-i Hukuk-ı Milliye Cemiyeti'nin adı "Trabzon ve Havalisi Muhafaza-i Hukuk-ı Milliye" olarak (s. 173), ikinci cildinde "Trabzon Müdafaa-i Hukuk-ı Milliye" olarak (c. 2, s. 12), üçüncü cildinde ise sadece "Muhafaza-i Hukuk Cemiyeti" olarak (s. 21) yazılmıştır.</p>

  <p class="normal">12 Şubat 1919'da resmen kurulmuş olan Trabzon Muhafaza-i Hukuk-ı Milliye Cemiyeti, 13 Şubat 1919'da, cemiyet binası olarak kullanılan Nemlizadelerin Uzunsokak'taki evinde, Trabzon Müftüsü İmadeddin Efendi başkanlığında, bütün ilçe (liva ve kaza) delegeleri ile bütün kurucularının katıldığı ilk kongresini yaptı (Bkz. Ek 10). Trabzon'un genç, yaşlı, bütün tanınmış insanları kurucuları arasında idi:</p>

  <p class="normal"><span class="idebold">Barutçuzade Ahmed Efendi</span> Eşraftan, cemiyet başkanıdır.</p>

  <p class="normal"><span class="idebold">Barutçuzade Faik Bey</span> Ahmed Efendi'nin oğlu, hukuk mektebi öğrencisi, gazeteci, sonra avukat, daha sonra Trabzon Mebusu olmuştur.</p>

  <p class="normal"><span class="idebold">Hafız Mehmed</span> Osmanlı Mebuslar Meclisi'nde Trabzon mebusu; Birinci Büyük Millet Meclisi'nde de Trabzon Mebusu olmuş, bir ara Adalet Bakanlığı yapmış, İzmir suikastı ile ilgili olduğu gerekçesiyle asılmıştır.</p>

  <p class="normal"><span class="idebold">Eyübzade İzzet</span> Osmanlı Mebuslar Meclisi'nde Trabzon Mebusu idi; Erzurum Kongresi'nde Mustafa Kemal Paşa'yı tutmuş, Sivas Kongresi'ne muhalif kalıp katılmamış, Birinci Büyük Millet Meclisi'ne Trabzon'dan mebus seçilmiş, Ankara'ya giderken Samsun yolunda bilinmeyen kimseler tarafından öldürülmüştür.</p>

  <p class="normal"><span class="idebold">Eyübzade Ömer Fevzi</span> Gazeteci, Avukat; Erzurum Kongresi'nde Mustafa Kemal Paşa'ya muhalefet etmiş, önce Trabzon'dan, sonra memleketten çıkmak zorunda kalarak Fransa'ya gitmiş, Yüzellilikler listesine konulmuştur.</p>

  <p class="normal"><span class="idebold">Abanozzade Hüseyin</span> Eşraftan, Ömer Fevzi'nin kayınbabasıdır; Erzurum Kongresi'nde Mustafa Kemal Paşa'nın muhaliflerine katılmıştır.</p>

  <p class="normal">Ve Trabzon'un diğer bilgin, zengin, memur, tüccar ileri gelenleri olarak: Murathanzade Ziya, Nemlizade Sabri, Nemlizade Şevki, Çulhazade Kadri, Hatipzade Emin, Hacıalihafızzade Mehmed Salih, Kazazzade Hüseyin, Mollabekirzade Mehmed Ali, Müftüzade Hacı Mehmed, Subaşızade Münir, Zehirzade Zühdü, Hocazade İbrahim Cûdi, Kulaksızzade İbrahim, Ustazade Nazmi (H. Ertürk–S. N. Tansu) İki Devrin Perde Arkası: 210.</p>

  <p class="normal">Kongrede, önce, tüzüğün dördüncü maddesi gereğince, on bir kişilik heyet-i merkeziye (merkez kurulu) ile dokuz kişilik idare heyeti (yönetim kurulu) seçildi. Barutçuzade Ahmed, Eyübzade İzzet, Eyübzade Ömer Fevzi, Abanozzade Hüseyin, Murathanzade Ziya, Nemlizade Sabri, Hatipzade Emin, Kazazzade Hüseyin, Hacıalihafızzade Mehmed Salih, Mollabekirzade Mehmed Ali, Müftüzade Mehmed merkez kurul üyesi oldular. Hafız Mehmed, Barutçuzade Faik, Çulhazade Kadri, Nemlizade Şevki, Subaşızade Münir, Zehirzade Zühdü, Hocazade İbrahim Cûdi, Kulaksızzade İbrahim, Ustazade Nazmi, Müftüzade Hacı Mehmet yönetim kurulu üyeliklerine seçildiler.</p>

  <p class="normal">Cemiyet'in başkanlığına Barutçuzade Hoca Ahmet Efendi getirildi. (H. Ertürk–S.N. Tansu, İki Devrin Perde Arkası: 210) Cemiyet'in düşüncelerini yayma görevini Ahmet Efendi'nin oğlu Faik Bey'in sahibi bulunduğu İstikbâl gazetesi üzerine aldı.</p>

  <p class="normal">Kongre, Cemiyet'in amacı uğrundaki çalışma yolu üzerinde gerekli görüşmeler yapıldıktan sonra şu üç kararı aldı:</p>

  <p class="normal">1. Memleketin tanınmış kimselerinden mürekkep bir heyetin Türkiye lehinde ve bölgenin hakları üzerinde propagandalar yapmak üzere Avrupa'ya gönderilmesi.</p>

  <p class="normal">2. Avrupa'ya gönderilecek heyeti temin etmek üzere beş üyenin İstanbul'a yollanması.</p>

  <p class="normal">3. Bu uğurdaki harcamaların Cemiyet için toplanacak para ile karşılanması.</p>

  <p class="normal">Söz konusu heyetin masrafı için de en az 50 Lira verebilecek olanlardan alınmak üzere bir oturumda 18.000 Lira temin edildi. Daha sonra kazalar da 12.00 Lira gönderince 30.000 Lira toplanmış oldu. Kongre, İstanbul'a gidecek beş üye seçildikten sonra da dağıldı.</p>

  <p class="normal">Gümüşhane delegesi Zeki Bey'in notlarına göre bu seçim çok çekişmeli olmuştu: Zeki Bey–Faik Ahmed Bey hizbinin karşısına Ömer Fevzi Bey–Rizeli Mustafa Efendi hizbi çıktı, seçim bir kaç kere tekrarlandı, sonunda Trabzon'dan Hatipzade Emin, Eyüpzade Ömer Fevzi, Gümüşhane'den Kadirbeyzade Zeki, Rize delegesi Mustafa ve Ordu delegesi İsmail Beyler seçildiler.</p>

  <p class="normal">Fakat Zeki Bey böyle bir kurul içinde çalışmayı kabul etmemiş ve diğerleriyle Şubat'ta İstanbul'a gitmemiştir. (Bkz. Ek 10)</p>

  <p class="normal">İlk kongre biter bitmez çalışmaya başlayan Cemiyet organları, bir taraftan halkı uyanık olmaya, birlik halinde bulunmaya, Cemiyet etrafından toplanmaya çağıran yayınlar yaparken, bir taraftan da kuruluşlarını vilâyetin her köşesine yayıp yerleştirmeye gayret ettiler.</p>

  <p class="normal">Mataracızade Mehmed, Tuzcuzade Süleyman Tevfik, Lâzoğlu Mustafa, Mataracızade Hakkı, Güvelioğlu Ahmed, Hacıömeroğlu Ahmed Efendiler Rize şubesini kurdular. (Bkz. Ek 2)</p>

  <p class="normal">Giresun şubesi Dizdarzade Eşref Bey başkanlığında Öğretmen Niyazi Tayyıb, Mühendis İbrahim Hamdi, Doktor Ali Naci, hukuk öğrencisi Ethem Nazif Beylerden oluşuyordu. Trabzon'lu Avukat Cemil Ragıb Bey ile Dava vekili Bekir Sükuti (Kulaksızoğlu) Bey de Giresunlu milli mücadelecilerin yakın fikir ve gayret arkadaşları idiler. (Bkz. Ek 6) Nuri Ahmet Bey'in Işık dergisi ile Ali Naci Bey'in Karadeniz gazetesi milli mücadele heyecanını dile getiren öncüler oldular. Fakat Topal Osman'ın kırbaç şakırtıları karşısında ancak 1919 sonuna kadar yaşayabildiler. Ne var ki, düşünce meşalesi elden ele geçecek, fikir yolunun öncülüğünü Trabzonlu Avukat Cemil Bey'in çıkardığı, yazı işleri müdürlüğünü Trabzonlu Bekir Sükuti Bey'in yaptığı Yeni Giresun isimli gazete üzerine alacak, Avukat Cemil Bey'in eşi Uşakîzadelerden Hayrünnisa Hanım da Işık dergisinin yazı işleri müdürü olacaktır. (Ö.S. Coşar, Milli Mücadele Basını: 229-235)</p>

  <p class="normal">Sarıalizade Ömer Ağa ile yardımcısı Çakırzade Hasan Tahsin Ağa Of, İsmailçebizade Hacı Osman Efendi Sürmene şubelerinin kuruluşunu sağlayıp milli mücadele gayretlerinin başına geçtiler. (Bkz. Ek 3) Ordu'nun milli mücadele çabalarını Çamaşlı İsmail Bey temsil ediyordu. (Bkz. Ek 9)</p>

  <p class="normal">Trabzon Muhafaza-i Hukuk-ı Milliye Cemiyeti çok hızlı ve esaslı bir gelişme içinde idi. Cemiyet idarecileri, tüzüklerindeki esasların dışına çıkmamış görünmeye gayret etmekle beraber, bir yandan çalışma ve propagandalarını vilâyet sınırlarının dışına taşırarak komşuları Erzurumluları da teşkilatlanmaya kışkırtıyorlardı. Hele, 26 Şubat 1919'da, Ermenilerin Paris Barış Konferansı'na verdikleri muhtıra açıklanıp da Maraş, Kilikya, Doğu İlleri ile Trabzon'un bir kısmını istedikleri anlaşılınca Trabzon Muhafaza-i Hukuk-ı Milliye Cemiyeti mensuplarının heyecan ve gayretleri bir kat daha arttı. İngilizlerin Kars'a girişleri ise, doğu bölgesindeki kuşku ve heyecanı son haddine vardırdı. Gerek bu olayların, gerekse Trabzonluların devamlı teşvikleri sonucu, Erzurumlular, milli mücadele amacı ile teşkilatlanmaya karar verdiler. Her ne kadar Trabzon'daki gibi bağımsız bir teşkilat kuramadılarsa da, 6 Mart 1919'da, merkezi İstanbul'da olan Vilâyat-ı Şarkiye Müdafaa-i Hukuk-ı Milliye Cemiyeti'nin şubesini açtılar. Bazıları bu kuruluşu, cemiyetin merkezi sanarak, yanlışlıkla, Vilâyat-ı Şarkiye Müdafaa-i Hukuk-ı Milliye Cemiyeti'nin ilk defa Erzurum'da kurulduğunu yazarlar. (E.B. Şapolyo, Kemal Atatürk ve Milli Mücadele Tarihi: 322) Bazıları da yanlış olarak "Erzurum ve Vilâyat-ı Şarkiye Müdafaa-i Hukuk Cemiyeti" adını kullanırlar. (Ş.S. Aydemir, Tek Adam II: 114-115)</p>

  <p class="normal">Erzurumlular büyük bir milli mücadele heyecanı içinde idiler. 6 Mart'ta, Esad Paşa mahallesindeki Asar-ı Terakki Okulu'nun binasında toplanan cemiyet kurucuları Hakkızade Hacı Fehim, Hacıismailefendizade Tevfik, Solakzade Müftü Sadık, Emekli Binbaşı Süleyman, Gümrük Mütevellisi Câzım, Künbetli Gençağazade Hüseyin Avni, Hacırecepefendizade Hacı Hafız, Namıkefendizade Ahmed, Emekli Binbaşı Haydar, Kobalzade Ahmed, Dursunbeyzade Cevad, aralarında görev bölümü yaparak başkanlığa Hakkızade Hacı Fehim Efendi'yi getirdiler. Cemiyetin düşüncelerini yayma görevini de, Necati Bey'in Albayrak gazetesi üzerine aldı. (H. Ertürk–S.N. Tansu, İki Devrin Perde Arkası: 210)</p>

  <p class="normal">Fakat, Vilâyat-ı Şarkiye Müdafaa-i Hukuk-ı Milliye Cemiyeti'nin Erzurum Şubesi Yönetim Kurulu, kurucularının heyecanına ayak uyduramamıştı. Birkaç gün sonra da yönetim kurulu üyelerinden Hacıismailefendizade Tevfik Bey rahatsızlığından ötürü, Kobalzade Ahmed Bey de köyüne gideceğinden, istifa ettiler. Tüzüğün üçüncü maddesi gereğince, Yönetim kurulu kararı ile, istifa edenlerin yerine, eski mebus Hoca Raif Efendi ile Yavuluzade Şükrü Efendi Yönetim Kurulu üyeliklerine alındılar.</p>

  <p class="normal">İlk iş olarak bir beyanname hazırlandı. Bu beyannamede, Doğu İlleri Bölgesinin, tarihin en eski günlerinden beri bir Türk ülkesi olduğu, bölgedeki Ermeni nüfusunun hiç bir zaman yüzde on beşi geçmediği, bu sebeple Ermenilerin bu illerde hiç bir hakkı olmadığı açıklanıyor, göçleri sırasında Ermenilere kötülükler yapıldığı iddiaları reddediliyordu.</p>

  <p class="normal">9 Mart tarihini taşıyan bu beyanname bütün doğu illerine dağıtıldı, 10 Mart 1919'da da Vilâyat-ı Şarkiye Müdafaa-i Hukuk-ı Milliye Cemiyeti Erzurum Şubesi'nin kuruluşuna müsaade edildiğine dair valiliğin resmi yazısı geldi.</p>

  <p class="normal">Ne var ki, Erzurum Şubesi bir türlü istenen ve umulan hızla çalışıp gelişemiyordu. Bir şeyler yapmak lâzımdı. Yönetim Kurulu'nun genç üyeleri çırpınıyorlardı ama çoğunluk yaşlılarda idi. Hacı Fehim Efendi başkanlığı Hoca Raif Efendi'ye bırakmıştı. Albayrak gazetesi heyecanlı yazılarla cemiyetin fikirlerini yayıyordu. Bu sırada Erzurumluların çok iyi tanıdığı Jandarma Binbaşısı Küçük Kâzım da Erzurum'a gelmişti. Cesur ve atılgan bir asker, aynı zamanda becerikli bir komitacı idi. Emekliye ayrılmıştı. Trabzon Muhafaza-i Hukuk-ı Milliye teşkilatının övünülecek çalışmalarını ve gelişimini anlattı. Bunun üzerine, Erzurum'da da bütün şehir ileri gelenlerinin bir araya toplanması, cemiyetle ilgilerinin sağlanması zarureti ortaya çıktı. Ve bu yapıldı; Vilâyat-ı Şarkiye Müdafaa-i Hukuk-ı Milliye Cemiyeti Erzurum Şubesi'ne yeni bir yönetim kurulu seçildi. Eski Mebus Hoca Raif Efendi başkanlığındaki yeni yönetim kurulunda Dursunbeyzade Cevat kâtip, Emekli Binbaşı Süleyman muhasebeci, Emekli Binbaşı Kâzım, Albayrak gazetesi sahibi Necati, Avukat Hüseyin Avni, Hacırecepzade Hacı Hafız, Kırbaş Fevzi, Eski Evrak Müdürü Maksud, Avukat Mesud, Baytar Nedim üye oldular. Erzurum şubesinin idare kurulu gençleşmiş ve cemiyete canlılık gelmişti. Sivas'ta da bir şube kurma temayülleri başlamıştı. Bir ay kadar sonra da Müftü Abdurrauf Efendi başkanlığında Bacanakzade Hamdi Bey, Darendelizade Osman Efendi, Şekeroğlu İsmail Efendi, Sığırcızade Hayri Bey tarafından Sivas Şubesi kurulmuş, Mayıs başında Sivas'a gelen genç mebus Rasim Başara da cemiyetin faal üyeleri arasına girmiştir. (V.C. Aşkun, Sivas Kongresi: 54; C.R. Yularkıran, Reşit Paşa'nın Hâtıraları: 37)</p>

  <p class="normal">Bu sırada, 3 Mart'ta Sadrazam Tevfik Paşa istifa etmiş, yeni hükümeti Damat Ferit Paşa kurmuştu. 9 Mart'ta 200 kişilik bir İngiliz müfrezesi Samsun'a çıkmış İngilizler Urfa'yı ve İtalyanlar Antalya'yı işgal etmişlerdi. Rum ve Ermenilerin gayret ve faaliyetleri birdenbire artmış, İstanbul'daki Rumlar tarafından Pontus adlı bir gazete yayınlanmış, ilk nüshasının başyazısında Karadeniz kıyılarında bir "Rum cumhuriyeti" kurulmasını sağlamak için çıkarıldığı açıklanmıştı. Trabzon Metropoliti Hrisantos da hazırladığı muhtırayı Barış Konferansı'na vermek ve Pontus Devleti düşüncesini savunmak üzere Paris'e doğru yola çıkıyordu. Ve Paris Barış Konferansı'nın büyük devletleri 30 Mart 1919 tarihli toplantılarında İzmir'in Yunanlılara verilmesini kabul ettiler.</p>
</body>
</html>
