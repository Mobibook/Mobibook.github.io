<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_39">Ek 17</h2>

  <p class="normal2">Erzurum Kongresi'nin 7 Ağustos 1335 tarihli Beyannamesi:</p>

  <p class="normal">1 — Trabzon Vilâyeti ve Canik Sancağı (Samsun) ile Vilâyat-i Şarkiye namını taşıyan Erzurum, Sivas, Diyarbekir, Mamuretilaziz (Elâzığ), Van, Bitlis vilâyetleri ve bu saha dahilindeki elviye-i müstakille hiç bir sebep ve bahane ile yekdiğerinden ve camia-i Osmaniye'den ayrılmak imkân-ı tasavvur edilmeyen bir külldür. Saadet ve felakette iştirak-i tammı kabul ve mukadderatı hakkında aynı maksadı hedef ittihaz eyler. Bu sahada yaşayan bilcümle anasır-ı İslâmiye yekdiğerine karşı mütekabil bir hiss-i fedakâri ile meşhûn ve vaziyet-i ırkiye ve içtimaiyelerine riayetkar öz kardeştirler.</p>

  <p class="normal">2 — Osmanlı vatanının tamamiyet ve istiklâl-i milliyemizin temini ve makam-ı saltanat ve hilâfetin masuniyeti için kuva-yı milliyeyi âmil ve irade-i milliyeyi hâkim kılmak esastır.</p>

  <p class="normal">3 — Her türlü işgal ve müdâhale Rumluk ve Ermenilik teşkili gayesine matuf telâkkî edileceğinden müttehiden müdafaa ve mukavemet esası kabul edilmiştir. Hâkimiyet-i siyasiye ve muvazene-i içtimaiyeyi muhil olacak surette anasır-ı Hıristiyaniye'ye yeni bir takım imtiyazlar itâı kabul edilmeyecektir.</p>

  <p class="normal">4 — Hükümet-i Merkeziye'nin bir tazyik-i düveli karşısında buraları terk ve ihmal ıztırarında kalması ihtimaline göre, makam-ı hilâfet ve saltanata merbûtiyeti ve hukuk-ı milliyeyi kâfil tedabir ve mukarrerat ittihaz olunmuştur.</p>

  <p class="normal">5 — Vatanımızda öteden beri birlikte yaşadığımız anâsır-ı gayri Müslimenin kavanin-i devleti Osmaniye ile müeyyed hukuk-ı müktesebelerine tamamiyle riayetkarız. Mal ve can ve ırzlarının masuniyeti zâten mukteziyat-ı diniye, ananat-ı milliye ve esasat-ı hukukiyemizden olmakla, bu esas, Kongremizin kanaat-i umumiyesiyle de teyid olunmuştur.</p>

  <p class="normal">6 — Düveli İtilâfiye'ce Mütareke'nin imza olunduğu 30 Teşrinievvel 1334 tarihindeki hududumuz dâhilinde kalan ve her mıntakasında olduğu gibi Şarki Anadolu vilâyetlerinde ekseriyet-i kahireyi İslâmlar teşkil eden ve harsi, iktisadi tefevvuku Müslümanlara ait bulunan ve yekdiğerinden gayrikabil-i infikâk öz kardeş olan din ve ırkdaşlarımızla meskûn memalikimizin mukasaması nazariyesinden bilkülliye sarfınazar ile mevcudiyetimize, hukuk-ı tarihiye, ırkiye ve diniyemize riâyet edilmesine ve bunlara mugayir teşebbüslerin terviç olunmamasına ve bu suretle tamamiyle hak ve adle müstenid bir karara intizar olunur.</p>

  <p class="normal">7 — Milletimiz insani ve asri gayeleri tebcil ve fenni ve sınai, iktisadi hal ve ihtiyacımızı takdir eder. Binaenaleyh devlet ve milletimizin dahili ve harici istiklâli ve vatanımızın tamamîsi mahfuz kalmak şartı ile altıncı maddeden musarrah hudut dâhilinde milliyet esaslarına riayetkar ve memleketimize karşı istilâ emeli beslemeyen herhangi devletin fenni, sınai, iktisadi muavenetini memnuniyetle karşılarız. Ve bu şerait-i âdile ve insaniyeyi muhtevi bir sulhun da acilen takarrürü selâmet-i beşer ve sükûn-ı âmme namına ahassı amal-i milliyemizdendir.</p>

  <p class="normal">8 — Milletlerin kendi mukadderatını bizzat tayin ettiği bu tarihi devirde Hükümet-i Merkeziyemizin de irade-i milliyeye tâbi olması zaruridir. Çünkü irade-i milliyeye gayrimüstenid herhangi bir heyet-i hükümetin indi ve şahsi mukarreratı milletçe muta olmadıktan başka haricen de muteber olmadığı ve olmayacağı, şimdiye kadar mesbuk efal ve netayiç ile sabit olmuştur. Binaenaleyh, milletin içinde bulunduğu hâl-i zücret ve endişeden kurtulmak çarelerine bizzat tevessülüne hacet kalmadan Hükümet-i Merkeziyemizin Meclis-i Milli'yi hemen ve bilâ ifate-i zaman toplaması ve bu suretle mukadderat-ı millet ve memleket hakkında ittihaz edilecek bilcümle mukarreratı Meclis-i Milli'nin murakabesine arz etmesi mecburidir.</p>

  <p class="normal">9 — Vatanımızın mâruz kaldığı âlâm ve hâdisat ile ve aynı maksatla vicdan-ı milliden doğan cemiyetlerin ittihad ve ittifakından hâsıl olan kitle-i umumiye bu kere ‘Şarki Anadolu Müdafaa-i Hukuk Cemiyeti' ünvanı ile tevsim olunmuştur. İşbu Cemiyet her türlü fırkacılık cereyanlarından külliyen ârîdir. Bilcümle İslâm vatandaşlar Cemiyetin aza-yı tabiiyesindendir.</p>

  <p class="normal">10 — Kongre tarafından müntahap bir ‘Heyet-i Temsiliye' kabul ve köylerden bilitibar vilâyet merkezlerine kadar mevcut teşkilat-ı milliye tevhit ve teyid edilmiştir.</p>
</body>
</html>
