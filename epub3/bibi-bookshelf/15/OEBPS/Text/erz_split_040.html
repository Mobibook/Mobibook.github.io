<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_38">Ek 16</h2>

  <p class="normal2">Trabzon'un Sürmene, Giresun, Tirebolu delegeleri tarafından görüşülmesi istenen karşı program tasarısı:</p>

  <p class="normal2">(Ali Naci Beyin notları arasında görülüp alınmış örnek)</p>

  <p class="normal">1 — ......................................................</p>

  <p class="normal">2 — ......................................................</p>

  <p class="normal">Erzurum ve Sivas vilayetleriyle Karadeniz sahilinde Trabzon vilâyeti ve Canik sancağı ile Vilâyât-ı Şarkiye sahası dahilinde bulunan elvîye-i müstakilleden ibarettir.</p>

  <p class="normal">3 — Heyet-i Müttehide, Hükümet-i Osmaniye ve Makam-ı Hilâfet'e olan merbutiyeti, milli ve dini bir gaye olarak esas ittihaz eder.</p>

  <p class="normal">4 — Makam-ı Hilâfet'e ve Hükümet-i Osmaniye'ye olan merbutiyetini umde ittihaz eden Heyet-i Müttehide, Hükümet-i Osmaniye'nin tamamiyet ve istiklâlinin müdafaasını menafi-i esasiye-i milliye ve siyasiyesinden addeyler.</p>

  <p class="normal">5 — Halkımızın gerek ferdî ve gerek içtimaî terakkiyatını temin etmek için siyasi, idari, iktisadi teşkilat ve müessesatın demokratik esaslara göre tesis ve tanzimi.</p>

  <p class="normal2">Kısm-ı Siyasi</p>

  <p class="normal">6 — Şarki Anadolu vilâyetlerinde ahali-i asliyeden bulunan anasır-ı Hıristiyaniye'nin bir vatandaş sıfatı ile hukuk-ı siyasiye ve içtimaisi, kavanin-i mahsusa ile tesbit edilecektir.</p>

  <p class="normal">7 — Müslümanların hâkimiyet-i siyasiye ve hukuk-ı milliyelerini muhil olacak surette anasır-ı Hıristiyaniye'ye fazla imtiyaz bahşolunması Heyet-i Müttehide'nin menafi-i müşterekesine mugayir addedilerek fiili bir vaziyet ile kabul edilmemesinde ısrar olunacaktır.</p>

  <p class="normal">8 — Heyet-i Müttehide'nin Hükümet-i Osmaniye'ye merbutiyeti terk ve ihmal edildiği (muahedat imza edilmek, notalar, muhtıralar itâ olunmak ve düvel-i ecnebiye arasında bir karar ittihaz kılınmak suretiyle) tahakkuk ettiği takdirde bu merbutiyeti temin ve müdafaa etmek için fiili bir vaziyet iktisab edilerek bu iddiadan feragat olunmayacaktır.</p>

  <p class="normal">9 — Heyet-i Müttehide, düvel-i ecnebiyeden herhangi birinin Şarki Anadolu vilâyetlerine kuvve-i müsellaha sevk ve ihracını Ermenilik ve Rumluk gayesine matuf olacak işgal ve müdahale mahiyetinde telâkki edecek ve bu harekâta karşı fiili bir müdahale vaziyeti alacaklardır.</p>

  <p class="normal">10 — Şarki Anadolu vilâyetlerinde mukim anasır-ı Hıristiyaniye'nin ırk ve din itibariyle alâkadar bulundukları hükümetler dahilindeki İslâmlar ile mübadelesi teşevvüşat-ı ırkıyenin bertaraf edilmesi nokta-i nazarından en amelî bir tarik-i hal olmak üzere kabul edilmiştir.</p>

  <p class="normal">11 — Heyet-i Müttehide her türlü himaye usulünü reddederse de Osmanlı hâkimiyeti ve menafi-i milliye ve siyasiyesi ihlâl edilmemek şartı ile Şarki Anadolu vilâyetlerinde Türk ırkının fıtraten en kolay kabul edebileceği Anglosakson medeniyetinin rehberleri olan Amerika ve İngiliz milletlerinden herhangi birinin ilmi, iktisadi, medeni olan irşad ve muaventini hüsnü kabul eder.</p>

  <p class="normal2">Islâhatı Dahiliye</p>

  <p class="normal">12 — Merkeziyet usulü altında her türlü terekkıyat-ı ilmiye ve iktisadiyeden mahrum bırakılan Şarki Anadolu vilâyetlerinde iklim ve ... nazarı dikkate alınarak ayrı ayrı idari adem-i merkeziyet usulünün kabul edilmesi; idari, malî, teşri bir kanun-ı muvakkatin mevki-i tatbika konulması; kuvve-i zabıtada mahalli ve hizmet-i askeriyede milis teşkilatının kabul edilmesi.</p>

  <p class="normal">13 — Sıhhat ve maişeti sefalet ve felakete mâruz olan halka imdad etmek vazifesiyle mükellef olmak üzere belediye idarelerinin istiklâli.</p>

  <p class="normal">14 — Meabid ve medaris-i İslâmiye'nin imâr ve ihyasını ve mukteziyat-ı diniyenin neşir ve tamimini temin etmek gayesiyle evkaf umurunun mahalleri cemaat-ı İslâmiyesi'ne terk ve tevdii.</p>

  <p class="normal2">Kısmı Mali ve İktisadî</p>

  <p class="normal">15 — Masarif-i umumiye-i devleti temin etmekle mükellef bulunan tebaa ve reayanın hakk-ı temellük ve ticareti nisbetinde bu mesarife iştiraki adalet kanunu beşer muktezasından iken tekalifin zengin ile fakirden mütesaviyen ahz ve cibayet-i ihtiyacı telâfi edememek gibi muvazenesizliğe ve binnetice sefalet-i umumiyeye bâis olageldiğinden, mahalleri icabatına göre fakir sınıfı her türlü tekâliften istisna edilerek tekâlif-i müterakkî usulünün acilen tatbik ve icrası.</p>

  <p class="normal">Muavenet-i mütekabile ve müsavat-ı hayat kaidesine müsteniden bir müşareket-i içtimaiye vücuda getirmek üzere iaşe ve iskâna ait islâhat esasını muhtevi bir ‘Kanun-ı Necat' vaz ve tedvini.</p>

  <p class="normal">16 — Temettü vergisinin ilgası ile ticaretin kâr ve temettüden muayyen bir hissenin vergi suretinde ahzı.</p>

  <p class="normal">17 — Hayat-ı içtimaiyenin refah ve intizamını kâfil olan mesai-i medeniye ve insaniyeyi bilâmazeret ifâdan içtinab edenler hakkında bir madde-i cezaiye tanzimi.</p>

  <p class="normal">18 — Ziraî kooperatif şirketleri ve bankaları, darüssanayi tesisi, sanayi ve ziraat amelelerinin nisbet-i muayyene dairesinde temettüden hissedar edilmesi.</p>

  <p class="normal">Şümendüferler, umumi ve hususi yollar, şehirler ve köyler imârı ve limanlar, menafi-i aliyei vatana ait fabrikalar tesisi ve mâdenler işletilmesi için Avrupa ve Amerika müessesat-ı maliye ve sanaiyesi ile mukavelât akdolunması.</p>

  <p class="normal2">Kısmı İçtimaî</p>

  <p class="normal">19 — Heyet-i Müttehide, bena-yı terakki ve tealî olan zükûr ve inasa ait iptidaî tahsili ve anın âmili yegânesi olan muntazam ve leylî darülmualliminler ve darülmuallimatın, hayat-ı mukaddes bilerek nüfus-ı mâdude nazar-ı itibare alınarak muayyen mahallerde hastahanelerin tamim ve küşadını her şeyin fevkinde bir fedakârlıkla deruhte eder. Bir gayeye vusul için suret-i mahsusada bir teklif-i cedid ihdasını iltizam eder.</p>

  <p class="normal">20 — Sıhhat-i umumiyeyi hıfz ve siyanet etmek maksad-ı âlisiyle Heyet-i Müttehide'nin kararlaştıracağı mahallerde sıhhiye ve tıbbiye mektepleri, serum istihsalâtı için baktriyolojihaneler, sanatoryomlar, ziraat ve fennî mektepler tesis ve küşadı ve bunların tesisi hususunda ecnebi sermaye ve irfanından müstefid olacak vesaite müracaat olunması.</p>

  <p class="normal">21 — Teksir-i nüfus gayesiyle hayat-ı ailenin tanzim ve ihtiyacat-ı iktisadiyenin tehvini esbabı ve vesaitinin temini hususunda icabat-ı mahalliyeye göre kanun ve kaideler vazolunması.</p>

  <p class="normal2">Hizmeti Vataniye</p>

  <p class="normal">22 — Vatanın temin-i istiklâli ve tecavüzat-ı hariciyeden masuniyeti her ferdin uhdesine terettüb eden layetegayyer bir vazife-i milliye ve vicdaniye olarak telâkki edilecek ve hiç bir ferd bu vazifeden hariç bırakılmayacaktır. Bu maksad-ı ulviyi temin etmek ve hazine-i milleti masarif-i zaideden vikaye eylemek üzere milis teşkilatı tatbik olunacaktır.</p>

  <p class="normal">Emniyet ve asayiş-i dahiliyeyi temin etmek üzere bir unvan ve bir idare ile ve .... maaşlarla zabıta teşkilatı vücuda getirilecektir.</p>
</body>
</html>
