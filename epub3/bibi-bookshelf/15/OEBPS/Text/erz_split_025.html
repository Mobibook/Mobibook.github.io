<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>erz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">Ek 1</h2>

  <p class="normal">Trabzon Muhafaza-i Hukuk-ı Milliye Cemiyeti Tüzüğü</p>

  <p class="normal">Madde 1 — Vilâyetimizin kemâkân metbuumuz olan Devleti Osmaniye'ye merbûtiyetini muhafaza için vesaiki ilmiye ile müdafaatı muktaziyede bulunmak ve hukuku millimizi halelden vikâye edecek esbab ve vesaikin icrasına tevessül eylemek üzere "Trabzon Muhafaza-i Hukuk-ı Milliye Cemiyeti" teşkil olunmuştur.</p>

  <p class="normal">Madde 2 — Cemiyet vilâyetimizin Devleti Osmaniye'ye merbûtiyetini teyid ve takviye eden tarihi, içtimai, iktisadi vesaıkın cem'i ve telfıkı ve istatistikler tanzimi ile İtilâf Hükümet ve Mümessillerine muhtıralar itasına ve Wilson Prensipleri'ne nazaran hukuk-ı kadime-i milliyemizi Sulh Konferansı'nda müdaafa etmek üzere, ledelicab muhâbir ve vekiller izamına ve hukuku kadimei milliyemizin milletlerin mukadderatındaki hak ve selâhiyete istinaden ihlâl edilmemesi hususunda teşebbüsatı müessirede bulunulmasına azm u ikdam eyleyecektir.</p>

  <p class="normal">Madde 3 — Cemiyet'in merkezi Trabzon olup mülhakatta şubeleri teşkil edilecektir.</p>

  <p class="normal">Madde 4 — Cemiyetin Trabzon'da 11 kişiden müteşekkil bir Heyet-i Merkeziye'si ve 9 kişilik bir Heyet-i İdare'si olacak ve mülhakat şubelerinde dahi aynı mikdarda birer heyet-i idaresi bulunacaktır.</p>

  <p class="normal">Madde 5 — Heyet-i Merkeziye kendi arasından bir reis, bir kâtip, bir veznedar intihap eder. Heyet-i Merkeziye'nin mukarrerati veçhile, Cemiyet'e ait mesâîh için makamâta müracaat ve metalibât, bilcümle muhaberât reis tarafından ifâ edilir.</p>

  <p class="normal">Madde 6 — Heyet-i Merkeziye, Cemiyet'in bilcümle mevad ve mesalihi umûmiyesi hakkında ve şubelerden vârid olacak müracaata dair ittihazı karar eyler.</p>

  <p class="normal">Madde 7 — Şube heyet-i idareleri, kendi muhitlerine ait vesaiki ihzar edecek faaliyet ve mesalihi lâzimede bulunacaktır. Şu kadar ki, Cemiyet'in heyeti umumiyesine müteallik hususatta, şube heyet-i idareleri ittihazı karar etmek selâhiyetini haiz değildir.</p>

  <p class="normal">Madde 8 — Heyet-i İdare azası kendi aralarından bir reis, bir kâtip, bir veznedar intihap eder.</p>

  <p class="normal">Madde 9 — Cemiyetin şube murahhaslarından müteşekkil olmak ve Trabzon'da içtimâ etmek üzere altı ayda bir kongresi in'ıkad eder. Heyet-i Merkeziye kararı ile ledelicab kongre içtimaa davet olunabilir.</p>

  <p class="normal">Madde 10 — Cemiyet, maksadı teşekkülünden başka bir siyasetle iştigâl etmeyecektir.</p>

  <p class="normal">Madde 11 — Cemiyetin varidatı, taahhüdâtı şehriye ve teberruatten ibarettir.</p>

  <p class="normal">Madde 12 — Cemiyetin heyeti umumiyesine ait sarfiyat, Heyet-i Merkeziye'nin kararı ile ve reisin imzası ile icra edilir.</p>

  <p class="normal">Madde 13 — Bir şubeye ait sarfiyat, o şube heyet-i idaresinin kararı ve reisin imzası ile icra edilir.</p>
</body>
</html>
