<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>12</h1>
		<p>— Size baskın yaptık! Praskovya İlyiniçna da gelecek, Lüiza Karlovna da gelmek istiyordu.</p>
		<p>Anna Nikolayevna, cıvıldayarak, çevreyi araştırıcı bir bakışla tarayarak salona girdi. Ufak tefek, oldukça güzel, renk renk, ama zengin giyimli, üstelik güzel olduğunu bilen bir kadındı. Prens’i, Zina ile bir köşede birbirine sokulmuş bulacağını umuyordu.</p>
		<p>İriyarı, bedeni Prens’in pek hoşuna giden Natalya Dmitriyevna da,</p>
		<p>— Katerina Petrovna ile Felisata Mihaylovna da geleceklerdi; diye ekledi.</p>
		<p>Natalya Dmitriyevna’nın ta tepesinde minnacık pembe bir şapka sivriliyordu. Üç haftadan beri Anna Nikolayevna ile can ciğer dosttu. Çevresinde pervane gibi dönüyordu, dış haliyle onu kemikleriyle birlikte bir lokmada yutabilir gibi görünüyordu.</p>
		<p>Marya Aleksandrovna, ilk şaşkınlığı geçince,</p>
		<p>— İkinizi bir arada, hem de böyle gece oturmasına gelmiş görmekten duyduğum sevinci anlatamayacağım, diye başladı. Bu şerefe kavuşmak umudunu kaybetmişken, bugünkü gelişinizi hangi mucizeye borçlu olduğumu lütfen söyler misiniz?</p>
		<p>Natalya Dmitriyevna, utanmış bir eda ile kırıtarak ve cüssesine hiç uymayan cırtlak bir sesle,</p>
		<p>— İlahi Marya Aleksandrovna, neler söylüyorsunuz, dedi.</p>
		<p>— <em>Mais ma charmante</em><a class="si-noteref epub-type_noteref" href="#f62" id="ref_f62">62</a> diye cıvıldamaya başladı Anna Nikolayevna; tiyatro hazırlığımızı unuttunuz mu? Bitirmeliyiz artık. Pyotr Mihayloviç daha bugün Kalist Stanislavıç’a, bu işi bir türlü yola koyamadığımıza, aramızda dalaşmaktan başka şey bilmediğimize üzüldüğünü söylüyordu. Dördümüz baş başa vererek, “Marya Aleksandrovna’ya gitsek de bu işi bir sonuca bağlasak,” dedik. Natalya Dmitriyevna öbürlerine de haber saldı. Hepsi gelirler. Soruna bir çözüm buluruz. Bari, sadece kavga ediyoruz demesinler, değil mi <em>mon ange?</em></p>
		<p>Anna Nikolayevna, cilveli bir tavırla Marya Aleksandrovna’nın boynuna sarıldı. Sonra,</p>
		<p>— Tanrım, bu ne güzellik Zinaida Afanasyevna, dedi; günden güne güzelleşiyorsunuz!..</p>
		<p>Anna Nikolayevna, bu kez Zina’yı öpmeye koştu.</p>
		<p>Kocaman ellerini ovuşturan Natalya Dmitriyevna, hep o tiz, yaygın sesiyle,</p>
		<p>— Güzelleşmekten başka ne işleri var ki, diye yılıştı.</p>
		<p>Öfkesinden kendinden geçmiş Marya Aleksandrovna, “Hay şeytanlar götürsün sizi! Tiyatro işi hiç aklıma gelmedi,” diye düşündü. “Fırsat buldular gevezeler!”</p>
		<p>— Hem sevimli Prens’imiz de şimdi sizde, dedi Anna Nikolayevna. Duuhanivo’da eski sahiplerinden kalma bir tiyatro var, biliyor musunuz? Sorduk; haber aldığımıza göre birçok eski dekor, perde, hatta birtakım kostümler bile varmış, bir yere kaldırılmış. Prens bugün bana gelince o derece şaşırdım ki bunları sormak aklımdan çıktı. Şimdi tiyatrodan söz açarız, siz bizi desteklersiniz; Prens, bütün o eski hırdavatın bize yollanması için emir verir. Yoksa burada dekora benzer bir şey yapmak kimin harcı. Ayrıca biz Prens’i de bu işe katmak istiyoruz. Muhakkak listemize dahil olmalı, fakirler için yapıyoruz çünkü... Belki rol almayı falan kabul eder, öyle sevimli, uysal ki! O zaman büsbütün mükemmel olur.</p>
		<p>Natalya Dmitriyevna,</p>
		<p>— Bir rol de alır. Ne rol verirlerse oynar o, diye anlamlı anlamlı ekledi.</p>
		<p>Anna Nikolayevna, yalan söylememişti: Bayanlar arka arkaya sökün etmeye başladılar, Marya Aleksandrovna, karşılayarak nezaketin gerektirdiği hoş geldin sözlerini söylemeye yetişemiyordu sanki.</p>
		<p>Gelenlerin hepsini anlatmak imkânsız. Yalnız şu kadarını söyleyeyim ki, hepsinin bakışlarında bir hainlik vardı; yüzlerinde bir bekleyiş, vahşi bir sabırsızlık okunuyordu. Bayanlardan bazıları görülmemiş bir rezalete tanık olmak umuduyla gelmişlerdi, görmeden ayrılmak zorunda kalırlarsa son derece üzüleceklerdi. Görünüşte hepsi de çok nazik, sevimliydi, ama Marya Aleksandrovna olanca metanetiyle saldırıya hazırlanmıştı. Prens hakkında bir soru yağmuru başladı. Soruların hepsi görünüşte çok doğal olmakla birlikte, her birinde bir ima, gizli bir anlam vardı. Çay geldi, hepsi yerleştiler. Bir grup, piyanonun çevresini aldı. Zina, bayanların piyano eşliğinde şarkı söylemesi ricalarına oldukça soğuk bir tavırla, biraz rahatsız olduğu yanıtını verdi. Yüzünün solgunluğu da bunu gösteriyordu zaten. Hemen ilgi dolu sorular başladı; bu da onlara başka türlü imalarda bulunmak fırsatı verdi. Mozglyakov’u doğruca Zina’dan soruyorlardı. Marya Aleksandrovna, nereye yetişeceğini bilemiyordu. Odanın her köşesinde neler döndüğünü görüyor, kimin ne söylediğini duyuyordu. Konuklar, on kişi kadar olduğu halde bütün sorularını yanıtlıyordu, kimsenin lafının altında kalmadığını söylemeye gerek yok tabii. Yalnız Zina’nın hali onu ürkütüyordu. Böyle toplantılarda her zaman yaptığı gibi, neden odasına çekilip gitmediğine şaşıyordu. Afanasi Matveyiç de genel ilgi uyandırmıştı. Mordasovlu bayanlar arasında Marya Aleksandrovna’yı iğnelemek için kocasına takılmak âdetti. Bu sefer saf, içi dışı bir Afanasi Matveyiç’ten bir şeyler öğrenmeye çalışıyorlardı. Marya Aleksandrovna, kocasının kuşatma altındaki halini merakla, kaygıyla seyrediyordu. Bütün soruları sadece bir <em>“Hımm”</em>la öyle zavallı, doğal olmayan bir yanıtlayışı vardı ki, insanı çileden çıkarmaya yeterdi.</p>
		<p>Kimseden korkmayan ve hiçbir zaman bozulmak nedir bilmeyen, pek kabadayı, gözleri fıldır fıldır dönen genç bir bayan,</p>
		<p>— Marya Aleksandrovna, Afanasi Matveyiç bizimle konuşmak istemiyor, diye bağırdı. Bayanlara karşı biraz daha nazik olmasını söylesenize!</p>
		<p>Anna Nikolayevna ve Natalya Dmitriyevna ile konuşan Marya Aleksandrovna, o yana baktı, neşeli bir gülümsemeyle,</p>
		<p>— Vallahi ne oldu bugün ona, ben de bilemiyorum, dedi, hiç konuşmuyor. Benimle bile iki çift laf etmedi. Felisata Mihaylovna’ya neden yanıt vermiyorsun <em>Athanase?</em> Neydi o sorduğunuz?</p>
		<p>Büsbütün şaşkına dönen Afanasi Matveyiç,</p>
		<p>— Ama... şey... sen demedin mi anacığım... diye mırıldandı.</p>
		<p>O anda, yanan şöminenin yanında, ellerini yeleğine sokmuş, pek hoşuna giden gösterişli bir tavırla duruyor, çayını yudumluyordu. Bayanların sorularından fena halde sıkılıyor, kız çocuğu gibi kızarıp bozarıyordu. Karısına sessizliğinin nedenini açıklamaya başlarken, kadının kızgın, öfke saçan bakışıyla karşılaşınca, korkudan neye uğradığını bilemedi. Durumunu düzeltmek, onurunu kurtarmak isteğiyle bir yudum çay daha aldı, ama çay pek sıcaktı. Boğazı müthiş yanan Afanasi Matveyiç, fincanını yere düşürdü, tıkandı, öksürmeye başladı. Öksürmesi o kadar şiddetlendi ki, odadan dışarı çıkmak zorunda kaldı; herkes haline şaşırdı. Kısacası, durum gün gibi açıktı. Marya Aleksandrovna, konuklarının her şeyden haberli olduklarını, evine en kötü niyetlerle toplandıklarını anlamıştı artık. Durum tehlikeliydi. Aklı tamam olmayan ihtiyarı, hemen orada, gözünün önünde kandırıp fikrini çelebilirlerdi. Hatta, aralarını bozarak Prens’i evinden götürebilirlerdi! Her şey beklenebilirdi. Ama kader, ona yeni bir acı hazırlamıştı. Kapı açıldı, Boroduyev’e gittiğini sandığı, o gece evinde görmeyi hiç beklemediği Pavel Aleksandroviç Mozglyakov içeri girdi. Marya Aleksandrovna, etine bir iğne batmış gibi irkildi.</p>
		<p>Mozglyakov kapıda durdu, biraz bozularak salondakileri süzdü. Yüzünden açıkça okunan heyecanına bir türlü hâkim olamıyordu.</p>
		<p>Birkaç sesin birden,</p>
		<p>— Aa, Pavel Aleksandroviç! Pavel Aleksandroviç geldi, diye bağırdığı duyuldu.</p>
		<p>— Aman Tanrım, Pavel Aleksandroviç bu! Boroduyev’e gitmemiş miydi Marya Aleksandrovna? Pavel Aleksandroviç, bize Boroduyev’e kaçtığınızı söylediler, diye cırladı Natalya Dmitriyevna.</p>
		<p>Mozglyakov, tuhaf, çarpık bir gülümsemeyle,</p>
		<p>— Kaçtım mı, diye tekrarladı. Garip bir söz. Affedersiniz, ama Natalya Dmitriyevna, ben ne kimseden kaçarım, ne de kimseyi kaçırmak isterim.</p>
		<p>Mozglyakov son sözlerini söylerken anlamlı bir bakışla Marya Aleksandrovna’yı süzdü.</p>
		<p>Marya Aleksandrovna, ürperdi. O da Mozglyakov’a dikkatli dikkatli baktı. “Bu hımbıl da mı baş kaldırıyor?” diye düşündü. “İşte bu hepsinden kötü!”</p>
		<p>Dili uzun Felisata Mihaylovna, alaylı bakışını genç adamın gözlerine dikerek,</p>
		<p>— Açıkta kaldığınız doğru mu Pavel Aleksandroviç, dedi. Tabii işinizden söz ediyorum.</p>
		<p>Mozglyakov, soğuk bir edayla,</p>
		<p>— Açıkta mı kaldım, ne münasebet, dedi. Ben başka bir görevle Petersburg’a gidiyorum.</p>
		<p>— Öyle mi? Şu halde kutlarız, diye devam etti Felisata Mihaylovna. Çünkü ille Mordasov’da kalmak için uğraştığınızı duyunca sizin adınıza üzülmüştük. Buradaki işlere güven olmaz Pavel Aleksandroviç, ummadığınız anda ayağınızın altına karpuz kabuğu koyarlar, kayıverirsiniz...</p>
		<p>— Olsa olsa il okulunda boş bir yer bulunabilir, dedi Natalya Dmitriyevna.</p>
		<p>Bu, o derece açık ve kaba bir dokundurma idi ki, Anna Nikolayevna bozuldu, zehir saçan arkadaşını ayağıyla belirsizce dürttü.</p>
		<p>— Pavel Aleksandroviç, bir öğretmen parçasının yerini almaya yanaşır mı hiç, diye ekledi Felisata Mihaylovna.</p>
		<p>Pavel Aleksandroviç söylenenlerin hiçbirine karşılık veremedi. Sırtını döndü, o anda elini uzatan Afanasi Matveyiç’le burun buruna geldi. Mozglyakov, oldukça anlamsız bir tavırla uzatılan eli almadı, Afanasi Matveyiç’in önünde alaylı bir şekilde yarı beline kadar eğildi. Sonra hışımla Zina’ya doğru gitti. Öfke dolu bakışını yüzüne dikerek,</p>
		<p>— Bütün bunlar sizin yüzünüzden, diye fısıldadı. Aptal olup olmadığımı bu gece göstereceğim size.</p>
		<p>Zina, eski nişanlısını soğuk bir bakışla yukarıdan aşağı süzdü, yüksek sesle,</p>
		<p>— Geceyi beklemeye ne gerek var; şimdiden belli, dedi.</p>
		<p>Zina’nın yüksek sesle konuşmasından bozulan Mozglyakov, hızla öbür yana döndü.</p>
		<p>Marya Aleksandrovna ona, sokularak,</p>
		<p>— Nereden geliş böyle, Boroduyev’den mi, diye sordu.</p>
		<p>— Hayır efendim, amcamdan.</p>
		<p>— Amcanızdan mı? Demek Prens’leydiniz, öyle mi?</p>
		<p>Natalya Dmitriyevna, zehirli bir bakışla Marya Aleksandrovna’yı iğneleyerek,</p>
		<p>— Demek Prens uyanmış; oysa bize hâlâ uyuduğunu söylüyorlardı...</p>
		<p>— Prens’ten yana merak buyurmayın Natalya Dmitriyevna, diye karşılık verdi Mozglyakov. Uyandı, çok şükür aklı da yerine geldi. Önce sizde, sonra burada fazla içki içirmişler ona. Zavallı neredeyse aklını kaybedecekti. Aslında kafası da pek sağlam değil ya. Bereket versin baş başa verip konuştuk, artık sağlam kafayla düşünmeye başladı. Birazdan buraya, hepinizle vedalaşıp konukseverliğiniz için teşekkürlerini sunmaya gelecek, Marya Aleksandrovna. Yarın şafakla keşişhaneye gidiyoruz. Daha sonra, bugünkü gibi bazı olaylardan korumak için onu kendi elimle Duhanovo’ya götüreceğim. O zamana kadar Moskova’dan dönecek olan Stepanida Matveyevna’ya teslim edeceğim. O da bir daha Prens’in böyle yalnız başına yolculuğa çıkmasına izin vermez; bunu ben sağlarım artık.</p>
		<p>Mozglyakov bunları söylerken öfke dolu bakışlarını Marya Aleksandrovna’dan ayırmıyordu. Kadın, şaşkınlıktan taş kesilmiş duruyordu. Üzülerek, itiraf etmek zorundayım, hikâyemizin kahramanı, hayatında belki ilk olarak korkmuştu.</p>
		<p>Natalya Dmitriyevna, Marya Aleksandrovna’ya dönerek,</p>
		<p>— Damak yarın şafakla gidiyorlar, dedi. Nasıl iş bu?</p>
		<p>Ev sahibi, ne diyeceğini bilemiyordu. Birdenbire genel dikkatler, son derece garip bir biçimde başka yana döndü. Bitişik odadan birtakım gürültüler, birisinin sert sert bağırmaları duyuldu, salona beklenmedik bir anda Sofya Petrovna Karpuhina daldı. Sofya Petrovna, Mordasov’un en garip kadınıydı. O derece garip ki, Mordasovlular bile bir zamandan beri onu evlerine almamaya başlamışlardı. Sofya Petrovna, her akşam düzenli olarak saat tam yedide, kendi söyleyişiyle, midesinin hayrına bir kahvaltı yapardı. Bu kahvaltıdan sonra daima coşkun –hatta bundan da ileri– bir hal alırdı. Marya Aleksandrovna’nın salonuna ani olarak daldığı zaman yine bu durumdaydı.</p>
		<p>Odayı çınlatarak,</p>
		<p>— Ya, demek böyleymişsiniz Marya Aleksandrovna, diye bağırdı. Bana bunu yaptınız demek! Zarar yok; korkmayın, sadece bir dakika için uğradım, oturmayacağım. Sırf, bana söylenenlerin doğru olup olmadığını anlamak için geldim. Yaa! Demek sizde balolar, ziyafetler, nişanlar gırla gider de Sofya Petrovna’ya haber veren olmaz, otursun evinde çorap örsün... öyle mi? Benden başka bütün şehri çağırmışsınız. Ama az önce, Natalya Dmitriyevna’nın evinde Prens’e yapılanı anlatmak için gelişimde, dostunuz, <em>mon ange</em>’ınızdım. Şimdi de, daha az önce alabildiğine kalayladığınız ve size kalayı basan Natalya Dmitriyevna evinizde konuk! Merak etmeyin Dmitriyevna, sizin, <em>A la santé</em>,<a class="si-noteref epub-type_noteref" href="#f63" id="ref_f63">63</a> tanesi on kopeklik çikolatanıza muhtaç değilim. Evimde âlâları var. Püff!..</p>
		<p>— Belli, dedi Natalya Dmitriyevna.</p>
		<p>Marya Aleksandrovna, öfkesinden kıpkırmızı kesildi:</p>
		<p>— Rica ederim Sofya Petrovna, ne oluyorsunuz? Kendinize gelin!</p>
		<p>Sofya Petrovna, bu beklenmedik sahneden zevk alan konukların ortasında tiz, hırçın sesiyle bağırmaya devam ediyordu:</p>
		<p>— Benim için üzülmeyin Marya Aleksandrovna, hepsini biliyorum, hepsini, hepsini öğrendim. Her şeyi öğrendim ya! Sizin Nastasya bana geldi de olanı biteni anlattı. Şu Prens bozuntusunu yakalayıp zil zurna sarhoş ettiniz, evde kalmış kızınıza evlenme önerisi yapmaya zorladınız. Şimdi de kasılıyor, kendinizi bir şey sanıyorsunuz, düşeş hazretleri!.. Püf! Merak etmeyin, ben de bugüne bugün albay karısıyım. Nişanınıza çağırmamanız vız gelir bana! Sizden daha yüksek kimselerle görüştüm. Kontes Zalihvatskaya’nın evinde yemek yedim; Başkomiser Kuroçkin beni istemişti... Davetinizi ne yapayım ben sizin, püff!..</p>
		<p>İyice köpüren Marya Aleksandrovna,</p>
		<p>— Bana bakın Sofya Petrovna, dedi. Namuslu bir eve zorbalıkla, hele <em>böyle bir halde</em> gelemezsiniz. Nutkunuzu kesip hemen burayı terk etmezseniz beni önlem almak zorunda bırakacaksınız.</p>
		<p>— Biliyorum, uşaklarınıza beni çıkarmalarını emredeceksiniz. Merak etmeyin, yolu kendim biliyorum. Hoşça kalın, kime isterseniz verin kızınızı! Siz de Natalya Dmitriyevna, benimle alay etmeye kalkmayın, çikolatanızın içine tükürmüşüm ben! Buraya davet edilmedim belki, ama prenslerin önünde kazaskaya da oynamadım... Ya siz ne gülüyorsunuz Anna Nikolayevna? Suşilov’un bir ayağı kırılmış; az önce eve götürdüler, püf!.. Siz de Felisata Mihaylovna, baldırı çıplak Matryoşka’nıza, ineğinizin Tanrı’nın günü penceremin dibinde böğürmemesi için hayvanı zamanında kapatmasını söyleyin, yoksa bacaklarını kırarım bu kızın. Hoşça kalın Marya Aleksandrovna, hoşça kalın; püf!..</p>
		<p>Sofya Petrovna, hışımla çıktı. Konuklar gülmekten katılıyordu. Marya Aleksandrovna’nın son derece şaşkın bir hali vardı.</p>
		<p>Natalya Dmitriyevna, tatlı bir sesle,</p>
		<p>— Yükünü tutmuş, dedi.</p>
		<p>— Ama ne küstahlık bu!..</p>
		<p>— <em>Quelle abominable femme!</em><a class="si-noteref epub-type_noteref" href="#f64" id="ref_f64">64</a></p>
		<p>— Çok çirkin konuşuyor.</p>
		<p>Felisata Mihaylovna, alaylı bir tavırla,</p>
		<p>— İyi, ama hangi nişandan söz ediyordu o, dedi. Kimin nişanı acaba?</p>
		<p>Marya Aleksandrovna dayanamadı artık, taştı:</p>
		<p>— Korkunç doğrusu! Bunun gibi canavarlar birtakım saçma söylentiler ortaya atarlar. Ben çevremizde böyle bayanların bulunmasına şaşmıyorum, Felisata Mihaylovna, hayır; asıl garibi, bunun gibilere ihtiyaç duyanlar, laflarına kulak asanlar, söylediklerine inananlar var.</p>
		<p>O anda bütün konuklar, birdenbire,</p>
		<p>— Prens!.. Prens geliyor!.. diye bağırdılar.</p>
		<p>— Ah Tanrım!.. <em>Ce cher prince.</em><a class="si-noteref epub-type_noteref" href="#f65" id="ref_f65">65</a></p>
		<p>Felisata Mihaylovna, yanında oturan kadına eğilerek,</p>
		<p>— Hele şükür, olanı biteni öğreniriz artık, diye fısıldadı.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f62"><a class="si-backref" href="#ref_f62">62.</a><span class="si-footnote-text"> Evet, ama şeker kızım. (Çev.)</span></div>
			<div class="si-footnote html5_aside epub-type_footnote" id="f63"><a class="si-backref" href="#ref_f63">63.</a><span class="si-footnote-text"> Afiyet olsun. (Çev.)</span></div>
			<div class="si-footnote html5_aside epub-type_footnote" id="f64"><a class="si-backref" href="#ref_f64">64.</a><span class="si-footnote-text"> Ne berbat kadın. (Çev.)</span></div>
			<div class="si-footnote html5_aside epub-type_footnote" id="f65"><a class="si-backref" href="#ref_f65">65.</a><span class="si-footnote-text"> Şu sevgili Prens. (Çev.)</span></div>
		</div>
	</div>
</body>
</html>