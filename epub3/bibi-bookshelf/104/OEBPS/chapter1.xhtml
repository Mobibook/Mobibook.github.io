<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<div class="dedication">
			<p><em>Mordasov tarihçesinden bir yaprak</em></p>
		</div>
		<h1>1</h1>
		<p>Marya Aleksandrovna Moskaleva, Mordasov’un kuşkusuz bir numaralı kadınıdır. Duruşu, başkalarına ihtiyacı olmak şöyle dursun, tam tersine, herkes ona muhtaçmış gibi bir anlam taşır. Doğrusunu isterseniz kimse sevmez onu, hatta herkes açıkça nefret eder, ama bir yandan da hepsinin ödü kopar ondan. Marya Aleksandrovna’nın istediği, siyasetine uygun düşen de budur zaten. Marya Aleksandrovna dedikoduya son derece meraklıdır; o kadar ki, gündüz bir haber duymamışsa gece gözüne uyku girmez. Ama takındığı tavırlar yüzünden, onun dünyanın değilse de, Mordasov’un başdedikoducusu olduğu kimsenin aklından geçmez. Tam tersine huzurunda sanki bütün dedikodular yok olur, dedikoducular onun karşısında, öğretmenin önünde kızarıp bozaran öğrencilere döner, sözlerini şaşırırlar; konuşma hemen daha önemli konulara aktarılır. Marya Aleksandrovna, bazı Mordasovlular hakkında öyle okkalı, kepazece şeyler bilir ki, fırsat düşse, bunu kendine özgü bir biçimde anlatsa, Mordasov, Lizbon depremine uğramışa döner. Oysa Marya Aleksandrovna’nın ağzı bu tür sırlar bakımından pek sıkıdır, olsa olsa ancak en yakın arkadaşlarına açılır... Yalnızca arada bir korkutur: “Biliyorum ha!..” gibilerden çıtlatarak korku verir. İster kadın, ister erkek olsun, karşısındakini vurup yıkmaktan çok, sürekli bir korku içinde tutmaktan hoşlanır. Zekâ, siyaset de budur zaten! Marya Aleksandrovna, eşsiz <em>comme il faut</em>’luğuyla<a class="si-noteref epub-type_noteref" href="#f1" id="ref_f1">1</a> hepimizin üstündedir; herkes onu örnek olarak görür. Bir rakibesini tek sözle serip yok etmek onun için işten değildir, bunu hep bilir. Üstelik, söylediğinin farkında değilmiş gibi bir tavır da takınır. Böyle bir özelliğin seçkin çevrelere özgü olduğu herkesçe bilinir. Kısacası, bu davranışlarıyla Marya Aleksandrovna, <em>Pinetti’</em>yi<a class="si-noteref epub-type_noteref" href="#f2" id="ref_f2">2</a> bile bastırır. Nüfuzlu ahbapları pek çoktur. Mordasov’a kim geldiyse gösterdiği konukseverliğe hayran olmuş, sonraları onunla uzun zaman mektuplaşmışlardı. Hatta birisi ona şiirler de yazmıştı. Marya Aleksandrovna bunları övünerek sağa sola gösteriyordu. Mordasov’a uğrayan bir edebiyatçı ona uzun bir hikâye adamış, evindeki bir toplantıda okuyarak son derece iyi bir izlenim uyandırmıştı. İlimizin topraklarında bulunan boynuzlu bir solucanı incelemek için ta Karlsruhe’den gelen ve bu solucan hakkında <em>in-quarto</em><a class="si-noteref epub-type_noteref" href="#f3" id="ref_f3">3</a> dört ciltlik kitap yazan bir Alman bilgini, Marya Aleksandrovna’nın konukseverliği ve nezaketinin öylesine etkisinde kalmıştı ki, hâlâ Karlsruhe’den çok saygılı ve ahlakî bir mektuplaşmaya devam etmektedir. Marya Aleksandrovna’yı bazı bakımlardan Napoléon’a benzetenler oluyor. Tabii bunu daha çok alay etmek amacıyla düşmanları yapmaktadır. Ama ben yapacağım kıyaslamanın bütün tuhaflığını kabul etmekle birlikte şöyle safça bir soru sormaktan kendimi alamayacağım: Napoléon’un alabildiğine yükseldikten sonra başının neden döndüğünü söyler misiniz bana?.. Hanedanı tutanlara göre, kral soyundan olmayan Napoléon bir <em>gentilhomme</em> bile değildi. Bu yüzden çıktığı yükseklikten ürkmüş, kendisine asıl yakışan yer ve mevkii hatırlamıştı. Bu varsayım belki de eski Fransız saraylarının parlak nüktelerinden biridir, ama ben, haddim olmayarak şunu soracağım: Acaba neden Marya Aleksandrovna’nın hiçbir zaman, hiçbir durumda başı dönmez, kendisi sonuna kadar Mordasov’un bir numaralı hanımefendisi kalır? Zaman zaman, “Bakalım, şimdi bu güç durumda ne yapacak bizim Marya Aleksandrovna?” diyenler olmuştur. Oysa güç durumlar gelip geçer, Marya Aleksandrovna’nın kılı bile kıpırdamaz... Her şey eskisi gibi, belki eskisinden de iyi gider. Örneğin, Marya Aleksandrovna’nın kocasının kıt aklı ve yeteneksizliği yüzünden gelen müfettişi kızdırıp işinden olduğu herkesin hatırındadır. Marya Aleksandrovna’nın sarsılarak küçüleceğini, yalvarıp yakarmaya başlayacağını, kısacası bundan sonra yelkenleri suya indireceğini sananlar olmuştur. Oralı bile olmadı. Alttan almakla eline bir şey geçmeyeceğini anlamış, ne yapıp edip çevresinde saygınlığını kaybetmemişti. Böylece evi hâlâ Mordasov’un birinci evi sayılmakta devam ediyor. Gerçi dost görünen, aslında Marya Aleksandrovna’nın azılı düşmanı olan savcının karısı Anna Nikolayevna Antipova, o sıralar zafer borusu çalmaya başlamıştı. Ama Marya Aleksandrovna’yı bozguna uğratmak kolay iş değildir. Bu olay onun ne derece kökleşmiş olduğunu bir kere daha gösterdi.</p>
		<p>Adını andığımız için Marya Aleksandrovna’nın kocası Afanasi Matveyiç hakkında da birkaç söz söylemek yerinde olacak. Afanasi Matveyiç oldukça kerli ferli görünüşlü, ahlakça da oldukça tutarlı bir adamdı. Gelgelelim, tehlikeli durumlarda apışıp kalmak huyu vardı. Ama isim günü toplantılarında beyaz kravatıyla pek heybetli görünürdü. Yazık ki, ağzını açar açmaz heybeti de sönüverirdi. O konuşunca, bağışlayın, ama kulakları tıkayıp kaçmaktan başka çare yoktu. Anlayacağınız, adamcağız Marya Aleksandrovna’nın hiç mi hiç dengi değildi; herkes bu görüşteydi. Karısının böyle işlerdeki dehası sayesinde mevkiinde tutunabiliyordu. Bence, Afanasi Matveyiç, bostan korkuluğu olmaktan başka işe yarayacak adam değildi; ancak o işte yurttaşlarına gerçekten yararlı olabilirdi. Bunun için Marya Aleksandrovna’nın, kocasını Mordasov’dan 3 verst<a class="si-noteref epub-type_noteref" href="#f4" id="ref_f4">4</a> ötedeki köylerine yollaması pek yerinde bir hareket oldu. Sırası gelmişken, bu yüz yirmi nüfuslu köyün, Marya Aleksandrovna’nın aile soyluluğunu koruyan biricik servet ve gelir kaynağı olduğunu söylemeliyiz. Afanasi Matveyiç’i yanında tutmasının nedeni, bir yandan çalıştığı yerden aldığı aylık, bir yandan da başka türlü kazançlardı... Bunlar ortadan kalkınca adamcağızın değeri sıfıra düştü, ıskartaya çıkarıldı. Marya Aleksandrovna’nın doğru görüşlülüğü ve tavırlarındaki kesinlik herkesçe takdir edildi.</p>
		<p>Köyde Afanasi Matveyiç’in rahatı pek yerinde... Bir kere uğramıştım ona, yanında tam bir saat kalarak hoş vakit geçirdim. Beyaz kravatlarından birini çıkarıp öbürünü takıyor, ayakkabılarını parlatıyor... Bu işi yapmak zorunda olduğundan değil, sırf sevdiği için yapıyor; ayakkabısının pırıl pırıl olmasına bayılıyor. Günde üç kere çay içmek, sık sık hamama gitmek de zevkleri arasında – doğrusu hayatından hoşnut.</p>
		<p>Siz, Marya Aleksandrovna ile Afanasi Matveyiç’ in biricik kızları Zinaida Afanasyevna’ya ait bir buçuk yıl önceki çirkin olayı hatırlar mısınız? Zinaida, anlatılmaz derecede güzel, örnek terbiye görmüş bir kızdır. Buna karşın yirmi üç yaşında hâlâ bekârdır. Zina’nın bu zamana kadar kocasız kalmasının nedenlerinden biri, bir buçuk yıl önce ilimizde değersiz bir öğretmenle arasında geçenlerle ilgili oldukça karışık söylentilerdi; bu söylentiler şu âna kadar da kesilmedi. Hâlâ Zina’nın yazdığı bir aşk mektubundan, mektubun Mordasov’da şunun bunun elinde gezdiğinden söz edilir. Fakat söylesenize: Mektubu gözüyle gören oldu mu? Elden ele gezmiş de sonra ne olmuş bu mektuba? Hakkında herkes bir şeyler duymuş, ama gören yok... Daha doğrusu ben, bu mektubu gören tek bir kişiye rastlamadım. Ama Marya Aleksandrovna’ya bu konudan söz açacak olsanız, açıkça anlamazlıktan gelir. Şimdi, bunun gerçekten olduğunu, yani Zina’nın o mektubu yazdığını varsayalım; (tahminime göre bu yüzde yüz olmuştu ya...) Marya Aleksandrovna’nın bu konudaki becerikliliği övgüye değmez mi? Böyle uygunsuz, rezilce bir olayı ne ustalıkla örtbas etti, ortadan siliverdi! Ne bir iz, ne bir kalıntı... Bütün alçakça iftiralara sırt çeviriyor artık. Oysa biricik kızının şerefini korumak için o zamanlar nasıl çırpındığını bir Tanrı bilir.</p>
		<p>Zina’nın evlenmeyişine bir de şu bakımdan şaşmamalı: Mordasov’da ona göre koca var mıydı? Zina ancak serveti yerinde, muhteşem bir prense varabilir. Onun gibi güzeller güzeline ancak bu yaraşır. Yalnız dehşetli mağrur, hem de haddinden fazla mağrurdur. Bazılarının dediklerine göre, Mozglyakov adında biri istemiş onu, ama bu evlenmeye olacak gözüyle bakan yok. Mozglyakov genç, yakışıklı, şık bir delikanlı; yüz elli nüfuslu, ipoteksiz bir köyü var, kendisi Petersburglu... Ama başında kavak yelleri esiyor; uçarı, birtakım yeni fikirlere saplanmış zevzeğin biri! Zaten yüz elli can pek de çok sayılmaz; üstelik araya yeni fikirler de karışınca... Yaa, olacak iş değil bu evlenme!</p>
		<p>Lütufkâr okuyucunun buraya kadar okuduklarını aşağı yukarı beş ay önce duygulu bir zamanımda yazmıştım. Burada Marya Aleksandrovna’ya biraz zaafım olduğunu da açıklamalıyım. Bu muhteşem hanımefendiye bir övgü yazısı kaleme almak istiyordum zaten. Bunu eskinin, o eşsiz, ama Tanrı’ya şükür bir daha geri gelmeyecek zamanlarının <em>Kuzey Arı</em>’sıyla çağdaş dergileri örnek alarak, kıvrak bir üslûpla mektup biçiminde yazacaktım. Ama tek bir mektup yazacak arkadaşım olmadığı için, üstelik edebiyat konusunda aşırı ödlekliğim yüzünden, yazılarım bir kalem denemesi, hoşça geçen bir zamanın anıları olmaktan öteye geçmedi; masamda kaldıkça kaldı... Üzerinden beş ay geçti. O aralık Mordasov’da pek garip bir olay oldu: Günlerden bir gün, sabahın erken saatlerinde şehrimize Prens K. geldi ve doğruca Marya Aleksandrovna’nın evine indi. Bu ziyaretin sonuçları saymakla bitmez. Prens, Mordasov’da yalnızca üç gün kaldı, ama bu üç gün pek meşum, unutulmaz anılar bıraktı ardında... Bir şey daha söyleyeyim: Prens’in gelişi şehrimizde bir çeşit devrim yarattı. Hikâyesi haklı olarak Mordasov tarihinin en önemli yapraklarından birini oluşturur. Ben de kısa bir duraksamadan sonra bu yaprağı, edebî bir biçim vererek sayın okurların yargılarına sunmak üzere yayınlamaya karar verdim.</p>
		<p>Anlatacaklarım, Marya Aleksandrovna ile evinin Mordasov’daki yükselişi, şöhreti ve dört başı mamur düşünüşünün ayrıntılı, dikkate değer hikâyesidir. Bir yazar için değerli, çekici bir konu doğrusu. Kuşkusuz, ilkin Prens K.’nin şehrimize gelişinin, Marya Aleksandrovna’nın evinde konuk kalmasının ne özelliği olduğunu açıklamamız gerekir. Bunun için Prens K. hakkında da birkaç söz söylemeliyiz. İşe bundan başlayacağım, çünkü bu kişinin özgeçmişi, hikâyemizin devamı için kaçınılmazdır. Başlıyorum.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f1"><a class="si-backref" href="#ref_f1">1.</a><span class="si-footnote-text"> Kusursuz bir hal ve duruş. (Çev.)</span></div>
			<div class="si-footnote html5_aside epub-type_footnote" id="f2"><a class="si-backref" href="#ref_f2">2.</a><span class="si-footnote-text"> Zamanın İtalyan hokkabazı. (Çev.)</span></div>
			<div class="si-footnote html5_aside epub-type_footnote" id="f3"><a class="si-backref" href="#ref_f3">3.</a><span class="si-footnote-text"> Forması, dörde katlanarak 8 sayfadan oluşan kitap. (Çev.)</span></div>
			<div class="si-footnote html5_aside epub-type_footnote" id="f4"><a class="si-backref" href="#ref_f4">4.</a><span class="si-footnote-text"> <em>Bir verst:</em> 1067 metredir. (Çev.)</span></div>
		</div>
	</div>
</body>
</html>