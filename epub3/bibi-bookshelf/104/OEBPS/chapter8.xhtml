<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>8</h1>
		<p>Konuşmaya en zararsız konudan başlamak isteyen Marya Aleksandrovna, hazırladığı savaş alanını iştahlı bir bakışla süzerek,</p>
		<p>— Natalya Dmitriyevna’nın evinde çok eğlendiniz mi Prens, diye sordu. Kalbi heyecan ve sabırsızlıktan kopacak gibi atıyordu.</p>
		<p>Prens’i yemekten sonra sabahki “salon”a geçirmişlerdi. Marya Aleksandrovna’nın bütün önemli toplantıları bu salonda olurdu. Bu odayla övünüyordu.</p>
		<p>İhtiyarcık, altı kadehten sonra iyice gevşemişti, ayakta duramıyordu. İçki çenesine vurmuştu. Durmadan gevezelik ediyordu. Gitgide büsbütün susmaz oldu. Marya Aleksandrovna, konuğunun kısa zaman sonra ağırlaşıp uyumak ihtiyacı duyacağını anlıyordu. Fırsatı kaçırmamalıydı. Savaş alanını gözden geçirdikten sonra, sulu ihtiyarın Zina’ya attığı bakışlarda özel bir ilgi sezdi, ana yüreği sevinçle titredi.</p>
		<p>— E-vet, fev-ka-la-de eğ-len-dik; diye karşılık verdi Prens. Natalya Dmitriyevna da eşi bu-lun-maz bir kadın, biliyor musunuz, eşi bu-lun-maz bir kadın!</p>
		<p>Marya Aleksandrovna, o anda kendini büyük planlarına tamamen verdiği halde rakibesinin bu derece övülmesine dayanamadı. Gözleri alevlendi,</p>
		<p>— Rica ederim Prens, Nastasya Dmitriyevna’yı bu derece övmenize ne demeli bilmem! Şu halde siz buranın insanlarını hiç tanımıyorsunuz: hep gösteriş; erdemleri de, yüce duyguları da hep komedi, yaldız... Bu yaldızı kaldırın, çiçekliğin altında cehennem, bir eşekarısı yuvası bulacaksınız. Bunlar sizi paramparça eder, kemiklerinizi bile bırakmazlar!</p>
		<p>— Ne diyorsunuz, diye bağırdı Prens. Hayret!</p>
		<p>— Yemin ederim öyle. Ah <em>mon prince</em>!<a class="si-noteref epub-type_noteref" href="#f44" id="ref_f44">44</a> Bana bak Zina, Prens’e Natalya’nın o geçen haftaki gülünç, çirkin olayını yüzde yüz anlatmalıyım; hatırladın, değil mi?.. Evet Prens, bu kadar hayranlık gösterdiğiniz, eşi bulunmaz Natalya Dmitriyevna’nızdan söz ediyorum. Yemin ederim, dedikoducu değilim ben. Ama bunu sırf sizi güldürmek, aynı zamanda buradaki insanların canlı bir örneğini sanki dürbünle bakar gibi gözünüzün önüne sermek için anlatmak istiyorum. Bu Natalya Dmitriyevna iki hafta önce bana geldi. Kahve ikram ettik. Bir aralık bir şey için dışarı çıktım. Gümüş şekerliğimin içinde ne kadar şeker olduğunu çok iyi hatırlıyorum, ağzına kadar doluydu. Dönüşümde baktım, şekerliğin dibinde üç parça şeker kalmış. Odada Natalya Dmitriyevna’dan başka kimse yoktu. Ne dersiniz buna! Kâgir bir evi, hesapsız parası var... Gülünç, komik bir olay, ama buradaki bu insanların soyluluğu hakkında size iyi bir fikir verir.</p>
		<p>— Ne di-yor-su-nuz?.. Prens gerçekten şaşkınlık içindeydi. –Bu ne a-nor-mal açgözlülük. Tek başına nasıl yemiş o şekerleri?</p>
		<p>— Evet; işte size <em>eşi olmayan</em> kadın, Prens! Bu kepazece olayı nasıl buldunuz? Böyle çirkin bir harekete karar versem o anda ölürdüm ben!</p>
		<p>— Öyle ya, öyle ya... Yalnız bilir misiniz, öyle <em>belle femme</em><a class="si-noteref epub-type_noteref" href="#f45" id="ref_f45">45</a> ki...</p>
		<p>— Kim, Natalya Dmitriyevna mı?.. İnsaf Prens, kadın değil, fıçı! Yoo Prens, doğrusu zevkinizden kuşkulanmaya başlayacağım.</p>
		<p>— Duba ya, öyle ya... Yalnız ne beden var kadında!.. Şey, oy-na-yan kızcağızın bedeni de...</p>
		<p>— Ne, Soneçka mı? Ama o daha çocuk, Prens! Henüz on dördünde...</p>
		<p>— Öyle ya... Yalnız, bilir misiniz, şey... pek kıvrak... hem onun bedeni de... ge-li-şi-yor yani... Pek cici bir kız. Öbürü de, onunla birlikte dans eden... o da ge-li-şi-yor...</p>
		<p>— Öksüz bir kızcağız; sık sık odalarına alırlar onu.</p>
		<p>— Ök-süz mü? Gerçekten pek kirli bir şey, ellerini yıkasaydı bari... Ama yine de çe-ki-ci bir kızcağız!</p>
		<p>Prens, hem konuşuyor hem artan bir tutkuyla saplı gözlüğüyle Zina’yı süzüyordu. Keyfinden eriyecek gibiydi.</p>
		<p>— <em>Mais quelle charmante personne,</em><a class="si-noteref epub-type_noteref" href="#f46" id="ref_f46">46</a> diye mırıldanıp duruyordu.</p>
		<p>— Bize bir şey çalsana Zina, ya da şarkı söyle daha iyi. Öyle güzel sesi var ki, Prens! Tam artist doğrusu, tam artist!</p>
		<p>Zina, zavallı ihtiyarı ürperten, kendine özgü ağır, uyumlu yürüyüşüyle piyanoya giderken Marya Aleksandrovna devam etti:</p>
		<p>— Nasıl bir evlat olduğunu bilseniz, Prens! Sevmeyi tam anlamıyla bilir. Bana karşı son derece şefkatli... Çok duygulu bir kalbi var!</p>
		<p>— Öyle ya... duygular... diye yutkunarak sözünü kesti Prens. Ben, bilir misiniz, güzellik bakımından onunla kıyaslanabilecek tek bir kadın gördüm hayatımda: ölen Kontas Nainskaya... otuz yıl önce öl-müş-tü. En-fes bir kadındı, ben-zer-siz bir güzelliği vardı; sonunda aşçısıyla evlendi.</p>
		<p>— Aşçısıyla mı, Prens?</p>
		<p>— Öyle ya, aşçısıyla... bir Fransız’la, Kontes ona Av-ru-pa-da bir de kont unvanı sağladı. Yakışıklı adamdı, çok da okumuştu, ufacık bıyıkları vardı.</p>
		<p>— Peki, şey... Nasıl geçinirlerdi?</p>
		<p>— A, çok iyi! Hoş, az zaman sonra ayrıldılar ya... Adam onu soyup sırra kadem bastı. Bir salça yüzünden mi ne kavga etmişler...</p>
		<p>— Ne çalayım anne, diye sordu Zina.</p>
		<p>— Bir şarkı söyle Zina, daha iyi. Sesi çok güzeldir Prens! Müzik sever misiniz?</p>
		<p>— A, çok severim, çok! <em>Charmant, charmant!</em><a class="si-noteref epub-type_noteref" href="#f47" id="ref_f47">47</a> Mü-zi-ği çok severim. Avrupa’da Beethoven’la tanışmıştım.</p>
		<p>— Beethoven’la mı?</p>
		<p>Marya Aleksandrovna, taşkın bir haykanlıkla,</p>
		<p>— Beethoven’la tanışıyormuş, duydun mu Zina, diye bağırdı. Ne diyorsunuz, Prens! Beethoven’la ha!..</p>
		<p>— Ya... iyi arkadaştık. Herifin burnu enfiyeden çıkmazdı. Pek komikti!</p>
		<p>— Kim, Beethoven mı?..</p>
		<p>— Beethoven ya... Ama belki Beethoven değil de başka bir Alman’dı. Öyle çok Alman vardır ki orada... Biraz ka-rış-tı-rı-yo-rum galiba...</p>
		<p>Zina bu kez,</p>
		<p>— Neyi söyleyeyim anne, diye sordu.</p>
		<p>— Ah Zina, şu, şövalyelere ait bir şarkın var ya: şato sahibi bir kadınla trubadur’dan söz eden şarkı... Onu söyle. Ah Prens! Şövalyelere ait her şeyi öyle severim ki! Hele şatoları, şatoları!.. Ortaçağ hayatı... Trubadurlar, çığırtkanlar, turnuvalar... Piyanoyu ben çalayım Zina. Siz daha yakına geçin Prens. Ah şu şatolar, şatolar!..</p>
		<p>— Öyle ya... şatolar... Ben de şatoları severim.</p>
		<p>Prens, tek gözünü Zina’ya dikmiş, coşkun bir tavırla bir şeyler mırıldanıyordu. Sonra, birdenbire,</p>
		<p>— Aman... Tanrım! Bu şarkı... Bu şarkıyı biliyorum ben, diye bağırdı. Çok eskiden duymuştum onu... Birşeyler ha-tır-la-tı-yor bana... Ah Tanrım!..</p>
		<p>Zina, şarkıyı okumaya başlarken, Prens’in halini anlatamayacağım. Bir zamanlar çok moda olan eski bir Fransız şarkısıydı bu. Zina son derece güzel söylüyordu. Temiz, güçlü kontralto sesi, insanın içine işliyordu. Güzel yüzü, derin gözleri; notayı çevirirken güzelliği beliren sanki ünlü bir heykeltıraşın yonttuğu ince parmaklar; gür, siyah, pırıl pırıl saçları, inip kalkan göğsü, mağrur, muhteşem bedeni; bütün bunlar zavallı ihtiyarı bir anda büyüledi. Zina okuduğu sürece gözlerini ondan ayıramıyor, heyecandan neredeyse tıkanıyordu. Şampanya ile, müzikle canlanmış, anılarıyla coşmuş yaşlı kalbi nicedir ilk olarak hızlı hızlı çarpıyordu. Zina’nın önünde diz çökmeye hazırdı; şarkı bitince ağlamaklı oldu.</p>
		<p>Genç kızın parmaklarını öperken,</p>
		<p>— <em>Vous me ravissez, ma charmante enfant,</em><a class="si-noteref epub-type_noteref" href="#f48" id="ref_f48">48</a> diye bağırdı. Şimdi, ancak şimdi hatırladım... Ah... ah... ah... <em>ma charmante enfat!</em>..<a class="si-noteref epub-type_noteref" href="#f49" id="ref_f49">49</a></p>
		<p>Prens, sözünü bitiremedi.</p>
		<p>Marya Aleksandrovna harekete geçmek zamanı geldiğini hissetti. Duygulu bir sesle,</p>
		<p>— Neden kendinizi mahvediyorsunuz, Prens, diye başladı. Sizde bunca duygu, yaşama gücü, ruh zenginliği varken ömrünüzün sonuna kadar ıssızlığa çekilmek!.. İnsanlardan, dostlardan kaçmak! Affedilir gibi değil. Yanlışınızı düzeltin Prens! Hayata, deyim yerindeyse, daha dik bakışlarla bakın. Kalbinizin derinindeki eski anıları diriltin –tatlı, parlak gençliğinizin, mutlu, kaygısız günlerin anılarını– canlandırın. Tekrar topluma dönün, insanlara karışın. Avrupa’ya, İtalya’ya, İspanya’ya gidin Prens; evet, İspanya’ya gidin. Bir yol gösterene, sizi seven, sayan, sizi anlayan bir kalbe ihtiyacınız var. Dostlarınız yok değil ya! Çağırın, seslenin; koşa koşa geleceklerdir. Çağrınıza herkesten önce ben, her şeyi yüzüstü bırakarak koşarım. Arkadaşlığımızı unutmadım Prens; kocamı bırakır, peşinizden gelirim... Hatta daha genç, kızım gibi güzel, kusursuz bir taze olsaydım, hayat arkadaşınız, eşiniz, karınız olurdum, bunu isteseydiniz eğer!..</p>
		<p>Mendiline sümküren Prens,</p>
		<p>— Vaktiyle sizin de <em>une charmante personne</em><a class="si-noteref epub-type_noteref" href="#f50" id="ref_f50">50</a> olduğunuza eminim, diye geveledi. Gözleri yaşlıydı.</p>
		<p>Marya Aleksandrovna, derin bir duyguyla,</p>
		<p>— Artık çocuklarımız için yaşıyoruz Prens, dedi. Benim de bir koruyucu meleğim var. İşte kızım; düşüncelerimin, kalbimin arkadaşı... Benden ayrılmamak için şimdiye kadar tam yedi evlenme önerisini reddetti.</p>
		<p>— Beni Av-ru-pa-ya götüreceğiniz zaman o da gelir değil mi?.. O halde mutlaka gideceğim, diye bağırdı Prens. (Yine heyecanlanmıştı.) Mut-la-ka gideceğim! Ah bir u-mu-dum olsa... Ah <em>ma charmante enfant!</em></p>
		<p>Prens yeniden Zina’nın ellerini öpmeye başladı. Neredeyse diz çökmek üzereydi.</p>
		<p>Marya Aleksandrovna, yeniden dillendi:</p>
		<p>— Aman Prens, sizin için umudun sözü mü  olur, diye atıldı. Pek tuhafsınız. Yoksa kendinizi kadınların ilgisine değer bulmuyor musunuz? Güzellik gençlikte değil ki. Unutmayın ki siz, soyluluğun son örneklerindensiniz. Siz en ince, şövalyelere özgü duygu ve davranışların temsilcisisiniz. Genç Maria, ihtiyar Mazepa’yı sevmemiş miydi?..<a class="si-noteref epub-type_noteref" href="#f51" id="ref_f51">51</a> Vaktiyle okumuştum: Lozen; –hangisi olduğunu unutmuştum – Fransız Kralı Louis’nin sarayındaki cazibeli Marki Lozen– oldukça yaşlı, artık ihtiyar sayılacağı bir çağında sarayın en namlı dilberlerinden birinin kalbini kazanmıştı. Sonra, ihtiyar olduğunuzu kim söyledi size? Kim aklınıza koydu bunu? Sizin gibi insanlar ihtiyarlar mı hiç! Sizdeki duygu, düşünce, neşe, söz inceliği, yaşama gücü ve incelik zenginliğiyle buna imkân mı var! Avrupa’ya, oradaki içmelere gidin; genç, benim Zina gibi güzel –tabii onu kastetmiyorum, örnek olarak söylüyorum– karınızla bir görünün, göreceksiniz ne şaşırtıcı bir etki uyandıracaksınız! Siz, soylular kesiminin son temsilcisi; o, güzeller güzeli! Kolunuzda gururla gezdiriyorsunuz onu... O parlak bir ortamda şarkı söylüyor, siz ince nüktelerinizle ortalığı büyülüyorsunuz; bütün içme halkı sizi görmeye koşuyor... Bütün Avrupa sizden söz edecek; içmede ne kadar gazete varsa hep size ait yazılarla dolup taşacak... Ah Prens, Prens! bir de umuttan yana kuşku duyuyorsunuz.</p>
		<p>— Gazeteler... öyle ya, öyle ya... yazılar... diye mırıldanıyordu Prens. Marya Aleksandrovna’nın gevezeliğinin yarısını anlamıyor, gitgide daha çok gevşiyordu.</p>
		<p>— Evet, öyle... Yav-rum, yorulmadınızsa, az önce söylediğiniz şarkıyı tekrarlayın ne olur!..</p>
		<p>— A, Prens! Zina’nın bundan çok daha güzel şarkıları var... <em>L’hirondelle</em>’i<a class="si-noteref epub-type_noteref" href="#f52" id="ref_f52">52</a> hatırlıyor musunuz? Dinlemiştiniz herhalde.</p>
		<p>— Evet, hatırlıyorum... daha doğrusu unuttum. Yok yok, o eski, az önce söylediğiniz şar-kı-yı is-te-rim! <em>L’ hirondelle</em>’i istemiyorum, o şarkıyı istiyorum!</p>
		<p>Prens, çocuk gibi yalvarıyordu.</p>
		<p>Zina, isteğini yerine getirdi. Prens kendini tutamadı, önünde diz çöktü. Ağlıyordu. İhtiyarlıktan ve heyecandan titreyen bir sesle:</p>
		<p>— <em>O, ma belle châtelaine!</em><a class="si-noteref epub-type_noteref" href="#f53" id="ref_f53">53</a> diye bağırıyordu. <em>O, ma belle châtelaine,</em> sevgili yavrum! Bana ne çok şey ha-tır-lat-tı-nız... çoktan olup bitmiş şeyler... O sıralar, her şeyi çok daha iyi görürdüm... O zaman vikontesle düetler söylerdik... Bu şarkıyı da... Ama şimdi, şimdi ne olacak?..</p>
		<p>Prens bu sözleri tıkanarak, boğularak söyledi. Dili belli olacak kadar peltekleşmişti. Bazı sözcükleri hiç anlaşılmıyordu. Yalnız her halinden son derece duygulandığı belliydi. Marya Aleksandrovna hemen ateşi körükledi:</p>
		<p>— Aman Prens, sakın kızıma âşık olmayasınız, dedi; durumun ne derece nazik olduğunu hissetmişti.</p>
		<p>Prens’in yanıtı umduğundan da parlaktı. İhtiyarcık birdenbire canlandı, hep dizüstü durarak, heyecanından zangır zangır titreyerek,</p>
		<p>— Delicesine âşığım, diye bağırdı. Uğruna hayatımı fedaya hazırım. Ah, bir umudum olsa... kalbimi ona vermeyi önerebilsem!.. Bana her gün şar-kı-lar söy-ler-di, ben de yüzüne bakar, baktıkça bakardım... Ah Tanrım!</p>
		<p>— Prens, Prens! Kızıma evlenme öneriyorsunuz. Kızımı, Zina’mı, sevgili meleğim Zina’mı elimden almak istiyorsunuz?.. Yoo, bırakmam seni Zina, bırakmam! Kollarımdan, annenin kollarından zor alırlar seni!</p>
		<p>Marya Aleksandrovna, kızının kollarına atıldı, olanca gücüyle kucakladı onu. Taşkınlığında biraz fazla ileri gidiyordu. Zina bunu bütün varlığıyla hissediyor, komediyi sonsuz bir tiksintiyle seyrediyordu. Yine de ses çıkarmıyordu. Marya Aleksandrovna’nın da istediği buydu zaten, alabildiğine coşmuştu:</p>
		<p>— Annesinden ayrılmamak için dokuz kişiyi geri çevirdi, diye bağırıyordu. Ama bu kez ayrılacağımızı kalbim söylüyor bana. Daha az önce size nasıl baktığının farkındaydım... Soyluluğunuzla, kibarlığınızla etkilediniz onu Prens! Ah, ayıracaksınız bizi, bunu hissediyorum...</p>
		<p>Hâlâ gazal yaprağı gibi titreyen Prens,</p>
		<p>— Ta... ta-pı-yo-rum... diye geveledi.</p>
		<p>— Demek anneni bırakıyorsun Zina?..</p>
		<p>Marya Aleksandrovna bir daha kızının boynuna atıldı. Zina, ona pek ağır gelen sahneye bir an önce son vermek istiyordu. Güzel elini sessizce Prens’e uzattı, hatta kendi kendini gülümsemeye zorladı. Prens huşu ile kızın elini aldı, öpmeye başladı. Coşkun bir sevinç içinde, tıkanarak,</p>
		<p>— An-cak yaşamaya baş-lı-yo-rum, diye kekeliyordu.</p>
		<p>Marya Aleksandrovna, duygulu bir sesle,</p>
		<p>— Zina dedi; bu adama bak! Bu, tanıdığım insanların en namuslusu, en soylusudur. Bu adam bir ortaçağ şövalyesi... Kızım bunu zaten biliyor Prens, ne yazık ki, hepsini biliyor!.. Aah, neden geldiniz siz buraya!.. Biricik varlığımı, meleğimi size veriyorum Prens! Koruyun onu. Size yalvaran, bir annedir; hangi ana bu acılarım için ayıplar beni?</p>
		<p>— Yeter artık anne... diye fısıldadı Zina.</p>
		<p>— Onu hakaretlerden koruyacaksınız, değil mi Prens? Zina’mı aşağılamaya kalkan her iftiracının, her küstahın önünde kılıcınız parlayacak, değil mi?</p>
		<p>— Anne yeter, yoksa ben...</p>
		<p>— Parlayacak ya... Ancak yaşamaya başlıyorum... diye geveliyordu Prens. Hemen, şu da-ki-ka-da düğünümüz olsun... öyle istiyorum! Du-ha-no-vo-ya bir adam da göndermek istiyorum. El-mas-la-rım orada. Ayaklarının dibine sereceğim onları...</p>
		<p>— Şu ateşe, şu heyecana bakın! Bir de toplumdan kaçarak diri diri gömülmeye kalkışıyorsunuz; nasıl yaptınız bunu Prens? Binlerce kez tekrarlayacağım bunu! Hele o cehennemliği hatırladıkça...</p>
		<p>Prens, duygulanmış, ağlamaklı bir halle,</p>
		<p>— Ne ya-pa-yım, çok kor-ku-yor-dum!.. Beni tı-mar-ha-ne-ye sokacaklardı... Korktum... diye mı-rıldanıyordu.</p>
		<p>— Tımarhaneye mi? Vay canavarlar! Ne vicdansız insanlar var! Alçaklık bu! Evet, bunu ben de duydum Prens, ama bu saçmalıktan başka bir şey değil. Niçin, ne yaptınız siz?</p>
		<p>İhtiyarcık, halsiz halsiz koltuğa çöktü.</p>
		<p>— Niçin olduğunu ben de bilmiyorum, dedi. Bir ba-lo-ya gitmiştim, biliyor musunuz, orada bir hi-kâ-ye anlattım; be-ğen-me-miş-ler... Sorun oldu...</p>
		<p>— Bu kadarcık mı?</p>
		<p>— Yo, bu kadar değil. Ondan sonra Prens Pyotr Dementyiç’le kâ-ğıt oy-na-dık; altısız kalmıştım. İki pa-paz-la üç kı-zım vardı... Hayır!.. Daha doğrusu üç kızla iki papaz... değil, bir pa-paz! Ondan sonra kızlar da...</p>
		<p>— Bunun, sırf bunun için ha!.. Ama bu bir canavarlık doğrusu. Ağlıyorsunuz Prens? Yo, bundan sonra böyle şey olamaz, Zina’yı bırakmayacağım için yanınızda ben de bulunacağım Prens; bakalım, ağız açmaya cesaret edebilirler mi! Hem evlenmeniz onları şaşkınlığa uğratacak. Utandıracak. Güçlü olduğunuzu... yani, böyle güzel kızın, bir deliyle evlenmeyeceğini anlayacaklar. Siz de yüzlerine başınız dimdik bakabileceksiniz.</p>
		<p>Prens,</p>
		<p>— Öyle ya, yüz-le-ri-ne bakacağım... diye mırıldandı, gözlerini kapadı.</p>
		<p>“Tamam, oldu...” diye düşündü Marya Aleksandrovna. “Boşuna nefes tüketmeyeyim bari...” Anne şefkatiyle Prens’e eğilerek,</p>
		<p>— Prens, çok heyecanlısınız, dedi. Biraz yatışmanız, dinlenmeniz gerekiyor.</p>
		<p>— Öyle ya, biraz u-zan-mak is-ter-dim.</p>
		<p>— Tabii, tabii. Üzülmeyin Prens. Ah bu heyecan yok mu... Durun, sizi odanıza götüreyim. Gerekirse kendim yatırırım sizi. Bu portreye neden böyle bakıyorsunuz? Annemin portresi bu; kadın değil, bir melekti, Prens! Ah, neden şu anda aramızda değil! Bir azizeydi o, Prens, bir azizeydi. Başka türlü söz edemem ondan...</p>
		<p>— Bir a-zi-ze mi? <em>C’est joli...</em><a class="si-noteref epub-type_noteref" href="#f54" id="ref_f54">54</a> Benim de annem vardı... <em>princesse...</em> inanır mısınız, son de-re-ce şiş-man bir kadındı... Şey, başka bir şey söyleyecektim... Halsizleştim biraz... <em>Adieu, ma chère enfant!</em> Büyük bir se-vinç-le... bugün, yarın... Eh, hep-si bir! <em>Au revoir, au revoir!</em></p>
		<p>Prens, eliyle selam yollamak istedi, ama ayağı kaydı, az kalsın eşikte yere kapaklanıyordu.</p>
		<p>— Dikkat edin Prens! Koluma girin, diye bağırdı Marya Aleksandrovna.</p>
		<p>İhtiyar, çıkarken,</p>
		<p>— <em>Charmant, charmant!..</em> Ancak şimdi yaşamaya baş-lı-yo-rum... diye mırıldanıp duruyordu.</p>
		<p>Zina, yalnız kaldı. İçinde anlatılmaz bir ağırlık vardı. Bulantı veren bir tiksinti duyuyordu. Kendinden nefret ediyor gibiydi. Yanakları alev alev yanıyordu. Avuçlarını sıkmış, dişleri kenetlenmiş, başı eğik, olduğu yerde kıpırdanmadan duruyordu. Gözleri utancından yaşarmıştı. O anda kapı açıldı, içeriye Mozglyakov girdi.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f44"><a class="si-backref" href="#ref_f44">44.</a><span class="si-footnote-text"> Prensim. (Çev.)</span></div>
			<div class="si-footnote html5_aside epub-type_footnote" id="f45"><a class="si-backref" href="#ref_f45">45.</a><span class="si-footnote-text"> Güzel kadın. (Çev.)</span></div>
			<div class="si-footnote html5_aside epub-type_footnote" id="f46"><a class="si-backref" href="#ref_f46">46.</a><span class="si-footnote-text"> Ne şirin şey bu! (Çev.)</span></div>
			<div class="si-footnote html5_aside epub-type_footnote" id="f47"><a class="si-backref" href="#ref_f47">47.</a><span class="si-footnote-text"> Çok güzel, çok güzel. (Çev.)</span></div>
			<div class="si-footnote html5_aside epub-type_footnote" id="f48"><a class="si-backref" href="#ref_f48">48.</a><span class="si-footnote-text"> Size hayran oldum, güzel çocuğum! (Çev.)</span></div>
			<div class="si-footnote html5_aside epub-type_footnote" id="f49"><a class="si-backref" href="#ref_f49">49.</a><span class="si-footnote-text"> Güzel çocuğum!.. (Çev.)</span></div>
			<div class="si-footnote html5_aside epub-type_footnote" id="f50"><a class="si-backref" href="#ref_f50">50.</a><span class="si-footnote-text"> Çok güzel biri. (Çev.)</span></div>
			<div class="si-footnote html5_aside epub-type_footnote" id="f51"><a class="si-backref" href="#ref_f51">51.</a><span class="si-footnote-text"> <em>Puşkin</em>’in “Poltava” adlı manzum yapıtının kahramanları. Ukrayna Hatmanı <em>Mazepa</em> ile derebeyi Koçubey’in kızı <em>Maria.</em> (Çev.)</span></div>
			<div class="si-footnote html5_aside epub-type_footnote" id="f52"><a class="si-backref" href="#ref_f52">52.</a><span class="si-footnote-text"> Kırlangıç. (Çev.)</span></div>
			<div class="si-footnote html5_aside epub-type_footnote" id="f53"><a class="si-backref" href="#ref_f53">53.</a><span class="si-footnote-text"> Benim güzel şato sahibem! (Çev.)</span></div>
			<div class="si-footnote html5_aside epub-type_footnote" id="f54"><a class="si-backref" href="#ref_f54">54.</a><span class="si-footnote-text"> Güzel bu. (Çev.)</span></div>
		</div>
	</div>
</body>
</html>