<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>15</h1>
		<p>Marya Aleksandrovna’nın çilesi bir gün önceki rezaletle dolmamıştı. Hayır! Felek ona daha okkalı sürprizler hazırlıyordu.</p>
		<p>Sabah, saat daha on olmadan, kentte çok tuhaf, inanılmayacak birtakım söylentiler dolaşmaya başladı. Bu söylenti, aramızdan birinin başına gelen olağanüstü bir kepazelik bizi daima sevindirdiği gibi, Mordasov’da hırçın, vahşi bir sevinçle karşılandı. “Bu derece utanmayı, arlanmayı unutmak!.. Bu kadar alçalmak...” diye bağıran bağıranaydı. “Terbiyeyi, görgüyü böylesine hiçe saymak!.. Kudurganlık bu artık!..”</p>
		<p>Olan şuydu: Sabahın çok erken bir saatinde, sanırım yediden önce, fakir kılıklı, ihtiyar bir kadın acı acı gözyaşları dökerek Marya Aleksandrovna’nın kapısını çaldı. Hizmetçiye, küçükhanımı hemen uyandırmasını rica etti; Marya Aleksandrovna’nın duymaması için, onu usulca uyandırması için yalvarıyordu. Bir an sonra Zina, yüzü sapsarı, bitkin bir halde çıktı. Kadın ayaklarına kapanarak ağlıyor, hasta oğlu Vasya’yı gidip görmesi için yalvarıyordu. Bütün gece çok fenaymış, belki sabahı çıkaramayacakmış. Ağlayan kadın, Vasya’nın, ölüm döşeğinde vedalaşmak istediğini söylüyordu. Aralarındaki geçmişin kutsallığı adına yalvarıyor, gelmezse kahrolarak öleceğini söylüyordu. Hastanın dileğini yerine getirmek, yakalanan mektuplara, uygunsuz ilişkilere ait bütün eski düşmanca söylentileri doğrulamak demekti; yine de Zina hemen davrandı. Annesine haber vermeden mantosunu sırtına alarak kocakarıyla yola çıktı. Kentin öbür ucunda, en tenha bir kenar mahalleye koşarak gidiyorlardı. Issız bir sokakta, köhne, eğri büğrü, toprağa batmış gibi bir evceğizin önünde durdular. Her yandan karla örtülü kulübenin pencereleri birer ince yarık halinde görünüyordu.</p>
		<p>İçeride ufak, basık, havasız bir odada kocaman ocaktan artakalan boş yerde, boyasız bir tahta karyola duruyordu. Pestil gibi incecik bir döşekte bir eski kaputla örtünmüş bir genç yatıyordu. Yüzü solgun, ıstıraptan bitkindi, gözleri ateşten parlıyordu; elleri birer değnek gibi incecik, kuruydu; güçlükle, hırıldayarak soluk alıyordu. Vaktiyle çok yakışıklı bir delikanlı olduğu belliydi, ama hastalık güzel yüzünün ince çizgilerini bozmuştu. Her veremli, daha doğrusu ölmek üzere olan her insan gibi, onun da yüzüne korkusuzca, acımadan bakmak mümkün değildi. Bir yıldır hemen hemen şu son âna kadar Vasenka’sının dirilmesini bekleyen ihtiyar annesi, onun bu dünyada kalıcı olmadığını anlamıştı artık. Şimdi başucunda kollarını kavuşturmuş, kuru gözleriyle bakıyor, bakmaya doyamıyordu. Birkaç gün sonra canından çok sevdiği Vasya’yı yoksullar mezarlığındaki donmuş toprağa, kar yığınları altında bırakacağını bildiği halde, buna bir türlü inanamıyordu. Ama Vasya o anda ona bakmıyordu. Süzülmüş, ıstıraplı yüzüne derin bir sevinç ve huzur yayılmıştı. Hastanın yattığı bir buçuk yıl boyunca gece gündüz hayalinden çıkaramadığı sevgilisi işte sonunda karşısındaydı. Tanrı’nın meleği gibi, ölüm saatindeki gelişinden onu affettiğini anlıyordu. Zina, ellerini sıkıyor, başında ağlıyor, gülümsüyor, güzel gözleriyle okşuyordu onu. Ölmekte olan gencin ruhunda artık geri gelmeyecek anıları canlandı. Hayat, sanki ayrılmanın bütün acılığını tattırmak için mutsuz hastanın kalbinde yeniden alevlendi.</p>
		<p>— Zina, diyordu, başımda ağlama, üzülme, yakında öleceğimi hatırlatma bana, ne olursun! Sana hep şu anda baktığım gibi bakacağım, ruhlarımızın tekrar birleştiğini, beni affettiğini hissedeceğim, eskisi gibi ellerini öpeceğim ve belki farkına varmadan öleceğim. Zayıflamışsın sen Zinacığım! Meleğim benim, ne kadar şefkatle bakıyorsun bana... Benimle nasıl alay ettiğini hatırlıyor musun? Hatırlıyor musun?.. Ah Zina, senden af dilemiyorum, olanları hatırlamak bile istemiyorum çünkü. Sen belki beni affettin, ama ben kendimi asla affetmeyeceğim Zinacığım! Uzun, uykusuz, korkunç gecelerim oldu Zina; o gecelerde, bu yatakta çok, pek çok şey düşündüm ve ölmemin daha iyi olacağına inandım. Vallahi daha iyi!.. Hayatta yerim yoktu Zinacığım.</p>
		<p>Zina ağlıyor, hastayı susturmak ister gibi ellerini sessizce sıkıyordu.</p>
		<p>Hasta devamla,</p>
		<p>— Niçin ağlıyorsun meleğim, dedi. Öleceğim için mi, yalnız bunun için mi?.. Ama benden başka her şey çoktan öldü, çoktan gömüldü. Benden daha akıllısın, kalbin daha temiz olduğu için fena bir adam olduğumu biliyorsun. Beni hâlâ sevebilir misin? Kötü, boş bir insan olduğumu bildiğini düşünürken ne acı çekiyordum, bilsen! Ah sevgilim, bütün hayatım hayallerden oluşmuştu. Yaşamıyordum, durmadan, sürekli hayal kuruyor, insanları küçümsüyordum, ama insanlara karşı neyimle gururlandığımı kendim de bilmiyordum. Kalbimin temizliğiyle mi, duygularımın soyluluğuyla mı?.. Hem bunların hepsi yalnız hayaldeydi, Shakespeare’i okuduğumuz zamanlardaydı Zina... Gerçekteki temizliğimi, duygularımın yüceliğini gösterdim işte!..</p>
		<p>— Bırak, dedi Zina; bırak bunları canım. Böyle değildi bu, gereksiz yere mahvediyorsun kendini!</p>
		<p>— Niçin susturuyorsun beni Zina, beni affettiğini biliyorum; belki çoktandır affettin. Ama beni tanıdın, ne mal olduğumu anladın. Beni üzen bu işte. Sevgine layık değilim Zina! Sen gerçek hayatta da dürüst, yüksek ruhluydun: Gidip annene benden başka kimseyle evlenmeyeceğini açıkça söyledin, sözünün eri olduğun için yapacaktın bunu. Ya ben, ben?.. Biliyor musun Zinacığım, ben o sıralar, benimle evlenmek için neler feda edeceğini anlamıyordum bile! Bana varmakla belki kendini açlıktan ölmeye mahkûm ettiğini anlamıyordum. Ne mümkün, aklımın köşesinden bile geçirmiyordum bunu! Bildiğim tek şey: Sen büyük (yani gelecekte büyük) bir şairle evlenecektin... Düğünümüzü geciktirmek için gösterdiğin sebepleri anlamak istemiyordum; sana eziyet, sitem ediyor, küçümsüyor, baskı yapıyordum, sonunda o bildiğin mektupla tehdit ettim seni. O anda bir alçak bile değil, sadece mendeburun biriydim! Ah, kimbilir o zaman nasıl aşağılıyordun beni... Yo, ölmemde isabet var. Bana varmayışın çok iyi oldu. Özverili oluşunu zerre kadar anlamayacaktım, hayatını zehir ederek, yoksulluğumuzun acısını senden çıkaracaktım; yıllar boşu boşuna geçecekti. Sonunda, hayatta bana köstek oldun diye, belki de senden nefret etmeye başlayacaktım. Böylesi daha iyi. Şimdi hiç olmazsa döktüğüm acı gözyaşları kalbimi temizledi. Ah Zinacığım, ne olur az da olsa sev beni, eskiden sevdiğin gibi sev! Şu son saatimde... Sevgine layık değilim, biliyorum ama... meleğimsin benim!</p>
		<p>Hasta bunları söylerken Zina, hıçkırıklarla ağlayarak birkaç kez onu susturmaya çalıştı. Ama Vasya dinlemiyordu; ille içini dökmek istiyordu. Tıkanarak, boğuk, hırıltılı bir sesle güçlükle konuşmaya devam ediyordu:</p>
		<p>— Benimle karşılaşmamış olsaydın, sevmeseydin beni, yaşardın, dedi Zina. Ah niçin, niçin birbirimize rastladık!</p>
		<p>— Yo, ölümümde kendini suçlu tutma sevgilim. Her şeyde yalnız ben suçluyum. Hep onuruma aşırı düşkünlüğüm! Romantizm!.. Şu anlamsız öykümü tam olarak anlattılar mı sana Zina? Önceki yıl burada, mahkûmlar arasında azılı, canavar bir herif varmış. Ama ceza çekme zamanı gelince dünyanın en pısırık adamı oldu. Hastaların cezalandırılmadığını bildiği için şarap getirtmiş, tütünle kaynatarak içmiş, ciğerleri parçalanana kadar kan kusmuş. Hastaneye yatırılmış; birkaç ay sonra veremden gitmiş... Meleğim, ben de o gün... hani o mektuptan sonra, o mahpusu hatırladım... kendimi yok etmeye karar verdim. Veremi neden seçtiğimi söyleyemem. Ama öyle sanıyorum ki, Zinacığım, bunda bile baygın, romantik saçmalıklara başvurmadan yapamadım. Ne de olsa, o sıralar; yatağımda veremden ölürken beni bu hale getirdiğin için senin de dövünüp ıstırap çekeceğini, yanıma gelip dizlerime sarılarak af dileyeceğini aklımdan geçiriyor, bunu pek hoş buluyordum. Ben de seni affediyor, kollarının arasında ölüyordum... Saçma şeyler, değil mi Zinacığım?</p>
		<p>— Aklıma getirme Vasya, açma bunları. Hiç de öyle değilsin... Hadi başka şeylerden, iyi, mutlu günlerimizden söz edelim.</p>
		<p>— Üzgünüm canım, onun için söylüyorum. Bir buçuk yıl görmedim seni. İçimde ne varsa dökmek istiyorum. Seni düşünmediğim tek bir an olmadı, tatlı meleğim benim! O zaman hakkımda düşündüklerini değiştirmek için neler yapmazdım! Yakın zamana kadar öleceğime inanmıyordum. Birden yıkılmadım, uzun süre göğüs hastalığı çekerek gezdim. Aklıma ne gülünç olasılıklar geliyordu. Örneğin, birdenbire büyük bir şair oluyor, eşi görülmemiş bir manzum eseri, “Yurt Anıları”nda yayınlamayı kuruyordum. Onda içimi, bütün duygularımı dökecektim. Böylece nerede olursan ol, her zaman yanında olacaktım, her an şiirlerimle kendimi hatırlatacaktım sana... Hayallerimin en tatlısı da: Sen, iyice ölçtükten sonra, “Yo, düşündüğüm kadar kötü adam değilmiş o!” diyecektin. Pek anlamsız değil mi Zinacığım; saçma, değil mi?</p>
		<p>— Hayır, hayır Vasya, hayır!</p>
		<p>Zina hastanın göğsüne yaslanarak ellerini öpüyordu.</p>
		<p>— Bütün bu sürede nasıl kıskandım seni bilsen! Evlendiğini duysaydım ölürdüm belki. Peşine gözcüler taktım, sokakta pusu kurup adım adım izlettim seni. (Başıyla annesini göstererek) Hep o kollardı. Mozglyakov’u sevmiyordun, değil mi Zinacığım?.. Ah biricik meleğim benim! Söyle, öldükten sonra hatırlayacak mısın beni? Hatırlayacağını biliyorum, ama yıllar geçtikçe kalbin soğur, ruhun kışa girdikçe unutursun beni Zinacığım!</p>
		<p>— Hayır, hayır, asla. Hiç evlenmeyeceğim ben! Benim tek sevgilim sensin.</p>
		<p>— Her şey ölür Zinacığım, her şey, anılar bile.... O yüce duygularımız da... Yerine ağırbaşlılık gelir. Niye yakınalım. Yaşıyorsun, gününü gün etmeye bak, mutlu ol. İçinden gelirse başkasını sev; ölenle ölünmez. Yalnız, seyrek de olsa, hatırla beni; kötü şeyleri hatırına getirme, affet bunları, aşkımızda iyi şeyler de vardı Zinacığım! Ah o ne tatlı, geri gelmez günlerdi!.. Beni dinle meleğim: Akşam gurup saatini severdim ben. Ara sıra o saatte an beni... Hayır hayır!.. Neden öleyim?.. Ah yeniden hayata kavuşmayı ne kadar isterdim şimdi! O günleri hatırlar mısın Zina? Bahardı, güneş ışıl ışıldı, ortalık çiçek doluydu, çevremiz bayram şenliğindeydi sanki... Ya şimdi... Bak, bak!</p>
		<p>Zavallı, kupkuru eliyle buz tutmuş donuk pencereyi gösterdi. Sonra Zina’nın ellerini kaparak gözlerine götürdü, acı acı ağlamaya başladı. Hıçkırıklar hasta göğsünü parçalıyordu.</p>
		<p>Bütün günü sıkıntı içinde, ağlayarak geçirdi. Zina elinden geldiği kadar avutmaya çalışıyordu, ama o da azap içindeydi. Hastaya, onu unutmayacağını, onu sevdiği gibi kimseyi sevemeyeceğini söylüyordu. O da inanıyor, gülümseyerek ellerini öpüyordu, ama geçmişe ait anılar dayanılmaz acı veriyordu ona. Bir gün öylece geçti. Telaşa düşen Marya Aleksandrovna, belki on kere adam gönderdi, Zina’dan kendini çevrenin gözünde büsbütün düşürmemesi için eve dönmesini istiyor, yalvarıyordu. Karanlık basınca korkudan aklı başından giden Marya Aleksandrovna, Zina’nın ayağına gitmeye karar verdi. Kızını öteki odaya çağırtarak eline ayağına sarıldı. “Bu son darbeden” kendini esirgemesi için yalvardı durdu. Zina, annesinin yanına çıktığı anda kendisi de hastaydı, başı ateşler içinde yanıyordu. Annesini dinliyor, söylediklerinden anlam çıkaramıyordu. Sonunda Marya Aleksandrovna, derin bir üzüntü içinde ayrılmak zorunda kaldı. Zina, hastanın evinde kalacağını söylemişti. Bütün gece başucundan ayrılmadı. Ama Vasya gitgide fenalaşıyordu. Sabah, hastanın o günü çıkarması mümkün görünmüyordu. İhtiyar annesi çılgına döndü; durumu anlamıyor gibi dolaşıyor, oğluna içmek istemediği ilaçları veriyordu. Koma uzun sürdü. Hasta artık konuşamıyor, göğsünden sadece kısık hırıltılar çıkıyordu. Son dakikasına kadar Zina’ya bakıyor, gözleriyle hep onu arıyordu. Işığı seçememeye başlayınca titrek eliyle yoklayarak Zina’nın elini tutup sıkmak istiyordu. Kısa kış günü sona eriyordu. Güneşin veda ışığı küçük odanın buz tutmuş tek penceresini yaldızlarken hastanın canı, bitkin bedeninden ayrılarak ışığın peşinden uçuverdi. İhtiyar kadın ellerini dizlerine vurarak sevgili oğlunun ölü bedenine kapandı.</p>
		<p>Sonsuz bir kederle,</p>
		<p>— Onu sen mahvettin, kara yılan, diye Zina’ya bağırdı. Hain canavar, sen öldürdün onu!</p>
		<p>Ama Zina söylenenlerin farkında değildi. Ölünün önünde sanki delirmiş bir halde duruyordu. Sonunda üzerine eğilerek kutsadı, öptü ve hızla odadan çıktı. Gözleri yanıyor, başı dönüyordu. Duyduğu ıstırap, geçirdiği uykusuz iki gece onu aklını kaybedecek hale getirmişti. O anda bütün geçmişinin kalbinden koptuğunu, yeni, korkunç, tehditler dolu bir hayatın başlamakta olduğunu duyar gibi oldu. Sokakta on adım ilerlemeden Mozglyakov, yerden bitmiş gibi karşısına çıkıverdi. Onu orada beklediği besbelliydi.</p>
		<p>Hava henüz tamamen kararmadığı için telaşla çevresine bakınarak, ürkek bir fısıltıyla,</p>
		<p>— Zinaida Afanasyevna, diye başladı. Kuşkusuz bir eşeğim ben... Yani şu anda artık eşek değilim, çünkü ne de olsa şerefli bir insana yakışır şekilde hareket ediyorum. Ama yaptığım eşeklik yüzünden pişmanım. Sözlerimi şaşırıyorum galiba ama... kusura bakma Zinaida Afanasyevna, bu iş bazı nedenlerden böyle oldu...</p>
		<p>Zina onu bilinçsiz bir bakışla süzdü, ses çıkarmadan yoluna devam etti. Yaya kaldırımı ikisinin yan yana yürümesi için dardı, Zina da duvara çekilip yer vermediğinden Pavel Aleksandroviç aşağı inmek zorunda kaldı. Zina’nın yanında koşar adımlarla yürüyor, başını çevirip çevirip yüzüne bakıyordu.</p>
		<p>— Zinaida Afanasyevna, diye devam etti. Düşünüp taşındıktan sonra, razı olursanız size evlenme önerimi tekrarlamaya karar verdim. Her şeyi, bütün rezaleti unutarak affetmeye hazırım. Ama bir koşulla: Burada kaldığımız süre içinde her şey aramızda kalsın. Siz bir an önce buradan ayrılırsınız; ben de sessizce peşinizden gelirim. Kimseye duyurmadan, tenha bir yerde nikâhlarımızı yapar, hemen Petersburg’a geçeriz; hatta aktarmalı posta arabasıyla gideriz...Bunun için yanınıza ufak bir bavuldan başka bir şey almayın. Ne dersiniz, razı mısınız Zinaida Afanasyevna? Çabuk yanıt verin, burada bekleyemem, bizi birlikte gören olmasın.</p>
		<p>Zina ses çıkarmadı, ama Mozglyakov’a öyle bir baktı ki, öteki o anda her şeyi anladı, şapkasını çıkararak selamladı, ilk sokağa sapıp kayboldu.</p>
		<p>“Garip doğrusu,” diye düşünüyordu. “Daha dün bu kadar duyguluydu, baştan aşağı kendini suçluyordu... Günü gününe uymuyor onun, besbelli!”</p>
		<p>O sırada Mordasov’da olaylar birbirini kovalıyordu. Bu arada acıklı bir olay da oldu: Mozglyakov, Prens’i otele yerleştirmişti, adamcağız o gece çok hastalandı. Mordasovlular haberi sabah aldılar. Kalist Stanislaviç, hastanın başından ayrılmıyordu. Akşama doğru Mordasov’da ne kadar doktor varsa toplanarak bir konsültasyon yaptılar. Davetiyeler Latince yazılmıştı. Ama Latince bile para etmedi, Prens kendini iyice kaybetmiş, sayıklıyor, Kalist Stanislaviç’ten şarkı söylemesini rica ediyordu. Bir ara perukalardan söz etti, bir şeyden ürkmüş gibi bağırdı. Doktorların teşhisine göre, Prens, Mordasovlu dostlarının konukseverliğinden bir mide iltihabına yakalanmış, bu da başına vurmuştu. Manevi sarsıntılar, durumunu büsbütün kötüleştirmişti. Son olarak, Prens’in ömrünün çok daha önceden sona ermesi gerektiği için bu kez yüzde yüz öleceğine karar verdiler. Yanılmadılar da, zavallı ihtiyarcık üçüncü gün akşamüstü otelde ruhunu teslim etti. Ölümü Mordasovlular üzerinde büyük etki uyandırdı. İşin bu derece ciddiye varacağını beklemiyorlardı. Hepsi henüz yıkanmadan, giydirilmeden duran ölünün bulunduğu otele üşüşmüş, ahlara vahlara, birtakım gevezeliklere başlamışlardı. Sonunda başlarını sallayarak, “Mutsuz Prens’in katilleri”nin aleyhinde atıp tutmaya başladılar; tabii hep Marya Aleksandrovna ile kızını kastediyorlardı. Hepsi bu rezalet yüzünden kötü söylentiler çıkabileceğinden, hatta ta uzaklara yayılacağından söz ediyordu. Daha neler neler söyleyip durdular! Mozglyakov o sırada telaş içinde her yana yetişmeye çabalıyordu, sonunda başı döndü. Zina ile görüşürken o halde idi zaten. Durumu gerçekten zordu. Prens’i kente getiren, otele yerleştiren oydu; şimdi ölüsünü ne yapacağını, nasıl, nereye gömmesi gerektiğini, kime haber vereceğini bilemiyordu. Ölüyü Duhanovo’ya mı götürmeliydi? Üstelik ölenin yeğeni sayıldığı için sayın ihtiyarın ölümünden sorumlu tutulmaktan da ödü patlıyordu. Ürpererek, “Petersburg çevresinde bir yayılırsa tamam!” diye düşünüyordu. Bu konuda Mordasovluların hiçbirinden fikir almak mümkün değildi. Nedense hepsi de korkmuş, ölüden neredeyse kaçarak Mozglyakov’u hazin bir yalnızlık içinde bırakmışlardı. Ama durum birdenbire değişti. Ertesi sabah erkenden kente bir yabancı geldi. Bütün Mordasov ondan söz etmeye başladı. Gelenin Bolşoy Caddesi’nden valiye gidişini, gizlice pencere, kapı aralıklarından seyrediyor, esrarlı bir halle aralarında fısıldaşıyorlardı. Vali Piotr Mihayloviç bile korkmuş gibiydi, bu gelen konuğu nasıl karşılayacağını bilemiyordu. Gelen, havalide oldukça tanınmış Prens Sçepetilov’du, ölen Prens’in akrabasıydı. Oldukça genç, otuz beşinde, albay apoletleri, yaver kordonuyla gösterişli biriydi. Kordonlarını görünce Mordasov memurlarının hepsini dehşete varan bir korku aldı. Emniyet amiri tam anlamıyla kendini kaybetti; oldukça asık suratla Prens’e giderek kendini tanıttı. Çabucak yayılan haberden Prens Sçepetilov’ un Peterburg dönüşü Duhanovo’ya uğradığı, orada kimseyi bulamayınca hemen Mordasov’a geldiği öğrenildi. Mordasov’da ihtiyarın ölümüyle ilgili dedikoduları duyunca şaşkına döndü. Vali gereken açıklamayı yaparken bocalıyordu. Aslında Mordasov’da herkeste bir suçluluk havası vardı. Gelenin yüzünden hoşnutsuzluk okunuyordu. Oysa mirasa konduğuna göre somurtması için neden yoktu.</p>
		<p>Prens Şçepetilov işi ele aldı, Mozglyakov için tasını tarağını toplayıp bu gerçek yeğenin karşısından sessizce silinmekten başka çare kalmamıştı.</p>
		<p>Prens’in cenazesini dinî bir tören yapmak için manastıra kaldırdılar. Gelenin emirleri, kısa, kesin, soğuk, ama kibar ve nazikti. Ertesi gün bütün kent, yas ayini için manastıra toplandı. Bayanlar arasında Marya Aleksandrovna’nın da kiliseye gelip tabutun önünde diz çökerek, yüksek sesle af dileyeceği gibi anlamsız bir söylenti yayıldı; sözde yasa gereğiymiş bu. Kuşkusuz hepsi boş çıktı. Marya Aleksandrovna kilisede görünmedi. Şunu da söylemeyi unuttuk: Zina’nın eve döndüğü akşam annesi apar topar köye taşınmaya karar vermişti. Bundan sonra kentte kalamazlardı artık. Çekildiği köşeden kentteki söylentileri merak ve kaygıyla izliyor, Prens Şçepetilov hakkında bilgi toplamak için adam gönderiyordu. Heyecandan humma nöbetine tutulmuş gibiydi. Manastırdan Duhanovo’ya giden yol, köy evine bir verst bile yoktu. Böylece Marya Aleksandrovna, penceresinden, manastırdaki yas ayininden sonra Duhanovo’ ya giden cenaze alayını çok rahat seyredebilmişti. Tabut yüksek bir arabaya konmuştu; cenazeyi kentin kapısına kadar bir sürü araba izliyordu. Bembeyaz karlı yolun ortasından duruma yakışan bir ağırlıkla ilerleyen cenaze arabası uzun zaman bir karartı halinde görünmeye devam etti. Ancak, Marya Aleksandrovna fazla bakamadı, pencereden çekildi.</p>
		<p>Bir hafta sonra kızını, Afanasi Matveyiç’i alarak Moskova’ya göç etti. Bir ay sonra, Mordasov’da Marya Aleksandrovna’nın köy eviyle kentteki evini sattığı duyuldu. Böylece Mordasov kenti bir numaralı hanımefendisini temelli olarak kaybediyordu! Bu da çekiştirmesiz olmadı. Örneğin, köy evinin Afanasi Matveyiç’le birlikte satıldığını iddia edenler çıktı.</p>
		<p>Bir-iki yıl geçince Marya Aleksandrovna hemen hemen unutuldu. Dünya öyledir zaten! Gerçi bazı söylentilere göre Bayan Moskaleva yeni bir köy satın alıp başka bir ilin başkentine taşınmış, tabii orada da herkesi eline avucuna almıştı. Kızı Zina hâlâ evlenmemişti, Afanasi Matveyiç de... Ama bu söylentileri tekrarlamaya değmez, aslına pek uygun değil çünkü.</p>
		
		<hr/>
		
		<p>Mordasov tarihçisinin birinci bölümünün son satırını bitireli üç yıl oldu. Öyküme yeni bir olayı eklemek için defterimi bir daha açacağımı kim tahmin ederdi! Konuya hemen gelelim. Pavel Aleksandroviç Mozglyakov’dan başlayacağım.</p>
		<p>Mozglyakov, Mordasov’dan sessizce ayrıldıktan sonra doğruca Petersburg’a gitti, orada kendisine önceden vaat edilmiş bir görev almayı becerdi. Kısa zaman sonra Mordasov’da olanları unuttu, Vasilyevski Ostrov’da, Galernaya<a class="si-noteref epub-type_noteref" href="#f73" id="ref_f73">73</a> limanında eğlenceye, serüvene daldı. Yüzyılın gereklerinden hiçbirinden geri kalmıyordu; âşık olmuş, evlenme önerisi yapmış, bir kere daha reddedilmişti. Bu başarısızlığını hazmedemeyerek hem sebatsızlığından, hem can sıkıntısından başka bir memuriyet istedi. Ya teftiş için ya da başka bir amaçla uçsuz bucaksız yurdumuzun en uzak bölgelerinden birine giden bir kurulda görev aldı. Kurul, ormanlar, çöller arasından geçen yolculuktan sonra hedefine başarıyla ulaştı. Başkentte oturan genel valiyi görmeye gittiler. Bu uzun boylu, kuru, görünüşü sert, savaşlarda aldığı yaraların izleriyle, göğsünde iki yıldız ve boynunda haç nişanı taşıyan bir generaldi. Gelen kurulu azametli, resmî bir tavırla kabul ettikten sonra, hepsini o gece karısının isim günü şerefine verilen baloya davet etti. Pavel Aleksandroviç çok sevindi. Petersburg’dan getirdiği elbisesini giyerek (kılığına herkesin parmak ısıracağına emindi!) büyük salona çok serbest bir halle girdi. Ama bir sürü yüksek rütbeli üniformalıları, yıldız nişanları takmış fraklıları görünce birden bozulur gibi oldu. Genç ve çok güzel olduğunu işittiği genel valinin karısını selamlaması gerekiyordu. Pavel Aleksandroviç, oldukça cakalı bir tavırla kadına yaklaştı ve şaşkınlıktan donakaldı. Karşısında muhteşem bir balo kılığıyla, elmaslar içinde, gurur, ihtişam dolu Zina duruyordu. Pavel Aleksandroviç’i tanımadı. Kayıtsız bakışı, ona önem vermeden, yüzünden kayarak başka birisine geçti. Mozglyakov, şaşkınlık içinde bir yana çekilirken genç bir memura çarptı. Delikanlı, genel valinin balosunda olmanın şaşkınlığı içindeydi. Pavel Aleksandroviç, bu gençten oldukça meraklı şeyler öğrendi. Genel vali, iki yıl önce “uzak bölge”den Moskova’ ya gidişinde evlenmiş. Aldığı kız çok zengin, son derece yüksek bir ailedenmiş... “Müthiş güzel, hatta bir numaralı güzeldir; yalnız son derece kibirli, ancak generallerle dans eder...” Baloda bulunan buralı ve dışarlıklı generallerin sayısı dokuzmuş... Valinin hanımının en yüksek sosyeteden, fevkalade akıllı olmakla birlikte asla kızının sözünden dışarı çıkmayan bir annesi varmış. O da burada oturuyormuş. Vali, karısını taparcasına severmiş!.. Mozglyakov, Afanasi Matveyiç adını anacak oldu, ama “uzak bölge”de onun adını duyan yoktu.</p>
		<p>Biraz kendine gelen Mozglyakov, salonları dolaşmaya başladı. Birinde, elinde çok süslü, pahalı bir yelpazeyle Marya Aleksandrovna’yı gördü. Bayan Mosklaeva dördüncü sınıf yüksek bir memurla hararetli bir konuşmaya dalmıştı. Çevresini dalkavuk tipli birkaç bayan sarmıştı. Marya Aleksandrovna, hepsine son derece güler yüzlüydü. Mozglyakov cesaretini toplayarak kendini takdim etti. Marya Aleksandrovna birdenbire hafifçe irkildi, sonra hemen toparlandı, Pavel Aleksandroviç’e tanışıklık göstermek lütfunda bulundu, Petersburglu ahbaplarından söz açtı, neden Avrupa’ya gitmediğini sordu. Mordasov’u, sanki böyle bir yer dünyada yokmuş gibi, hiç ağzına almadı. Sonunda, Petersburg’ da en tanınmış prenslerden birinin adını söyleyerek sağlığını sordu; Mozglyakov böyle birini tanımıyordu bile. Marya Aleksandrovna, bundan sonra yanına gelen, ak saçlarıyla sakalı mis kokan, yüksek rütbeli bir memura dönerek Pavel Aleksandroviç’in varlığını bir anda unuttu. Mozglyakov, şapkası elinde, dudaklarında alaycı bir gülümsemeyle tekrar büyük salona döndü. Kendini nedense incinmiş, hatta hakarete uğramış hissediyordu. Dans etmemeye karar verdi. Bütün gece boyunca üzgün, dalgın bir tavırla yüzünden Mefistovari gülümsemesini eksik etmedi. Güzel bir pozda, sütunlardan birine yaslanarak (salon sanki bilerek sütunlarla donatılmıştı) balo süresince birkaç saat aynı yerden Zina’yı bakışlarıyla izledi. Yazık ki bütün becerileri, harikulade pozları boşa gitti. Zina adamın hiç farkında değildi. Sonunda Mozglyakov hırsından çatlayacak gibi oldu. Uzun zaman ayakta durmaktan sızlayan ayaklarıyla, karnı zil çalarak (ıstırap çeken bir âşığa yemeğe kalmak yakışmazdı ya) dayak yemiş gibi bitkin bir halde eve döndü. Unutulmuş geçmişi hatırlayarak uzun zaman uyuyamadı. Ertesi gün dışarıda bir memuriyet açıldığını duyunca hemen başvurdu. Kentten ayrılırken neredeyse rahat bir nefes aldı. Ucu bucağı görünmeyen ıssız ova göz kamaştırıcı bir kar örtüsü altında ışıl ışıldı. Ta ufukta ormanların karartısı beliriyordu.</p>
		<p>Kızgın atlar, kar bulutları kaldırarak çıngırak sesleri arasında uçarcasına yol alıyordu. Pavel Aleksandroviç, düşünceye daldı, sonra hayal kurmaya başladı, sonunda mışıl mışıl uyudu. Üçüncü durakta uyandığı zaman dinlenmişti, dipdiriydi; düşünceleri bambaşkaydı artık.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f73"><a class="si-backref" href="#ref_f73">73.</a><span class="si-footnote-text"> Neva kenti kıyısında kenar semtlerden sayılan iki mahalle. (Yay.)</span></div>
		</div>
	</div>
</body>
</html>