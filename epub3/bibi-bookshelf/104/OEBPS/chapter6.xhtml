<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>6</h1>
		<p>Albay karısı Sofya Petrovna Karpuhina’nın kargaya benzerliği ancak manevî bakımdandı. Bedence daha çok serçeyi andırıyordu. Ufak tefek, keskin bakışlı, çiller ve sarı lekelerle dolu yüzüyle ellilik bir kadındı. İnce, çevik bacakların taşıdığı bu ufarak, kupkuru gövde, koyu renk ipek bir elbiseye bürünmüştü; sahibi durmadan kıpırdandığı için elbise birtakım hışırtılar çıkarıyordu.</p>
		<p>Karpuhina, muzır, kinci bir dedikoducuydu. Albay karısı olmakla bozmuştu. Emekli kocasıyla ikide bir kavga ediyor, adamcağızın suratını tırmık içinde bırakıyordu. Üstelik sabah akşam dörder kadeh votka içmeyi âdet edinmişti. Bir hafta önce onu evinden kovan Anna Nikolayevna’dan ve bu kovulmaya neden olan Natalya Dmitriyevna’dan ölesiye nefret ederdi.</p>
		<p>— Bir dakika için uğradım <em>mon ange</em><a class="si-noteref epub-type_noteref" href="#f35" id="ref_f35">35</a> diye cıvıldamaya başladı. Oturmasam da olur. Size yalnızca şehirde geçen harikulade olayları anlatmak için uğradım. Bütün şehir bu Prens’le bozmuş... Bizim cadalozlar, <em>vous comprenez!</em><a class="si-noteref epub-type_noteref" href="#f36" id="ref_f36">36</a> peşine düştüler, ellerine geçirmeye çalışıyorlar. Adamcağızı paylaşamıyorlar, şampanya içiriyorlar... İnanılır gibi değil! Ama siz de nasıl bıraktınız onu? Şimdi Natalya Dmitriyevna’da olduğundan haberiniz var mı?</p>
		<p>Marya Aleksandrovna oturduğu yerden sıçradı:</p>
		<p>— Natalya Dmitriyevna’da mı? Yok canım, Prens sadece valiye gidecek, oradan azıcık Anna Nikolayevna’ya uğrayacaktı.</p>
		<p>—”Azıcık” mı?.. Şimdi yakalayabilirseniz aşkolsun derim size. Bir kere valiyi evinde bulamamış, Anna Nikolayevna’ya gitmiş, akşam yemeğine kalmaya söz vermiş. Ama Anna Nikolayevna’nın evinden çıkmayan Nataşka da Prens’e yapışmış, öğle yemeğine evine götürmüş. Prensiniz böyle işte!</p>
		<p>— Peki... Mozglyakov ne yaptı? Bana söz vermişti...</p>
		<p>— Bırakın şu Mozglyakov’u! O da matah bir şey değil ya, onlardan! Oyuna oturup geçen yılki gibi ütülmezse ben neyim! Prens’i de kandırarak soyup soğana çevirecekler. Nataşka’nın söylediklerini bir duysaydınız! Prens’i... şey... belirli bir amaçla <em>–vous comprenez?</em><a class="si-noteref epub-type_noteref" href="#f37" id="ref_f37">37</a>– tavladığınızı bas bas bağırıyor! Karşısına geçti, anlatıp duruyor... Tabii Prens’in bir şey anladığı yok, uyuz kedi gibi oturmuş, her sözünü, “Evet, öyle ya...” diye karşılıyor, o kadar. Öteki de, şu Anna Nikolayevna ne yapsa beğenirsiniz: Sonka’sını çıkarıp Prens’e gösterdi... anlıyorsunuz ya... Kız on beş yaşında, hâlâ kısacık entarilerle geziyor. Şöy-le, dizlerini örtecek kadar bir şey... anlıyor musunuz? Öksüz Maşka’yı da getirdiler; onun eteği de dizlerinden yukarı... Saplı gözlüğümle iyice gördüm. Başlarına tüylü kırmızı şapkalar oturtmuşlar – bunun anlamını da Tanrı bilir! Sonra klavsen çalarak kızları Prens’in karşısında Kazaska’ya başlattılar. Prens’in zayıf tarafını bilirsiniz... Eridi bitti adam: “Şu bedenlere bakın, bedenlere bakın!” deyip durdu. Saplı gözlüğünü dikmiş, yiyecek gibi bakıyor... Kızlar da coştukça coştular, yüzleri pancara döndü; bir ayak atışları vardı ki – tam bir <em>Monplezir</em><a class="si-noteref epub-type_noteref" href="#f38" id="ref_f38">38</a> oldu. Ayıp doğrusu! Buna dans mı denir? Ben Madame Jarnie pansiyonundayken okul bitirme balosunda şalla dans etmiştim; ne nezih başarıydı o... Senatörler alkışladılar. Prens, kont kızları okurdu orada. Bunlarınki düpedüz kankan! Utancımdan yerin dibine geçtim. Oturamadım.</p>
		<p>— Şey... Hani siz Natalya Dmitriyevna’ya gitmiyordunuz?..</p>
		<p>— Ha... evet... Geçen hafta bana hakaret etti. Bunu herkese açıkça söylüyorum. <em>Mais ma chère</em>,<a class="si-noteref epub-type_noteref" href="#f39" id="ref_f39">39</a> ne yapayım, şu Prens’i bari kapı aralığından göreyim dedim, başka türlü göremezdim ki... Mendebur Prens’in yüzünden gittim, yoksa dünyada ayak basmazdım o kadının evine! Düşünün, herkese çikolata ikram ederlerken ben orada yokum sanki, bir söz söylemedi bana! Bilerek yapıyor bunu, fıçı karı! Ama ben ona yapacağımı bilirim! Eh, şimdilik hoşça kalın <em>mon ange,</em> son derece telaşlıyım... Akulina Panfilovna’yı evinde bulup bunları anlatacağım. Yalnız size şu kadarını söyleyeyim, Prens’e veda etmelisiniz artık. Bir daha gelmez size. Adamda zerre kadar bellek kalmamış. Anna Nikolayevna da bundan yararlanarak onu evinde kıstırır. Hepsinin sizden ödü patlıyor. Anlıyor musunuz?.. Zina yüzünden...</p>
		<p>— <em>Quelle horreur!</em><a class="si-noteref epub-type_noteref" href="#f40" id="ref_f40">40</a></p>
		<p>— Dedim ya, bütün şehrin dilinde... Anna Nikolayevna ne yapıp yapıp yemeğe alıkoyacak onu, sonra da temelli evine yerleştirir. Sırf size inat olsun diye <em>mon ange.</em> Az önce tahta aralığından avlularına baktım: ne telaş ne telaş! Yemek hazırlanıyor, bıçak şıngırtıları... şampanya almak için adam koşturdular. Bence, hiç vakit kaybetmeden, Prens daha yoldayken yakalayın onu. Ötekinin değil, sizin konuğunuz o. Bu cadı, yılan, sümüklü karı sizinle ne diye alay edecekmiş! İstediği kadar savcı karısı olsun, tırnağım etmez o benim! Ben de bugüne bugün albay karısıyım. Madame Jarnie’nin kibar pansiyonunda büyüdüm... Tüh!.. <em>Mais adieu mon ange!</em><a class="si-noteref epub-type_noteref" href="#f41" id="ref_f41">41</a> Kızağımla gelmeseydim sizinle birlikte çıkardık.</p>
		<p>Ayaklı gazete defolup gitti. Marya Aleksandrovna heyecandan zangır zangır titriyordu. Evet, albay karısının öğüdü açık ve çok yerindeydi. Vakit kaybetmemeliydi, zaten zamanı daralmıştı. Ama en önemli güçlük önündeydi: Marya Aleksandrovna, Zina’nın odasına koştu.</p>
		<p>Zina kollarını kavuşturmuş, başı eğik, solgun, üzgün bir yüzle odada yukarı aşağı dolaşıyordu. Gözleri yaşlı olduğu halde, annesine çevirdiği bakışı azimliydi. Gözyaşlarını annesinden gizleyerek alaylı bir gülümsemeyle baktı. Kadının ağız açmasına meydan bırakmadan,</p>
		<p>— Anne, dedi; az önce gereğinden çok dil döktünüz bana. Ama sözlerinizle aklımı çelemediniz. Çocuk değilim. Zerre kadar yeteneğim olmadığı halde kutsal hemşirelik ödevi yapıyorum diye kendi kendimi kandırmak; kişisel çıkarlarım uğruna birtakım alçaklıklara soylu bir amaç süsü vermek, Cizvitlik’ ten başka bir şey değil. Buna aldanmadım, duydunuz mu, kanmadım! Bunu bilmenizi isterim.</p>
		<p>Marya Aleksandrovna kaygılandı:</p>
		<p>— Ama <em>mon ange...</em></p>
		<p>— Rica ederim anne, beni sonuna kadar dinleyin.. Evet, yaptığımız şeyin sadece bir Cizvitlik olduğuna, dürüstlükle hiçbir ilgisi bulunmadığına yüzde yüz inandığım halde tamamen kabul ediyorum. Duydunuz mu, <em>tamamen.</em>.. Prens’le evlenmeye, hatta beni alması için çalışmalarınıza yardım etmeye razı oluyorum. Bunu niçin yapıyorum? Orası benim bileceğim şey. Kararımı verdim; o kadar. İleride de her şeye katlanacağım: Ayakkabısını giydireceğim, hizmetçisi olacağım; alçaklığımı bağışlatmak için onu eğlendirecek, karşısında oynayacağım. Kısacası, beni aldığına pişman olmaması için elimden geleni yapacağım. Yalnız bu kararıma karşılık, bu işi nasıl, ne biçimde yapacağınızı bana açıkça anlatmanızı istiyorum. Üzerinde bu kadar durduğunuza göre belirli bir planınız olmalı. Hayatınızda bir kez olsun samimiyetle hareket edin; samimiyet başlıca şartım! Nasıl hareket edeceğinizi bilmeden size söz vermeyeceğim.</p>
		<p>Marya Aleksandrovna, Zina’nın umulmadık kararına son derece şaşırdı. Gözlerini ona dikerek bir an şaşkın şaşkın durdu. Kızının inatçı romantizmiyle, daima ürktüğü haşin soyluluğuyla savaşmaya hazırlanırken, uysallığı, inançlarının aksine hareket etmek kararı, beklediğinden bambaşka bir davranıştı. İş perçinlenmişti artık. Marya Aleksandrovna’ nın gözleri sevinçle parladı. Heyecan dolu bir sesle,</p>
		<p>— Zinacığım, diye bağırdı. Etimden, kanımdansın evladım!.. Zinacığım!..</p>
		<p>Başka bir şey söyleyemedi, kızının boynuna sarıldı. Zina hırçın bir tiksintiyle kollarından sıyrıldı.</p>
		<p>— Kucaklamaları bırakın anne, taşkın sevinç gösterilerinize ihtiyacım yok. Sizden sadece soruma yanıt istiyorum.</p>
		<p>— Ama ben seni seviyorum Zina, gözünün içine bakıyorum. Mutlu olman için bu kadar uğraştığım halde hep hırpalıyorsun beni!</p>
		<p>Marya Aleksandrovna’nın gözlerinde yapmacık olmayan yaşlar parladı. Kızını gerçekten, <em>kendine göre</em> severdi; bu seferki başarı onu büsbütün heyecanlandırmıştı. Zina, bu konudaki duygusuzluğuna rağmen annesinin onu sevdiğini anlıyor, ama bu sevgi ona ağır geliyordu. Annesi ondan nefret etse daha memnun olacaktı. Yine de kadını yatıştırmak istedi:</p>
		<p>— Peki peki, darılmayın anne; çok heyecanlandım da...</p>
		<p>Marya Aleksandrovna’ya bu kadarı yetti.</p>
		<p>— Darılmadım meleğim, darılmadım; diye cıvıldamaya başladı. Heyecanını doğal buluyorum. Açık konuşmamı istiyorsun. Hay hay; samimi, çok samimi olacağım, hiç kaygın olmasın. Yalnız inan bana, henüz belirli, inceden inceye hazırlanmış bir planım yok; bunu hemen söyleyeyim. Neden böyle olduğunu işlek zekânla anlamalısın. Bir şey daha var Zina: Önümüze bazı güçlükler çıkacak... Az önce o geveze kadın bile bir sürü yerli yersiz laf etti. (Aman Tanrım, geç kalıyorum ben...) İşte görüyorsun ya, apaçık konuşuyorum. Ama sana söz veriyorum, bu işi başaracağım! Az önce söylediğim gibi, güvendiğim şey şiir, hayal değil, gerçeğin ta kendisi. Planın temeli Prens’ in bunaklığına dayanıyor, bu temel üzerinde yürüyebiliriz. Bütün sorun, bir terslik çıkmamasında.</p>
		<p>Alev saçan bir bakışla elini masaya vurdu.</p>
		<p>— Görelim, şu aptal karılar benimle başa çıkabilirler mi, diye bağırdı; işimi bilirim ben! Yalnız hemen, zaman kaybetmeden harekete geçmeliyiz. Hatta mümkünse, en önemlilerini bugün yapıvermeliyiz.</p>
		<p>— Olur anne. Ama söyleyeceğim bir şey daha var... Planınızın ne olduğunu öğrenmekteki amacım, kendime güvenmeyişimdir. Gerçi size bu alçaklığa katılmaya karar verdiğimi söyledim, ama planınızın uygulanışında fazla çirkin-iğrenç ayrıntılar olursa buna dayanamam, olduğu yerde bırakırım her şeyi; bunu böyle bilin. Gerçi kirli bir işe girişip çamura bulaşmaktan kaçınmak da bir alçaklık, ama ne yapayım, o kadarına dayanamam artık.</p>
		<p>Marya Aleksandrovna’nın coşkunluğu biraz kırılır gibi oldu:</p>
		<p>— İşi büyütüyorsun <em>mon ange,</em> bunun kirli, alçaklık olacak nesi var ki? Herkesin yapabileceği gibi hesapçı bir evlenme düşünüyorsun, o kadar. Olayı bu açıdan görürsen soysuz hiçbir yanı olmadığını anlarsın.</p>
		<p>— Allah aşkınıza anne, bari bana karşı kurnazlığa kalkışmayın. İstediğinizi kabul ettim, ama hareketimizi dilediğim gibi adlandırmamı da siz hoş görün. Bulunduğum durumda bu benim biricik avuntum ve zevkim oluyor.</p>
		<p>— Peki canım, peki meleğim; kuşkusuz insanlar fikir ayrılığına rağmen birbirlerini sayabilirler. Tasarımın ayrıntılarından yana pek kaygılısın. Üzülme, içinde kirli bir şey olursa bile bütün yükü omzuma almayı kabul ediyorum. Emin ol, sana en ufak bir leke gelmeyecek. Seni herkese karşı küçük düşürür müyüm! Her şey son derece iyi, son derece kibar bir hava içinde çözümlenecek. Hiçbir rezalet çıkmayacak, (çıksa da önemsiz, kaçınılmaz bir-iki ufak gürültü olarak kalacak...) Biz o sıralar buralardan uzaklarda olacağız. Tabii Mordasov’da kalacak değiliz! Arkamızdan gırtlakları sökülene kadar bağırsınlar; vız gelir! Zaten bütün köpürmeleri sırf kıskançlıktan, emin ol Zina! Bunların üzerinde durmaya değmez. Darılma, ama sendeki gururla bunlara nasıl önem veriyorsun şaşıyorum.</p>
		<p>— Kimseye önem verdiğim yok, diye sert sert karşılık verdi Zina. Hiç anlamıyorsunuz beni.</p>
		<p>— Peki ruhum, peki, darılma. Yani demek istiyorum ki, hepsi Tanrı’nın günü çeşitli kepazelikler yaparlar, sen de ömründe bir kerecik... a, şu söylediğim aptalca lafa bak!.. Seninki kepazelik değil tabii, tam tersine gayet yüksek, soylu bir hareket... Bunu sana yüzde yüz kanıtlayacağım Zinacığım! Tekrar söylüyorum, hangi bakış açısından...</p>
		<p>Öfkesi taşan Zina,</p>
		<p>— Bırakın şu kanıtlarınızı anne, diye bağırdı, sabırsızlıkla ayağını yere vurdu.</p>
		<p>— Peki canım, kusura bakma, yine saçmaladım. Sustum.</p>
		<p>Kısa bir sessizlik oldu. Marya Aleksandrovna, küçülmüş, Zina’nın peşinden yürüyor, suçlu bir köpeğin hanımının gözlerine bakışı gibi zavallı bakışlarını kızından ayırmıyordu.</p>
		<p>Zina, bezgin, tiksinmiş bir halle,</p>
		<p>— Bu işe nasıl başlayacağınızı aklım almıyor, diye devam etti. Bir rezaletle karşılaşacağımızı içim söylüyor. Ben buradakilerin söylediklerine, düşündüklerine aldırmam, arada siz ezileceksiniz.</p>
		<p>— Beni düşünme meleğim, benim ne badirelerden kupkuru çıktığımı bilsen!.. Bu, şimdiye kadar becerdiklerimin yanında hiç kalır. Biz bir karara varalım da harekete geçeyim; bir deneme yapayım hiç olmazsa. Her şeyden önce Prens’le baş başa kalmamızı sağlamak gerek; en başta bu. Sonraki işler buna bağlı. Her şeyin nasıl yürüyeceğini görür gibi oluyorum: Bir kere buradakiler saldırıya geçecekler; ama bana vız gelir, hepsinin hakkından gelirim! Yalnız şu Mozglyakov biraz düşündürüyor beni.</p>
		<p>Zina, küçümser bir tavırla,</p>
		<p>— Mozglyakov mu, dedi.</p>
		<p>— Evet. Ama sen korkma, ben onu o hale getiririm ki, bize yardım bile eder. Sen benim nasıl bir iş kadını olduğumu bilmiyorsun daha. Demin Mozglyakov, Prens lafını açınca kafamda bu fikir birdenbire şimşek gibi çaktı. Bize ineceği kimin aklına gelirdi, bin yıl beklesen böyle fırsat düşmez! Ah Zinacığım, meleğim!.. Bir ihtiyara, sakata varmak şerefsizlik, ayıp değil, nefret ettiğin birine varıp ona <em>gerçekten</em> karılık etmek şerefsizlik. Oysa sen, aslında Prens’in karısı olmayacaksın ki. Evlenme bile sayılmaz bu. Ailece anlaşma gibi bir şey... Kazanacak olan yine o bunak; hem ne büyük bir mutluluğa konacak budala! Sen de bugün pek güzelsin Zina!.. Erkek olsam bir isteğin uğruna bir krallığın yarısını ayaklarına sererdim. Buradakilerin hepsi eşekten başka bir şey değil. Böyle bir eli nasıl öpmezsin! (Marya Aleksandrovna, kızının elini olanca sevgisiyle öptü.) Etim, kanım, canımsın Zina! Zorla da olsa bağlamalı bu budalayı! Ondan sonra bak nasıl yaşayacağız Zinacığım! Benden ayrılmayacaksın, değil mi yavrum? Devlet kuşu başına konunca anneni kapı dışarı etmeyeceksin, değil mi?.. Gerçi arada bir atıştığımız oluyor, ama yine de benden iyi dostun olmadığını bilirsin.</p>
		<p>Zina sinirli bir tavırla,</p>
		<p>— Anne, karar verdinizse bir şeyler yapın, diye sözünü kesti, boş lafla vakit kaybetmeyin.</p>
		<p>— Evet evet, haklısın Zinacığım, yine gevezeliğim tuttu.</p>
		<p>Marya Aleksandrovna telaşla kalktı.</p>
		<p>— Ötekiler orada Prens’i kandırmaya çalışırken gidip Mozglyakov’u dışarı çağırtayım; gerekirse Prens’i zorla getirsin buraya. Hoşça kal Zinacığım, hoşça kal canım. Üzülme, kaygıya ve en önemlisi, kedere kaptırma kendini. Her şey çok iyi ve soylu bir şekilde yürüyecek. Hepsi, hangi gözle baktığına bağlı... Hoşça kal gülüm!</p>
		<p>Marya Aleksandrovna kızını kutsadı, koşar adımlarla dışarı çıktı. Odasına uğrayıp bir an aynanın karşısında kırıttı, iki dakika sonra kızaklı arabasına kurulmuş Mordasov sokaklarından geçiyordu. Marya Aleksandrovna <em>en grand</em><a class="si-noteref epub-type_noteref" href="#f42" id="ref_f42">42</a> yaşamayı sevdiği için sokağa çıktığı günler arabası bu saatlerde koşuluyordu.</p>
		<p>Yolda, “Yağma yok, benimle başa çıkamazsınız!” diye düşünüyordu. “Zina razı olduğuna göre işin yarısı çözümlenmiş sayılır. Bundan sonra bir engel çıkacağını sanmam. Aferin kızıma, razı oldu sonunda... Demek kafacığı bazı hesapları alabiliyor. Ama doğrusu önüne pek çekici imkânları sürdüm. En duyarlı damarına bastım. Bugün bütün güzelliği üstündeydi!.. Şahane güzelliği var doğrusu... Bu güzellik bende olsa Avrupa’nın yarısını altüst ederdim. Bakalım, bundan sonra ne olacak! Prenses olunca onun da gözü açılacak; Shakespeare’likten vazgeçecek... Şimdiye kadar ne gördü ki zaten: bir Mordasov, bir de o öğretmen... Prensesliğe de yakışır doğrusu! Gururuna, cesaretine bayılıyorum; insan çekine çekine yanına gidiyor. Kraliçeler gibi bir bakışı var... Yavaş yavaş aklı ermeye başladı, çıkarlarının nerede olduğunu kavradı artık. Ben yanında oldukça daha neler neler öğrenecek! Ondan sonra her bakımdan bana hak verecek, bensiz yapamayacak; onun kadar ben de prenses olurum. Petersburg beni de tanıyacak... Bu pis şehre de elveda deriz. İleride Prens’le o oğlan öldüler mi, onu esaslı bir prense veririm. Yalnız şu zihnimi kurcalıyor; acaba gereğinden çok açılmadım mı, onun ipiyle kuyuya inilmez çünkü...”</p>
		<p>Marya Aleksandrovna, bunları düşünürken gerçekten pek kaygılıydı. Ama tasarılarından vazgeçemezdi artık.</p>
		<p>Zina, yalnız kalınca daha uzun süre kollarını göğsünde kavuşturmuş, dalgın dalgın odasında dolaştı durdu. İçinden neler neler geçiyordu. İkide bir, farkına varmayarak, “Evet, vakittir... geç bile...” diye tekrarlıyordu. Bu kısa, kesik sözlerle ne kastettiği anlaşılmıyordu. Uzun, ipek kirpiklerine sık sık yaşlar doluyordu, ama Zina farkına varmıyor, silmeyi düşünmüyordu. Olacak her şeyi göze almıştı, annesinin kaygıları boşunaydı.</p>
		<p>Nastasya Petrovna, albay karısının gidişinden sonra karanlık bölmeden çıktı. “Hele durun bakalım!” diye söyleniyordu. “Ben de budala gibi, şu mendebur Prens’in şerefine pembe fiyonk bağlayacaktım... Akılsızım işte, beni alacağına kandım... Nah kafa!.. Öyle olsun Marya Aleksandrovna, demek hizmetçi kılıklıyım, dilenciyim... iki yüz rublenin üstüne oturdum! Yok, almayacaktım, şıllık karı! Kibarca aldım, yaptığım işin gideri olarak aldım... Ben de birisine para yedirmek zorunda kalabilirdim. Ama her şeyi göze alarak kilidi kendi elimle kırdımsa orası seni ilgilendirmez. Senin için yaptım bunu nazeninim! Sen yalnız nakış işlemesini bilirsin. Dur, ben sana öyle nakışlar gösteririm ki, ikiniz de hizmetçi kılıklının ne olduğunu görürsünüz: Yumuşak atın tekmesi pek olur.”</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f35"><a class="si-backref" href="#ref_f35">35.</a><span class="si-footnote-text"> Meleğim. (Çev.)</span></div>
			<div class="si-footnote html5_aside epub-type_footnote" id="f36"><a class="si-backref" href="#ref_f36">36.</a><span class="si-footnote-text"> Anlıyor musunuz? (Çev.)</span></div>
			<div class="si-footnote html5_aside epub-type_footnote" id="f37"><a class="si-backref" href="#ref_f37">37.</a><span class="si-footnote-text"> Anladınız mı? (Çev.)</span></div>
			<div class="si-footnote html5_aside epub-type_footnote" id="f38"><a class="si-backref" href="#ref_f38">38.</a><span class="si-footnote-text"> 18’inci yüzyılın Rus saraylarında ve zengin derebeylerin bahçelerinde eğlence mahallerinin adı. (Çev.)</span></div>
			<div class="si-footnote html5_aside epub-type_footnote" id="f39"><a class="si-backref" href="#ref_f39">39.</a><span class="si-footnote-text"> Ama canım! (Çev.)</span></div>
			<div class="si-footnote html5_aside epub-type_footnote" id="f40"><a class="si-backref" href="#ref_f40">40.</a><span class="si-footnote-text"> Ne iğrenç şey! (Çev.)</span></div>
			<div class="si-footnote html5_aside epub-type_footnote" id="f41"><a class="si-backref" href="#ref_f41">41.</a><span class="si-footnote-text"> Ama, hoşça kal meleğim. (Çev.)</span></div>
			<div class="si-footnote html5_aside epub-type_footnote" id="f42"><a class="si-backref" href="#ref_f42">42.</a><span class="si-footnote-text"> Şatafatlı, gösterişli. (Çev.)</span></div>
		</div>
	</div>
</body>
</html>