<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>7</h1>
		<p>Marya Aleksandrovna kendini dehasının ilhamına kaptırmıştı. Büyük, pek yürekli bir tasarısı vardı. Kızını zengin, ama sakat bir Prens’le gizlice, konuğunun bunaklığından, zavallılığından yararlanarak evlendirmesi Marya Aleksandrovna’nın düşmanlarınca yalnız cesaret değil, küstahlık sayılacaktı. Kuşkusuz plan çok çekiciydi, ama başarısızlıkla sonuçlanırsa sahibini görülmemiş biçimde rezil kepaze edebilirdi. Marya Aleksandrovna bunu bildiği halde umudunu kaybetmiyordu. Zina’ya, “Ne badirelerden kupkuru çıktım ben,” derken yalan söylemiyordu. Aksi halde yaptığı hareketin kahramanlık yanı kalmazdı.</p>
		<p>Tasarısının dağ başında soygunculuğu andırır yanları yok değildi, ama Marya Aleksandrovna bunun üzerinde durmuyordu. Bu konuda çok tutarlı bir düşüncesi vardı: Bir yandan nikâhın kerametine inanırdı, hayalinde çıkarlarıyla ilgili öyle güzel sahneler canlandırıyordu ki, bunları yalnızca düşünmek bile ona tatlı ürpertiler veriyordu. Son derece heyecanlıydı, arabasında iğneli fıçıdaymış gibi oturuyordu. Zengin ilhamı, geniş yaratma yeteneğiyle istediği gibi bir plan hazırlamıştı. Gerçi planı henüz taslak halindeydi, yalnızca ana çizgileriyle çizilmişti. Bir sürü ayrıntılara, hesapta olmayan fırsatlara ihtiyaç vardı. Ama Marya Aleksandrovna kendinden emindi; heyecanı asla korku heyecanı değildi. Bir an önce savaşa atılmak için sabırsızlanıyordu. Çıkacak engellerle gecikmeleri düşündükçe, içini sabırsızlık, soylu bir sabırsızlık kemiriyordu. Söz gecikmeye gelmişken bu konudaki düşüncemizi açıklamaya izin vermenizi isteyeceğiz. Marya Aleksandrovna, belanın sunturlusunu soylu hemşerilerinden, Mordasovlulardan, özellikle Mordasovlu hanımefendiler kesiminden bekliyordu. Kendisine karşı sonsuz nefretlerini denemişti. Şu anda, henüz kimseye söz etmediği halde, belki de şehirde herkesin, niyetinden haberli olduğuna emindi. Evinde en gizli herhangi bir olayın aynı günün akşamı pazarda kadın satıcıların, dükkân tezgâhtarlarının ağzında çalkalandığını acı deneyimleriyle biliyordu. Marya Aleksandrovna; başına geleceği şimdilik yalnızca hissediyordu, ama bu gibi önseziler onu asla yanıltmazdı. Bu kez de aldatmamıştı. Gerçek olan, ama onun henüz kesin olarak bilmediği şey buydu. Öğlene doğru, yani Prens’in Mordasov’a gelişinden tam üç saat sonra şehirde tuhaf söylentiler dolaşmaya başlamıştı. Bu söylentiler, kaynağı bilinmemekle birlikte, bir anda ortalığı sardı. Hep bir ağızdan, Marya Aleksandrovna’nın drahomasız, yirmi üç yaşındaki Zina’sını Prens’e vereceği konuşulmaya başlandı; Mozglyakov’a pasaportu verilmiş, her şey kesin olarak kararlaştırılmıştı... Bu söylentiler nasıl çıkmıştı? Mordasov’dakiler Marya Aleksandrovna’yı, en gizli düşüncelerine, emellerinin en kuytu köşelerine nüfuz edecek kadar tanırlar mıydı? Söylentilerdeki göze batan densizliğe –aslında bu gibi işler bir saat içinde yapılamaz ve havadisin asılsızlığına –çünkü nereden, kimden çıktığı bir türlü öğrenilemedi– rağmen Mordasovlular inandıklarından dönmediler. Söylentiler yayıldıkça yayıldı, alabildiğine kökleşti. İşin tuhafı, söylentilerin başlangıcının Marya Aleksandrovna’nın Zina ile bu konu üzerinde deminki konuşmasıyla rastlaşmasıydı. Taşralıların bu derece duyarlığı vardır işte! Taşralı habercilerdeki bu ince duyarlılık bazen mucize halini alır; kuşkusuz, bunun kendine göre nedenleri vardır. Temeli, taşralıların birbirlerini yıllar boyunca süren pek derin, pek ilgili incelemelerine dayanır. Her taşralı, sanki bir cam koruyucu içindedir. Sayın hemşerilerinden hiçbir şeyini saklaması mümkün değildir. Sizi ezbere bilir, hatta sizin hakkınızda sizin bilmediğiniz şeyleri de bilirler. Taşralının doğuştan psikolog, kalp bilgini olması gereklidir. Bunun için, bazen taşrada, psikologlar, kalp bilginleri yerine çok sayıda eşeğe rastladıkça şaşırmaktan kendimi alamazdım. Ama bırakalım şimdi bunları, yeri değil burası. Evet, havadis şimşek hızıyla yayıldı. Prens’le evlenmek herkese o derece kârlı, parlak bir iş görünüyordu ki, acayipliği kimsenin umursadığı yoktu. Şunu da söyleyelim: Mordasovlular Zina’dan, Marya Aleksandrovna’dan da çok hoşlanmıyorlardı. Bunun neden böyle olduğunu Tanrı bilir. Bunun nedeni, belki kısmen genç kızın güzelliğiydi. Ayrıca Marya Aleksandrovna, Mordasovlulara yabancı sayılmazdı, aynı kalıptan çıkmıştı çünkü... Şehirden ayrılsa belki de arayanlar olurdu. Çevresini çeşitli sorunlarla canlandırıyordu. Onsuz herkese sıkıntı basacaktı. Zina tam tersine, sanki Mordasov’da değil, göklerde yaşıyormuş gibiydi. Oradakilerle aynı düzeyde, eşit görünmüyor, belki de farkında olmadan çevresine son derece kibirli davranıyordu. Oysa şimdi hakkında birtakım rezaletler anlatılan, bu kibirli, kendini beğenmiş Zina, bir milyoner, bir prenses olacak, en yüksek çevrelere girecek... Bir-iki yıl sonra dul kalınca bir dükle ya da bir generalle evlenmeyeceğini kim bilebilirdi; belki de vali karısı olurdu... (Mordasov Valisi biçilmiş kaftandı: hem dul, hem kadınlara pek düşkündü.) Zina’nın ilin birinci hanımefendisi olması düşüncesine bile kimse katlanamıyordu. Hiçbir haber Zina’nın Prens’le evlenmesi haberi kadar öfke uyandıramazdı. O anda her kafadan kızgın, öfkeli sesler çıkmaya başladı. Bunun bir günah, hatta adi bir hareket olduğunu, ihtiyarın aklının tamam olmadığını, bunaklığından yararlanarak tuzağa düşürülüp kandırıldığını, soyulduğunu bar bar bağırıyorlardı. Adamcağızı yırtıcı pençelerden kurtarmak gerekti; yapılan şey, bir soygunculuk, bir ahlaksızlıktı... Hem başkalarının Zina’dan aşağı kalır tarafı mı vardı, onlar da pekâlâ Prens’le evlenebilirlerdi! Marya Aleksandrovna bu söylentilerle bağırıp çağırmaları henüz duymamış olmamakla birlikte çok iyi tahmin ediyordu. Oradakilerin tasarılarına çeşitli engeller çıkarmak için ellerinden geleni, hatta gelmeyeni artlarına koymayacaklarını, bunun yüzde yüz böyle olacağını biliyordu. Prens’i ele geçirmek isteyenlerle şimdiden savaşmak zorundaydı. Sonunda adamı yakalayıp tekrar evine götürse bile ömrünün sonuna kadar kilit altında tutamazdı. Hem hemen bugün, bir-iki saat sonra bütün Mordasovlu bayanların reddedilmesi mümkün olmayan bir bahane ile salonuna damlamayacaklarına kim güvenebilirdi? Kapıdan atsan bacadan dalarlardı; Mordasov için pekâlâ mümkündü bu! Kısacası bir saat, bir an bile kaybetmenin yeri değildi. Oysa Marya Aleksandrovna, henüz işe başlamamıştı. Birdenbire aklına dâhice bir fikir geldi ve bu fikir o anda gelişmeye başladı. Biz Marya Aleksandrovna’nın bu yeni fikrinden sırası gelince söz etmeyi ihmal etmeyeceğiz. Şimdilik şu kadarını söyleyelim ki, hikâyemizin kahramanı, o anda Mordasov sokaklarından öfkeli ama ilham dolu olarak, uçarcasına gidiyor, Prens’i tekrar evine sokmak için gerekirse gerçekten dövüşmeye hazırlanıyordu. İsteğini nasıl gerçekleştireceğini, Prens’e nerede rastlayacağını henüz bilmiyordu, ama bütün Mordasov yerin dibine batsa da, tasarısından zerrece dönmeyeceğine yüzde yüz inanıyordu.</p>
		<p>Attığı ilk adım pek başarılı oldu. Sokakta Prens’ in yolunu keserek onu evine götürdü. Belki düşmanlarının bütün entrikalarına rağmen Anna Nikolayevna’yı nasıl bozguna uğratıp amacını yerine getirdiğini soranlar olacaktır. Bu gibi soruların Marya Aleksandrovna için hakaret sayılacağını söylemek zorundayım. Bir Anna Nikolayevna Antipova parçasının hakkından gelmek iş midir yani! Marya Aleksandronva, rakibesinin evine arabayla yaklaşan Prens’e düpedüz el koydu; hiçbir şeye gürültüden ürken Mozglyakov’un karşı koymalarına da kulak asmadan ihtiyarı kendi arabasına bindirdi. Önemli durumlarda her türlü rezaleti göze almak Marya Aleksandrovna’nın baş özelliğiydi. “Başarıya giden her yol doğrudur,” kuralına uyardı. Prens fazlaca karşı koymadı, öbürlerini çabucak unuttuğu için halinden pek memnundu. Yemekte durmadan gevezelik etti; çok neşeliydi, nükteler, sözcük oyunları, başı sonu olmayan, birbirine karıştırdığı hikâyeler gırla gidiyordu. Natalya Dmitriyevna’da üç kadeh şampanya içmişti; burada yemekte de birkaç kadeh daha yuvarladı, büsbütün cıvıttı. Kadehini Marya Aleksandrovna dolduruyordu. Yemek oldukça iyiydi. Canavar Nişitka’nın yüzü kara çıkmamıştı. Ev sahibi, sevimli incelikleriyle sofradakileri neşelendirmeye çalışıyordu. Ancak, Prens’ten başka herkes, sanki inatla somurtuyorlardı. Zina, resmî bir sessizliğe bürünmüştü, Mozglyakov açıkça neşesizdi, yemeği isteksiz yiyordu, düşünceli bir hali vardı. Onu böyle görmeye alışmayan Marya Aleksandrovna, kaygılanmaya başlamıştı. Asık suratla oturan Nastasya Petrovna, arada bir Mozglyakov’a birtakım işaretler yaptığı halde bir türlü dikkatini çekemiyordu. Sevimli, nazik ev sahibi olmasa yemek cenaze töreninden farksız olacaktı.</p>
		<p>Oysa Marya Aleksandrovna’nın heyecanı büyüktü. Zina’nın kederli hali, kızarmış gözleri onu korkutmaya yetmişti. Üstelik korktuğuna da uğruyordu: Elini çabuk tutması gerekirken, “lanet Mozglyakov” kakılmış kazık gibi oturuyor, umursamaz haliyle işine engel oluyordu. Onun yanında başlayamazdı ya! Marya Aleksandrovna sofradan kalkarken son derece üzüntülüydü. Bunun için yemek biter bitmez Mozglyakov yanına gelerek birdenbire, beklenmedik bir biçimde –kuşkusuz üzülerek– hemen gitmek zorunda olduğunu haber verince, Marya Aleksandrovna, şaşkınlık, daha doğrusu sevinçle karışık bir korku duydu.</p>
		<p>Aşırı bir içtenlikle,</p>
		<p>— Nereye öyle, diye sordu.</p>
		<p>Mozglyakov, kaygılı bir halde, neredeyse bozularak,</p>
		<p>— Şey... başıma garip bir hal geldi Marya Aleksadrovna, diye başladı. Nasıl anlatayım bilmem ki... Ne olur, bana yardımcı olun.</p>
		<p>— Hayrola?</p>
		<p>— Vaftiz babam Boroduyev, bilirsiniz ya, tüccar Boroduyev... Bugün onunla karşılaştım. Adamcağız bayağı kızdı bana: kibirimden yanıma varılmıyormuş diye sitem etti. Mordasov’a üçüncü gelişim olduğu halde evine ayak basmadım... “Bugün çaya gel,” diye tutturdu. Şimdi saat dört. Eski adam olduğu için, beşe doğru, öğleden sonra uykusundan kalkar, çayını içer. Ne yapayım? Tabii pek... şey... ama bir yandan düşünün: Ölen babam idarenin parasını kaybettiği zaman ihtiyar onu intihardan kurtardı. Beni de o sıralar vaftiz etmişti. Zinaida Afanasyevna ile evlenirsek benim yüz elli canlı mülküm var, o kadar. Boroduyev’in ise bir milyon, söylediklerine göre daha da çok parası varmış... Çoluğu çocuğu yok. Suyuna gidersek vasiyetinde bize de bir yüz bin bırakabilir. Yetmişine merdiven dayadı artık!</p>
		<p>— Aman Tanrım, daha ne düşünüyorsunuz, diye bağırdı Marya Aleksandrovna. Sevincini güç tutuyordu.</p>
		<p>— Çabuk gidin, çabuk! Böyle işler şakaya gelmez.. Demek yemekte bu yüzden neşesizdiniz. Gidin <em>mon ami,</em> gidin. Onu daha sabahtan ziyaret etmeniz gerekirdi; ilgisine değer verdiğinizi göstermelisiniz. Ah siz gençler!</p>
		<p>Mozglyakov, şaşkınlıkla,</p>
		<p>— Peki, ama Boroduyev’le ahbaplığım yüzünden bana alabildiğine saldıran siz değil miydiniz Marya Aleksandrovna, dedi. Onun, sakallı mujiğin biri olduğunu, meyhanecilerle, bodrumlarda oturanlarla, çarşı yazıcılarıyla ahbaplık eden bir adam olduğunu siz söylüyordunuz.</p>
		<p>— Ah <em>mon ami,</em> insanın ağzından neler çıkıvermez ki! Kul kusursuz olur mu, ben de yanılabilirim. Gerçi böyle bir şey söylediğimi hatırlamıyorum, ama belki ters bir zamanıma gelmiştir... Hem siz o sıralar Zina’yı istememiştiniz henüz... Tabii, böyle düşünmem bencillik sayılır, ama bundan sonra vaftiz babanız hakkındaki düşüncelerimi değiştirmeliyim; bu yüzden beni hiçbir annenin ayıplayacağını sanmam. Gidin, hemen... Hiç durmayın gidin! Hatta bu akşam orada kalın... şey, bakın: Ona benden de söz edin. Onu çok saydığımı, sevdiğimi, kendisine derin bir saygı duyduğumu söyleyin. Ama güzelce, biçimine getirerek söyleyin, olur mu? Ne yapayım, aklımdan çıktı, aslında bunu daha önce size benim hatırlatmam gerekirdi!</p>
		<p>Mozglyakov, hayranlıkla,</p>
		<p>— Beni canlandırdınız Marya Aleksandrovna, diye bağırdı. Bundan sonra yemin ederim, sözünüzden hiç çıkmayacağım. Oysa size bunu açmaya çekiniyordum. Şimdilik hoşça kalın. Hemen yola çıkayım. Zinaida Afanasyevna’ya özürümü iletin lütfen. Gerçi ben de... yüzde yüz...</p>
		<p>— Hadi güle güle <em>mon ami,</em> yolunuz açık olsun! Benden de söz etmeyi unutmayın. Gerçekten çok sevimli bir ihtiyarcık. Hakkındaki düşüncemi çoktandır değiştirdim. Zaten ondaki eski, gerçek Rusluk her zaman hoşuma giderdi... <em>Au revoir mon ami, au revoir!</em><a class="si-noteref epub-type_noteref" href="#f43" id="ref_f43">43</a></p>
		<p>Marya Aleksandrovna sevincinden tıkanacaktı neredeyse. “Cehennem olup gitmesi tam zamanında oldu... Tanrı yardım ediyor bana!..” diye düşündü.</p>
		<p>Mozglyakov, antreye çıkıp kürkünü giyerken nicedir onu orada kollayan Nastasya Petrovna birdenbire karşısına dikildi. Kolundan yakalayarak,</p>
		<p>— Nereye, diye sordu.</p>
		<p>— Boroduyev’e gidiyorum Nastasya Petrovna. Vaftiz babamdır. İhtiyar, para babasıdır; biraz yüzüne gülelim de bize bir şeyler bıraksın.</p>
		<p>Nastasya Petrovna sert bir edayla,</p>
		<p>— Boroduyev’e gidiyorsanız, nişanlınıza veda edin, dedi.</p>
		<p>— Ne demek o?</p>
		<p>— Öyle işte. Çantada keklik sandığınız kızı Prens’e verecekler. Kulağımla duydum.</p>
		<p>— Prens’e mi? Rica ederim Nastasya Petrovna...</p>
		<p>— Rica edecek bir şey yok. İsterseniz siz de görün, dinleyin. Bırakın kürkünüzü, benimle gelin.</p>
		<p>Şaşkına dönen Pavel Aleksandroviç, kürkünü tekrar çıkardı, parmak uçlarına basarak Nastasya Petrovna’nın peşinden yürüdü. Kadın onu sabah kapıdan gözetleyerek dinlediği bölmeye götürdü.</p>
		<p>— Vallahi hiçbir şey anlamıyorum Nastasya Petrovna!</p>
		<p>— Şuraya sokulup dinledikten sonra anlarsınız. Komedi neredeyse başlar...</p>
		<p>— Ne komedisi?</p>
		<p>— Şışşt! Hızlı konuşmayın. Sizi kandıracakları komedi. Siz Prens’le çıktığınız zaman Marya Aleksandrovna tam bir saat Zina’yı Prens’e varması için kandırmaya uğraştı. Adamı tongaya bastırıp bu işi bitirivermenin pek kolay olduğunu söylüyor; öyle de numaralar yapıyor ki, benim bile midem bulandı. Buradan dinledim onları. Sonunda Zina razı oldu. Sizi nasıl yerin dibine batırdıklarını duymalıydınız! Tam anlamıyla aptal yerine koydular. Zina, size varmayacağını kesip attı. Ben de budala gibi kırmızı fiyonk takacaktım!.. Dinleyin, dinleyin!</p>
		<p>Nastasya Petrovna’nın yüzüne bön bön bakan Mozglyakov,</p>
		<p>— Söylediğiniz doğruysa insafsızca bir hainlik bu, diye mırıldandı.</p>
		<p>— Bir dinleyin siz, daha neler duyacaksınız.</p>
		<p>— Nereden dinleyeyim?</p>
		<p>— Eğilin, şu deliğe dayayın kulağınızı...</p>
		<p>— Yooo, ben... şey... ben kapıdan dinleyemem Nastasya Petrovna!</p>
		<p>— Şuna bakın! Onurunuzu cebe koyun artık; buraya kadar geldikten sonra dinleyin!</p>
		<p>— Vallahi, nasıl...</p>
		<p>— Ee, yapamazsanız, eyvallah deyip çekin gidin! Acıyarak yol gösteriyorum, o da nazlanıyor... Bana ne, kendim için yapmıyorum ya! Akşam olmadan bu evden gideceğim.</p>
		<p>Pavel Aleksandroviç, kendini zorlayarak kulağını yarığa yapıştırdı. Kalbi hızla çarpıyor, şakakları atıyordu. Kendinde değilmiş gibi bir hali vardı.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f43"><a class="si-backref" href="#ref_f43">43.</a><span class="si-footnote-text"> Güle güle dostum, güle güle. (Çev.)</span></div>
		</div>
	</div>
</body>
</html>