<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Amcanın Düşü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
	<div class="container html5_section">
			<h1>9</h1>
			<p>Hepsini duymuştu, hepsini!.. Heyecan ve öfkeden sapsarıydı. Zina, ona şaşkınlıkla baktı.</p>
			<p>Mozglyakov, tıkanan bir sesle,</p>
			<p>— Demek öyle, diye bağırdı. Ne olduğunuzu anladım artık!</p>
			<p>Zina, karşısında bir deli varmış gibi onu süzdü, arkasından,</p>
			<p>— Ne olduğumu mu, diye tekrarladı, gözleri birdenbire öfkeyle parladı. Mozglyakov’un üzerine yürüyerek,</p>
			<p>— Benimle böyle konuşmaya nasıl cesaret ediyorsunuz, diye bağırdı.</p>
			<p>Elinde olmadan bir adım gerileyen Mozglyakov,</p>
			<p>— Hepsini duydum, dedi.</p>
			<p>Zina, onu, küçümseyen bir bakışla süzdü:</p>
			<p>— Duydunuz demek; kapıdan mı dinlediniz yoksa?</p>
			<p>— Evet. Kapıdan dinledim. Bu adiliği yaptım, ama sizin... sizin... sizin ne olduğunuza ilişkin bir sıfat bulamıyorum...</p>
			<p>Mozglyakov, Zina’nın bakışı altında gittikçe daha eziliyordu.</p>
			<p>— Duysanız bile beni neyle suçlayabilirsiniz? Beni suçlamaya ne hakkınız var? Ne hakla bu kadar küstahça konuşuyorsunuz?</p>
			<p>— Ben mi? Ne hakla mı? Bir de soruyorsunuz! Prensle evlenecekmişsiniz, beni çiğneyip geçerek... ne hoş! Bana söz verdiniz, söz!</p>
			<p>— Ne zaman?</p>
			<p>— Nasıl ne zaman?</p>
			<p>— Evet. Daha bu sabah, bana asılırken, size kesin olarak, olumlu bir şey söyleyemeyeceğimi bildirmemiş miydim?</p>
			<p>— Geri çevirmediniz, ama kesin olarak da reddetmediniz beni; şu halde yedeğe ayırmıştınız... Oynuyordunuz benimle!</p>
			<p>Zina’nın yüzü bir an, derin bir acı duymuş gibi buruştu, ama tuttu kendini.</p>
			<p>Sesinde belirsiz bir titremeyle, tane tane, ağır ağır,</p>
			<p>— Sizi geri çevirmedimse sırf acıdığımdan, diye karşılık verdi. Beklemem, “hayır” dememem, sizi daha yakından tanımam için yalvardınız. “Şerefli bir insan olduğumu anlayınca belki reddetmezsiniz beni,” dediniz. Evlenme konusunu açalı beri bunları tekrarlayıp duruyorsunuz, inkâr edemezsiniz. Üstelik sizinle oynadığımı söylemek küstahlığında bulunuyorsunuz bugün. Kararlaştırdığımız gibi iki haftalık süreden önce sizi bugün karşımda görünce yüzümdeki hoşnutsuzluğu fark ettiniz herhalde. Bunu saklamaya gerek görmedim, tersine, bile bile açığa vurdum. Siz de bunun farkına vardınız, zamansız gelişinize darılıp darılmadığımı sordunuz. Birisine karşı nefretimizi saklayamadık mı ya da saklamak <em>istemedik</em> mi, onunla oyalanmayız, bunu bilin. Sizi yedekte tuttuğumdan söz etmeye kalkıştınız. Öyleyse hakkınızda düşündüklerimi söyleyeyim: “Akıldan, zekâdan yana pek ahım şahım değilse de iyi bir adam olabilir, bu nedenle evlenebilirim onunla,” diyordum. Bereket versin ahmağın, hem de muzır ahmağın biri olduğunuzu tam zamanında anladım. Size, bahtınızın ve yolunuzun açık olmasını dilemekten başka bir diyeceğim yok! Güle güle...</p>
			<p>Zina bunu söyledikten sonra sırtını döndü, ağır ağır odadan çıktı.</p>
			<p>Mozglyakov, her şeyin kaybolduğunu anlayınca öfkeden köpürdü.</p>
			<p>— Ahmağım ha, diye bağırmaya başladı. Üstelik ahmak olduk! Pekâlâ. Güle güle! Ama buradan gitmeden önce, annenizle birlikte Prens’i içirip nasıl tuzağa düşürdüğünüzü bütün şehre yayacağım. Herkese anlatacağım. Mozglyakov’un ne olduğunu anlayacaksınız.</p>
			<p>Zina sarsıldı, bir an karşılık verecek oldu, düşündü; sonra küçümser bir tavırla omuz silkti, kapıyı vurarak çıktı.</p>
			<p>O anda eşikte beliren Marya Aleksandrovna, Mozglyakov’un son bağırdıklarını duymuştu; neler olduğunu kavradı ve dehşetten ürperdi. Mozglyakov henüz gitmemişti, Mozglyakov Prens’in yanına gidebilirdi, Mozglyakov olanı biteni şehre yayabilirdi! Oysa işin yürümesi adına kısa zaman için de olsa bu durumu gizlemek zorundaydılar. Marya Aleksandrovna’nın kendine göre hesapları vardı. Bir anda durumu kavradı, Mozglyakov’u yatıştırmak için zihninde bir plan doğdu.</p>
			<p>Yanına sokularak, dostça elini uzattı.</p>
			<p>— Neyiniz var <em>mon ami?</em></p>
			<p>Öteki gözü dönmüş olarak.</p>
			<p>— Ne! <em>Mon ami</em> mi, diye haykırdı. Bunca halttan sonra <em>mon ami</em> mi? Yağma yok hanımefendi! Yoksa beni bir kere daha mı oyuna getireceğinizi sanıyorsunuz?</p>
			<p>— Yazık; sizi böyle bu durumda gördüğüm için üzgünüm; çok yazık Pavel Aleksandroviç! Nasıl konuşma bu! Karşınızda bir hanım bulunduğunun farkında değilsiniz sanırım...</p>
			<p>— Hanım mı!.. Siz... hanımlık kala kala size mi kalmış.</p>
			<p>Marya Aleksandrovna onu tatlı bir bakışla süzdü. Bir çeyrek saat önce Prensin oturduğu koltuğu göstererek, hüzünle,</p>
			<p>— Oturun, dedi.</p>
			<p>Mozglyakov, şaşkınlık içindeydi.</p>
			<p>— Buraya baksanıza Marya Aleksandrovna! Bana öyle bakıyorsunuz ki, sanki sizin hiç kabahatiniz yok, suçlu benmişim gibi... Bırakın bunları. Şu sesiniz... İnsanın sabrının da bir sınırı var. Farkında mısınız bunun?</p>
			<p>— Aziz dostum, dedi Marya Aleksandrovna, dünyada benden iyi dostunuz olmadığı için sizinle böyle konuşmama izin verin. Aziz dostum! Acı çekiyorsunuz, bitkinsiniz, canevinizden vuruldunuz; bunun için benimle böyle konuşmanıza şaşmamalıyım. Ama ben de kendimi size karşı suçlu hissettiğim için bir an önce kalbimi olduğu gibi açmaya karar verdim. Oturun, konuşalım.</p>
			<p>Marya Aleksandrovna’nın sesi aşırı derecede yumuşaktı. Yüzünde acı çeken bir görünüm vardı. Mozglyakov şaşırarak yanındaki koltuğa ilişti.</p>
			<p>Marya Aleksandrovna, gözlerinin içine sitemle baktı.</p>
			<p>— Kapıdan dinlediniz, öyle mi, diye devam etti.</p>
			<p>— Evet, dinledim. Dinlemeseydim aptalın biri olurdum.</p>
			<p>Mozglyakov, öfkesini körükleyerek cesaretini artırmaya çalışıyordu.</p>
			<p>— Hiç olmazsa arkamdan neler kurduğunuzu öğrendim.</p>
			<p>— Siz; o terbiyeli, ilkeleri olan adam, böyle bir şey yapabildi demek... Aman Tanrım!</p>
			<p>Mozglyakov, yerinden fırladı.</p>
			<p>— Bu kadarı fazla artık Marya Aleksandrovna! Siz de kendi ilkelerinizle nelere karar verdiğinizi hatırlayın da ondan sonra başkalarını kınayın.</p>
			<p>Marya Aleksandrovna, Mozglyakov’un sözlerine karşılık vermeden,</p>
			<p>— Bir soru daha, diye devam etti. Kapıda dinlemeyi aklınıza koyan kim? Kim anlattı bunları size, kim gözcülük etti? Öğrenmek istediğim bu.</p>
			<p>— Affedersiniz, ama bunu söyleyemem.</p>
			<p>— Pekâlâ. Kendim öğrenirim. Size karşı suçlu olduğumu söyledim Pol. Ama, durumu inceleyecek olursanız, göreceksiniz ki, suçum varsa bile bu sırf size mümkün olduğu kadar iyilikte bulunmak istediğimden...</p>
			<p>— Bana mı? İyilik mi? Allah için... Yo, bir daha kandıramazsınız beni, o kadar toy değilim!</p>
			<p>Koltuğu çatırdatacak kadar hızla döndü.</p>
			<p>— Rica ederim canım, elinizden geldiği kadar soğukkanlı olun. Beni dikkatle dinlerseniz, hak vereceksiniz. Her şeyden önce, size hemen her şeyi, her şeyi anlatmak istiyordum. Böylece siz de bu konuyu kapıda dinlemekle kendinizi küçültmeden, en ufak ayrıntısına kadar benden öğrenmiş olurdunuz. Daha önce sizinle konuşmamam sırf bu işin henüz tasarı halinde olmasındandı. Hiç olmayabilirdi. Görüyorsunuz ya, çok açık konuşuyorum. İkincisi; kızıma kabahat bulmayın. Çılgınca seviyor sizi. Onu sizden vazgeçirip Prens’in önerisini kabul ettirene kadar neler çektiğimi ben bilirim.</p>
			<p>— Öyle ya, <em>çılgınca</em> aşkının kanıtlarını az önce hem de kendi ağzından kulaklarımla işitmek zevkine eriştim, dedi alayla Mozglyakov.</p>
			<p>— Peki. Ya siz onunla nasıl konuştunuz? Seven bir erkek böyle mi konuşur? İyi terbiye görmüş bir adamın konuşması mıydı bu? Zina’yı hem aşağıladınız, hem kızdırdınız.</p>
			<p>— Törenli konuşmaya gerek yok, Marya Aleksandrovna.. Az önce ikiniz de bana güler yüz gösterirken Prens’le gittiğim zaman, arkamdan söylemediğinizi bırakmamışsınız. Yerin dibine batırdınız beni! Biliyorum, hepsini biliyorum, anladınız mı!</p>
			<p>— Bunu da aynı kirli kaynaktan öğrendiniz... (Marya Aleksandrovna küçümser bir gülümsemeyle dudak büktü.) Evet Pavel Aleksandroviç, kötülüyordum sizi, aleyhinizde konuştum ve açık söylüyorum, oldukça da uğraştım. Ama Zina’ya karşı sizi kötülemek, belki de iftira etmek zorunda kalışım onu sizden ne güçlükle vazgeçirdiğimin en iyi kanıtı sayılmaz mı? Ne dar görüşlü adamsınız! Sizi sevmese, ne diye sizi kötüleyeyim, gülünç, küçük göstereyim; böyle aşırı derecede sert çarelere ne diye başvurayım?.. Tamamını bilmiyorsunuz Pavel Aleksandroviç, sizi kalbinden söküp atmak için anne otoritemi kullanmak zorunda kaldım; yarım ağızdan kabulünü elde edene kadar neler çektiğimi bir ben bilirim. Az önce Prens’le konuştuklarımızı dinlemişseniz, Zina’nın bir tek sözü ya da hareketiyle benden yana olmadığını da fark etmişsinizdir. Bütün o sahne boyunca ağzından hemen hemen tek bir söz çıkmadı, makine gibi şarkı söyledi. Ruhu kederle doluydu. Ona acıdığım için Prens’i götürdüm buradan. Eminim, burada yalnız kalınca ağlamıştır. Girdiğiniz zaman gözyaşlarının farkında olmanız gerekirdi.</p>
			<p>Mozglyakov odaya daldığı sırada, gerçekten, Zina’yı ağlarken bulduğunu hatırladı.</p>
			<p>— Peki, ama siz neden benim kuyumu kazıyorsunuz Marya Aleksandrovna, diye bağırdı. Niçin kötülediniz beni, niçin iftira ettiniz bana, kendiniz açıklıyorsunuz; neden yaptınız bunları?</p>
			<p>— Gelelim asıl konuya. Akıllıca sormuş olsaydınız yanıtını çoktan alırdınız. Evet, haklısınız! Her şeyi tek başıma ben yaptım. Zina’yı bu işe karıştırmayın. Niçin yaptığımı da söyleyeyim: ilkin, Zina için. Prens zengin, unvan, nüfuz sahibi bir adam. Zina onunla evlenirse başına devlet kuşu konacak. Prens ölünce –hepimiz ölümlüyüz, bu belki de pek yakında olur– Zina, genç bir dul, prenses olacak. Yüksek tabakadan ve büyük bir servetin sahibi olacağı için o zaman kiminle istese evlenebilir, en parlak evliliği yapabilir. Kuşkusuz, o da sevdiği, hâlâ sevdiği, Prens’le evlenmekle kalbini parçaladığı erkekten başkasını seçecek değildir. Vicdan azabı duyarak, daha önce sevdiği adama karşı işlediği suçu nasıl affettireceğini bilemeyecektir.</p>
			<p>Ayakkabısını dalgın dalgın seyreden Mozglyakov,</p>
			<p>— Hımmm... diye homurdandı.</p>
			<p>Marya Aleksandrovna,</p>
			<p>— Kısaca değineceğim bir nokta daha var, diye devam etti. Üstünde pek durmuyorum, çünkü söyleyeceğim şeyi anlayamazsınız siz, Shakespeare’i okuyor, bütün yüksek duyguları onda buluyorsunuz; aslında, <em>çok iyi yürekli</em> olmakla birlikte henüz çok gençsiniz, oysa ben bir anneyim Pavel Aleksandroviç! Dinleyin: Zina’yı Prens’e, bir dereceye kadar Prens’i de düşünerek veriyorum. Bu evlenmeyle onu kurtarmak istiyorum. Şövalye yaradılışlı bu mert, soylu, altın yürekli ihtiyarı eskiden beri çok severdim. Arkadaştık. Pençesine düştüğü o cehennemlik kadın, onu mezara sokacak. Tanrı tanığım olsun, Zina’yı, bu evliliğe, yapacağı özverinin kutsallığını öne sürerek razı edebildim! Duyguların soyluluğuna, özverinin büyüsüne kapıldı... Onun ruhunda da kendine göre bir şövalyelik var. Ömrü belki bir yıldan fazla kalmamış bir adamın dayanağı, avuntusu, arkadaşı, çocuğu, dilberi, putu olmanın Hıristiyanlık adına yüksek bir kahramanlık sayılacağını söyledim. Prens’in hayatının son günleri, o kötü kadının yanında korku ve hüzünle değil, ışık, dostluk ve sevgi içinde geçmeli. Hayatının gurubu bir cennet olmalı! Var mı bunda bir bencillik, söyleyin rica ederim. Bencillikten çok bir hemşire özverisi bu.</p>
			<p>— Demek siz... bunu sırf Prens’e bir hemşire özverisi olarak yapıyorsunuz, öyle mi, diye alayla mırıldandı Mozglyakov.</p>
			<p>— Bu sorunuzu da anladım Pavel Aleksandroviç, anlamı çok açık. Herhalde Prens’in çıkarına kişisel çıkarımızı Cizvitçe bir hesaplılıkla kattığımızı sanıyorsunuz, değil mi? Ne diyeyim?.. Belki aklımda birtakım hesaplar vardı, yalnız Cizvitçe değil, ama yapmaktan kendimi alamadığım hesaplardı... Bu derece açık konuşmama şaşıyorsunuz, biliyorum. Sizden yalnız bir şey rica edeceğim Pavel Aleksandroviç, Zina’yı bu işe karıştırmayın! O, bir güvercin kadar temizdir; çıkar nedir bilmez, yalnız sevmeyi bilir, sevgili yavrum!.. Hesaplı hareket eden biri varsa, o yalnız benim! Ama her şeyden önce elinizi vicdanınıza koyarak söyleyin: Böyle bir durumda başkası olsa, çıkarını düşünmez miydi? Hepimiz, en sade, hiçbir çıkar kokusu olmayan işlerde bile hesaplı hareket ederiz, hem bunu farkına varmadan yaparız. Üstelik daima kendi kendimizi aldatarak, soyluluktan bir an ayrılmadığımızı iddia ederiz. Ben bunu tekrarlamak istemiyorum; amacımdaki bütün soyluluğa rağmen belirli bir hesapla hareket ettiğimi açıkça söylüyorum. Hareketlerimde kendi çıkarımı mı gözettiğimi sorarsanız, yanıtım kesin olarak hayır olacaktır. Benim artık hiçbir şeye ihtiyacım yok Pavel Aleksandroviç! Ben defteri kapattım. Yavrum, meleğim için, yalnız onun için bu hesaplara girişiyorum; böyle bir durumda hangi ana suçlayabilir beni?</p>
			<p>Marya Aleksandrovna’nın gözlerinde yaşlar parladı. Pavel Aleksandroviç bu yürekten açıklamayı şaşkınlık içinde dinliyor, şaşkın şaşkın bakıyordu. Sonunda,</p>
			<p>— Öyle ya, hangi ana yapar bunu, dedi. Bülbül gibi şakıyorsunuz, ama Marya Aleksandrovna bana da söz verdiniz siz. Umutlandırdınız beni... Ben ne yapacağım şimdi? Düşünün bir kere! Enayi yerine konuldum.</p>
			<p>— Sizi düşünmediğimi mi sanıyorsunuz <em>mon cher Paul?</em> Tam tersine, hesaplarımda sizin çıkarınızın pek büyük payı vardı; zaten asıl bunu düşünerek bu işe karar verdim.</p>
			<p>— Benim çıkarım mı, diye bağırdı Mozglyakov; büsbütün şaşırmıştı. Ne demek bu?</p>
			<p>Marya Aleksandrovna, gözlerini havaya kaldırarak,</p>
			<p>— Tanrım! İnsan bu derece saf, kıt görüşlü olabilir mi, diye bağırdı. Ah gençlik, gençlik! İşte size Shakespeare’e dalıp hayaller kurmanın, başkasının kafası ve düşünceleriyle yaşarken, yaşıyorum sanmanın sonu! Çıkarınızın nerede olduğunu görmüyorsunuz benim iyi kalpli Pavel Aleksandroviç’im. Sözlerimi daha da açıklamak için biraz konu dışına çıkayım: Zina sizi seviyor, buna kuşku yok. Ama anladığıma göre, gözle görülür aşkının yanında, ruhunda size, iyi duygularınıza, niyetlerinize karşı bir çeşit güvensizliği var. Bazen, sanki bilerek, kendini tutarak size karşı soğuk davrandığının farkına vardım; bu, bir tür ürkekliğin, güvensizliğin sonucu. Siz de bu halini fark etmişsinizdir Pavel Aleksandroviç.</p>
			<p>— Evet, fark ettim. Hatta bugün bile... Peki, ne demek istiyorsunuz, Marya Aleksandrovna?</p>
			<p>— Gördünüz ya, siz bile farkındasınız. Şu halde yanılmamışım. Zina’nın iyi niyetlerinizin sürekli olup olmadığına garip bir güvensizliği var. Annesiyim, yavrumun kalbini bilmez miyim! Şimdi diyelim ki, az önceki gibi, odaya sitemlerle, küfürlerle dalıp bu temiz ruhlu, güzel, gururlu kızı darıltıp gücendirmediniz, hakaret etmediniz –zaten bu hareketlerinizle hakkınızdaki kuşkularını kuvvetlendirdiniz– tam tersine, acı haberi, boyun eğerek, keder, hatta umutsuzluk gözyaşlarıyla, ama yüksek bir ruh yüceliğiyle karşıladınız...</p>
			<p>— Eee?..</p>
			<p>— Yo, sözümü kesmeyin Pavel Aleksandroviç. Hayalinizi etkileyecek manzarayı gözünüzün önüne sermek istiyorum. Diyelim ki, yanına giderek, “Zinaida, seni canımdan çok seviyorum,” dediniz, “ama bazı resmî nedenler ayırıyor bizi. Bunlara boyun eğiyorum. Senin mutluluğun için demek böylesi gerekli; karşı gelemem Zinaida! Seni affediyorum. İnşallah mutlu olursun!” Bunları söylerken, deyim yerindeyse, boynuna bıçak dayanmış kurbanlığın acı bakışını dikecektiniz gözlerine. Uyandıracağınız etkiyi bir düşünün!..</p>
			<p>— İyi, Marya Aleksandrovna, söyledikleriniz hep doğru... Sonu ne olacaktı? Bunları söylesem de yine elim boş kalıyorum.</p>
			<p>— Hayır dostum, hayır! Sözümü kesmeyin, size o manzarayı bütün ayrıntılarıyla ve sonuçlarıyla göstermek istiyorum. Diyelim ki, bir zaman sonra sosyetede karşılaşıyorsunuz onunla; bir baloda, göz kamaştıran ışıklar, büyüleyici bir müzik, en nefis kadınlar... Ama siz bu cümbüşte yalnız, mahzun, düşüncelisiniz; solgun bir yüzle bir sütuna yaslanmış –tabii görünecek bir yerden– onu seyrediyorsunuz... O dans ediyor. Çevrenizde Straus’un tatlı ezgileri, yüksek sosyete konuklarının ince nükteleri duyuluyor; siz tek başınıza bitkin, aşkınızın kurbanısınız! Zinaida’nın oradaki halini düşünün! Ne yüzle bakacak size? “Bana her şeyi feda eden, kalbini ayağımın altına atan bu adama inanmamıştım!” diye düşünecek ve o eski aşk, dayanılmaz bir istekle yeniden alevlenecek...</p>
			<p>Marya Aleksandrovna, soluk almak için bir an durdu. Mozglyakov ikinci kez koltuğu çatırdatırcasına kıpırdattı. Marya Aleksandrovna, devam etti:</p>
			<p>— Zina, Prens’in sağlığı için Avrupa’ya gidiyor: İtalya’ya, İspanya’ya... evet, İspanya, mersinlerin, limonların, mavi göklerin İspanya’sına... Guadalkevir’in, aşksız yaşamak mümkün olmayan, güllerin öpücüklerinin havada uçuştuğu aşk diyarı İspanya’ ya... Siz de mevkiinizi, nüfuzlu ahbaplarınızı, her şeyi bırakarak peşinden gidiyorsunuz. Orada aşkınız yeniden, önüne geçilmez bir güçle yeniden başlıyor. Aşk, gençlik, İspanya... Ah Tanrım! Kuşkusuz, aşkınız temiz, kutsal bir aşktır; ama ikiniz de birbirinize bakmaktan <em>acı duyuyorsunuz.</em> Ne demek istediğimi anlıyorsunuz, <em>mon ami!</em> Tabii adi, canavar, hain yaratılışlı kimseler, sizin Avrupa’ya hasta ihtiyarın peşinden gitmediğinizi ileri süreceklerdir. Sevginize “temiz sevgi” adını bilerek verdim, çünkü o kimseler buna bambaşka bir anlam verebilirler. Ama ben bir anneyim, Pavel Aleksandroviç, size kötülük öğütlememe imkân var mı? Tabii Prens, o haliyle sizi kollayamaz, ama ne çıkar, bu kadarcık şeyden böyle çirkin bir iftira çıkarılır mı! Ve sonunda, gü-nün birinde, hayatından memnun olarak ölüyor. Söyleyin, Zina, sizden başka kiminle evlenebilir? Prens’le akrabalığınız o derece uzak ki, bu bir engel sayılmaz. Zina’yı, genç, zengin, unvan sahibi olarak, hem de ne zaman: En yüksek, ünlü kişilerin onunla evlenmeyi şeref saydıkları sırada alıyorsunuz! Onun sayesinde en yüksek ortama giriyorsunuz, birdenbire önemli bir yere ulaşıyor, rütbeler alıyorsunuz. Bugün varınız yoğunuz, yüz elli baş. O zaman zengin olacaksınız; Prens, vasiyetinde her şeyi düzene koyacak, bu işi ben üzerime alıyorum. En önemlisi, Zina artık size, kalbinize, duygularınıza inanmış olacak, siz onun için birdenbire, özverili bir kahraman olacaksınız. Durum böyleyken çıkarınızın nerede olduğunu soruyorsunuz. Bunun farkına varmamak, çıkarınızı hesaplayamamak, burnunuzun dibinde gözlerinizin içine bakıp size gülen, “İşte senin çıkarınım!” diyeni görmemek için iyice kör olmak gerek vallahi, Pavel Aleksandroviç!..</p>
			<p>Mozglyakov, son derece heyecanlanarak,</p>
			<p>— Artık her şeyi anladım Marya Aleksandrovna, diye bağırdı. Çok kaba, adice, alçakça davrandım.</p>
			<p>Yerinden doğrularak ellerini saçlarına daldırdı.</p>
			<p>— Aynı zamanda hesapsızca... diye ekledi Marya Aleksandrovna. Özellikle de hesapsızca.</p>
			<p>Mozglyakov, umutsuzluğa kapılmıştı.</p>
			<p>— Eşeğim ben, Marya Aleksandrovna, diye inledi. Onu çılgınca sevdiğim için her şeyi mahvettim.</p>
			<p>Bayan Moskaleva, bir şey düşünüyor gibi, yavaşça,</p>
			<p>— Belki de her şey mahvolmamıştır, dedi.</p>
			<p>— Ah keşke! Ne olur yardım edin!.. Akıl verin, kurtarın beni!..</p>
			<p>Mozglyakov, ağlamaya başladı.</p>
			<p>Marya Aleksandrovna duygulanarak ona elini uzattı.</p>
			<p>— Aziz dostum, siz bunu taşkınlığınızdan, içinizde kaynayan ateşten, yani ona olan sevginizden yaptınız. Keder, umutsuzluk içindeydiniz, ne yaptığınızı bilmiyordunuz. Bunları anlaması gerekir.</p>
			<p>— Deliler gibi seviyorum onu, her şeyi, her şeyi feda etmeye hazırım, diye bağırıyordu Mozglyakov.</p>
			<p>— Beni dinleyin: Zina’nın gönlünü almaya çalışacağım...</p>
			<p>— Marya Aleksandrovna!</p>
			<p>— Evet, bu işi üzerime alıyorum. Birleştireceğim sizi. Siz ona her şeyi öğrettiğim gibi söyleyeceksiniz.</p>
			<p>— Tanrım! Ne iyi insansınız Marya Aleksandrovna! Şey... bunu hemen şimdi yapsak...</p>
			<p>— Sakın ha! Ah ne kadar deneyimsizsiniz canım. Zina son derece onurludur! Bunu yeni bir kabalık, bir küstahlık sayar, yarın her şeyi yoluna koyacağız. Siz şimdilik bir yere gidiverin... İsterseniz akşam gelin, ama bence gelmeseniz daha iyi.</p>
			<p>— Peki, gidiyorum Marya Aleksandrovna, gidiyorum. Ahh Tanrım, beni yeniden hayata kavuşturdunuz! Yalnız bir şey daha soracağım: Ya Prens çabuk ölmezse?</p>
			<p>— İlahi <em>mon cher Paul,</em> ne kadar safsınız! Tam tersine, hepimiz onun sağlığı için Tanrı’ya dua etmeliyiz. Bu sevimli, iyi kalpli, şövalyeler gibi mert ihtiyarcığa candan uzun ömür dilemeliyiz. Herkesten önce ben gece gündüz gözyaşları dökerek kızımın mutluluğu için dua edeceğim. Ne yazık ki, Prens’in sağlığı pamuk ipliğine bağlı görünüyor. Tabii bundan sonra başkente gitmek, Zina’yı sosyeteye götürmek zorunda kalacak; korkuyorum, çok korkuyorum bunlar tuz biber ekmesin diye!.. Ne yapalım, bizden dua etmek, gerisi Tanrı’nın elinde! Gidiyor musunuz? Hadi, Tanrı’ya emanet olun <em>mon ami.</em> Umut, sabır, dayanıklılık. Özellikle de metin olun. Duygularınızın soyluluğundan asla kuşku duymadım...</p>
			<p>Genç adamın elini kuvvetle sıktı. Mozglyakov parmaklarının ucuna basarak odadan çıktı. Marya Aleksandrovna zafer kazanmış bir tavırla,</p>
			<p>— Bir enayiyi savdık, dedi. Darısı ötekilerin başına.</p>
			<p>Oda kapısı açıldı, Zina girdi. Yüzü her zamankinden solgundu. Gözleri parlıyordu.</p>
			<p>— Çabuk bitirin bu işi anne, yoksa ben dayanamayacağım. O derece pis, adi şeyler ki, evden kaçacağım geliyor. Beni fazla üzmeyin ve damarıma basmayın! İçim bulanıyor, duydunuz mu; bütün bu çirkef şeylerden içim bulanıyor!..</p>
			<p>Marya Aleksandrovna, keskin, kaygılı bakışını Zina’ya dikerek,</p>
			<p>— Ne oldun meleğim, diye sordu. Yoksa... dinliyor muydun bizi?</p>
			<p>— Evet, dinliyordum. O aptal gibi, şimdi de beni mi ayıplamaya kalkacaksınız. Bana bakın; beni böyle hırpalayıp adi komedinizde çeşitli roller vermeye devam ederseniz, yemin ederim, her şeyi yüzüstü bırakıp çekileceğim. En büyük alçaklığa razı oldum, yeter. Zaten... kendimi tartamamışım... Boğulacağım bu çirkefin içinde!..</p>
			<p>Kapıyı çarparak odadan çıktı.</p>
			<p>Marya Aleksandrovna, peşinden bakarak düşünceye daldı. Sonra silkinerek, “Acele etmek gerek,” diye söylendi. “En büyük felaket, başlıca tehlike gecikmede... Hele buradaki namussuzlar bizi rahat bırakmayıp her şeyi şehre yayarlarsa –ki belki de yapmışlardır– bütün iş mahvolur! Kız bu patırtıya dayanamaz, vazgeçer. Ne yapıp yapıp Prens’i hemen şimdi köye götürmeli. İlkin ben gidip bizim avanağın yakasına yapışır buraya getiririm. Kırk yılda bir işe yarasın bari. Öteki de uykusunu alır; kaldırıp hep birlikte gideriz.”</p>
			<p>Zile bastı. Gelen uşağa,</p>
			<p>— Araba hazır mı, diye sordu.</p>
			<p>— Çoktan hazır efendim.</p>
			<p>Prens’i yukarı götürürken, arabayı istemişti.</p>
			<p>Marya Aleksadrovna giyindi; yola çıkmadan önce yapılacaklar hakkında konuşmak için Zina’ya uğradı. Ama Zina onu dinleyecek halde değildi. Yatağa yığılmış, yüzükoyun, yastıklara gömülerek hıçkıra hıçkıra ağlıyordu; mermer beyazlığındaki kolları dirseklerine kadar çıplaktı. Parmaklarını gür siyah saçlarına daldırmış tutam tutam yolmaya çalışıyordu. Vakit vakit üşüme nöbetine tutulmuş gibi ürperiyordu. Marya Aleksandrovna bir şeyler söylemek istedi, ama Zina başını bile kaldırmadı.</p>
			<p>Marya Aleksandrovna bir an durduktan sonra oldukça bozulmuş bir yüzle odadan çıktı, buradaki başarısızlığını başka taraftan gidermek için, aceleyle yola koyuldu; arabayı olanca hızıyla koşturuyordu.</p>
			<p>Yolda, “Bizi dinlemesi işi bozdu,” diye düşünüyordu. “Mozglyakov’u kandırmak için az önce ona söylediklerimin hemen hemen aynısını tekrarladım. Gururlu kız, alındı galiba... Yaa... Yine de en önemlisi, buradakiler koku almadan sorunu çözümlemek! Bela! Ya bizim budala evde değilse?”</p>
			<p>Bunun aklına gelmesi bile Marya Aleksandrovna’yı son derece öfkelendirdi. Afanasi Matveyiç’in çekeceği vardı. Bayan Moskaleva sabırsızlıktan yerinde duramıyordu. Atlar uçarcasına koşuyordu.</p>
		</div>
	</body>
</html>