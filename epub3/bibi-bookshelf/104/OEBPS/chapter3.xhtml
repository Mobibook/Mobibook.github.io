<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>3</h1>
		<p>Sabah. Saat on. Marya Aleksandrovna’nın anacaddedeki evinde, önemli hallerde “salon” adını verdiği odadayız.</p>
		<p>Marya Aleksandrovna’nın ayrıca özel bir oturma odası da vardır. Bulunduğumuz salonun döşeme tahtası oldukça iyi boyanmış, ithal duvar kâğıdı da fena değil. Pek zarif sayılamayacak oda takımında kırmızı renk hâkim. Şöminenin olduğu duvara bir ayna asılmış; şöminenin üzerinde, aynanın altında meleklerle süslü, tunçtan, oldukça zevksiz bir saat duruyor. Pencereler arasında, kılıfları kaldırılmış iki boy aynası var. Aynaların karşısındaki küçük masalara birer saat daha konmuş. Arka duvarın yanında, Zina için getirtilen, son derece güzel bir kuyruklu piyano var; Zina iyi piyano çalar. Yanan şöminenin yakınında, yapmacık bir düzensizlikle serpiştirilmiş birkaç koltukla aralarında ufak bir masa görüyoruz. Odanın öbür ucunda pırıl pırıl beyaz örtüyle örtülü bir masada gümüş bir semaver kaynıyor; masadaki çay takımı pek şirin. Çay sofrasının başına Marya Aleksandrovna’nın uzak akrabası Nastasya Petrovna Zyablova geçmiş. Bu kadın hakkında birkaç söz söylemeden geçmeyelim. Otuzunu geçkin, siyah saçlı, tazeliği henüz yerinde, canlı koyu kahve rengi gözleri fıldır fıldır dönen, oldukça güzel bir kadın. Her zaman neşelidir, kahkahası hiç eksik olmaz; oldukça da kurnaz, dedikoducu ve işini bilen bir hatun. İki çocuğunu yatılı okulda okutuyor. Yeniden kocaya varmak için de can atıyor. Hali tavrı oldukça serbest. İlk kocası subaydı. Marya Aleksandrovna kendisine çok yaraşan açık yeşil bir elbiseyle şöminenin yanına oturmuş, keyfinden kabına sığamıyor. Şu anda yukarıda tuvaletiyle uğraşan Prens’in gelişine son derece sevinçli... Sevincini saklamaya da çalışmıyor. Karşısında ayakta duran delikanlı, çeşitli pozlar alarak ona bir şeyler anlatıyor. Bakışlarından, dinleyicilerinin gözüne girmek istediği belli. Yaşı yirmi beş dolayında, tavırlarında gereğinden çok taşkınlık, nükte yapmaktaki ustalığına bu kadar güven olmasa genel olarak hiç fena değil. Sarışın, yakışıklı, giyimi gerçekten güzel. Bu, yukarıda sözünü ettiğimiz, gelecek için büyük umutlar veren Bay Mozglyakov’dur. Marya Aleksandrovna, içinden delikanlıyı kofça bulmakla birlikte iyi karşılıyor. Kızına talip olan Mozglyakov, kendi söyleyişiyle, Zina’ yı “çılgınca” seviyor... Konuşurken gözlerini ondan ayırmıyor, nükteleri ve neşesiyle kızı güldürmeye çalışıyor. Ama Zinaida Afanasyevna, açıkça yüz çeviriyor ona. Şu anda piyanonun yanında durmuş, parmağıyla bir notanın sayfalarını karıştırıyor...</p>
		<p>Zina, bir meclise girer girmez genel hayranlık uyandıran kadın tiplerindendir. Akıl almaz derecede güzel; uzun boylu, kapkara gözleri, siyah saçları var. Beli ince, göğsü harikulade bir yapıda. Omuzlarıyla kolları tam klasik ölçülere uyan bir güzellikte. İnsanı baştan çıkaran, bakışları çeken ayakları, kraliçeler gibi bir yürüyüşü var.</p>
		<p>Genç kız, o gün biraz solgun görünüyordu. Yine de dolgun, son derece biçimli al dudakları ve arasından bir dizi inci gibi parıldayan, düzenli ufak dişleri bir görüldü mü bir daha akıldan çıkacak gibi değildi. Yüz anlatımı ciddi, hatta sertti. Mösyö Mozglyakov, Zina’nın dik bakışları altında eziliyor, cesaret edip yüzüne baktıkça ürpertiler geçiriyordu. Zina’ nın çevresindekilere önem vermezmiş gibi bir tavrı vardı. Çok sade, ince, beyaz bir elbise giymişti; beyaz renk ona son derece yakışıyordu. Zaten böyle bir güzelliğe ne gitmezdi ki. Parmağında, saç tellerinden örülmüş bir yüzük vardı; saç rengine bakılırsa, bu annesinden olamazdı. Mozglyakov bu saçları kimden aldığını sormaya asla cesaret edememişti. O sabah Zina, her zamankinden daha sessiz, üstelik mahzun görünüyor, sanki bir şeye üzülüyordu. Marya Aleksandrovna ise ikisinin yerine konuşuyordu. Ama o da arada bir kaygı dolu bakışlarını kızından yana kaydırıyor, o da Zina’dan korkar görünüyordu.</p>
		<p>Cıvıltılı bir sesle,</p>
		<p>— Öyle seviniyorum Pavel Aleksandroviç, öyle seviniyorum ki, diyordu; pencereye koşup avazım çıktığı kadar bağırmak istiyorum. Tabii, vaadinizden, iki hafta önce gelerek Zina ile bana yaptığınız sevimli sürprizden söz etmiyorum, o ayrı! Sevgili Prens’i bize getirmenizden son derece memnunum. Bu şirin ihtiyarcığı nasıl sevdiğimi bilemezsiniz! Ama hayır, siz anlayamazsınız beni. Ne kadar dil döksem, siz gençler bu hayranlığıma akıl erdiremezsiniz. Prens’in, daha şöyle altı-yedi yıl önce, benim için ne olduğunu bilemezsiniz. Hatırlar mısın Zina... yok, sen teyzendeydin o sıralar, unuttum... İnanır mısınız Pavel Aleksandroviç, o zamanlar Prens’in ablası, annesi gibiydim. Bir çocuk gibi dediğimden çıkmazdı. İlişkilerimizde saf, şefkat dolu, soylu, neredeyse <em>çobansı</em><a class="si-noteref epub-type_noteref" href="#f6" id="ref_f6">6</a> bir hava vardı. Bunu tam olarak nasıl adlandıracağımı ben de bilemiyorum... Bunun için <em>ce pauvre prince</em><a class="si-noteref epub-type_noteref" href="#f7" id="ref_f7">7</a> yalnız benim evimde geçirdiği zamanları şükranla hatırlamaktadır. Size bir şey söyleyeyim mi Pavel Aleksandroviç, bana getirmekle belki de onun kurtuluşunu sağladınız. Son altı yıldır onu her hatırlayışımda kalbim sızlardı. Belki inanmazsınız: düşlerime girdiği bile oluyordu... İşittiğime göre, o korkunç kadın büyü yapmış, mahvetmiş onu. Bereket versin siz yetiştiniz de pençesinden kurtardınız. Şimdi fırsattan yararlanarak temelli kurtarmalı onu. Bana şu karşılaşmanızı bir daha anlatsanıza ne olur. Az önce telaşlıydım, sorunun ancak kaba çizgileriyle ilgilendim, oysa işin özü her zaman gözden kaçan, önemsiz ayrıntılardadır. En önemli hallerde bile ben hep ayrıntılarla ilgilenirim. Bunun için Prensimiz orada süsüyle uğraşırken...</p>
		<p>— Kaç kere anlattım bunları Marya Aleksandrovna, diye atıldı Mozglyakov. Fakat hikâyesini onuncu kez tekrarlamaya hazır olduğu her halinden anlaşılıyordu; zevk alıyordu bundan.</p>
		<p>— Bütün gece yoldaydım. Tabii bütün gece de göz kırpmadım. (Zina’ya dönerek) Nasıl acele ettiğimi tahmin edersiniz, diye ekledi. İstasyonlarda at yüzünden kavga ettim durdum. Yaptıklarımı yazsam, güzel bir yeni tür şiir olurdu. Neyse, geçelim bunları... Sabahın altısında son istasyon İgişevo’ya geldim. İliklerime kadar donduğum halde orada kalıp ısınmak istemiyordum. “At isterim!” diye avazım çıktığı kadar bağırıyordum. İstasyon müdürünün emzikli karısını öyle korkuttum ki, kadıncağız sütten kesildi belki de... Şafak harikaydı! Kar taneleri pespembe bir renk alıyor, hiç gördünüz mü bilmem? Ama benim hiçbirine aldırdığım yoktu, ha babam yol alıyordum! Atları neredeyse zorla kopardım; 9. derece bir memura hazırlamışlardı, neredeyse adamı düelloya davet edecektim. İstasyondakiler, bir çeyrek saat önce oradan bir prensin geçtiğini anlatıyorlardı. Geceyi istasyonda geçirmiş, atlar da kendisine aitmiş... Hoş, anlattıklarını dinlediğim yoktu ya, arabaya atladığım gibi uçmaya başladım. <em>Fet</em>’in<a class="si-noteref epub-type_noteref" href="#f8" id="ref_f8">8</a> bir Elejisi’nde buna benzer bir bölüm vardır... Şehre tam dokuz verst kala, Svetozer Manastırı dönemecinde bir kargaşa dikkatimi çekti:  Büyücek bir yolcu arabası devrilmiş; arabacıyla iki uşak arabanın başında şaşkın şaşkın bakınıyorlardı. Yana yatmış arabadan acı acı haykırışlar, iniltiler duyuluyordu. İlkin, “Adam sen de, dışarılıklının biri, ne hali varsa görsün!” dedim, geçmek istedim. Ama yapamadım, insanseverliğim ağır bastı. <em>Heine</em>’nin<a class="si-noteref epub-type_noteref" href="#f9" id="ref_f9">9</a> dediği gibi, “Şu her şeye burnunu sokan insanseverlik...” Durdum. Arabacımız Semyon’la –o da tam Rus yüreği taşıyan bir adam– yardıma koştuk. Altı kişi bir olup arabayı doğrulttuk. Zaten tekerleği filan yok, kızaklı araba... O sırada şehre odun taşıyan köylülerin de yardımı dokundu, bahşiş verdim tabii. Kendi kendime, istasyonda sözünü ettikleri Prens olmasın, dedim. Bir de baktım: Aman Tanrım, Prens Gavrila değil mi bu?.. Şu rastlantıya bakın! “Prens!.. Amca!..” diye bağırmaya başladım. Tabii beni görür görmez tanıyamadı. Ama arkasından, bir daha bakınca tanır gibi oldu. Yine de açıkça söyleyeyim, Prens şimdi bile benim kim olduğumu tam olarak bilmez. Sanırım beni akrabası değil de başka biri sanıyor. Yedi yıl kadar var, Petersburg’da görmüştüm onu. O zaman çocuk sayılırdım daha... Üzerimde öyle bir etki bıraktı ki, hiç unutamadım onu. Ama o beni nereden hatırlayacak! Tanıttım kendimi, pek memnun oldu, boynuma sarıldı, bir yandan da korkudan titreyip ağlıyordu; vallahi, gözümle gördüm, ağlıyordu. Arabama bindirdim, hiç olmazsa bir gün dinlenmesi için Mordasov’a uğramaya razı ettim. Karşı koymadı. Yolda, Svetozer Manastırı’na, büyük saygı duyduğu Rahip Misail’e gittiğini anlattı. Onun, adını artık herkesin duyduğu Stepanida Matveyevna’sı var ya, daha geçen yıl beni Duhanovo’dan süpürgeyle kovmuştu... işte bu Stepanida Matveyevna, Moskova’ dan bir mektup almış: Soyundan biri, babası mı, kızı mı, iyice bilemiyorum, bilmek de istemem ya, belki de ikisi birden, ayrıca bir de meyhanede çalışan bir yeğeni, hep birlikte ölmek üzereymişler... Kadın şaşkına dönmüş, prensinden on gün için ayrılmayı gö-ze almış, başkenti şereflendirmek için yola çıkmış. Prens bir gün oturmuş, iki gün oturmuş; perukalarından birini takmış öbürünü çıkarmış, pomatlarını, boyalarını sürüp sürüştürmüş, iskambil (belki de bakla) falı açmış, sonunda Stepanida Matveyevna’ sız edememiş. Araba istemiş, Svetozer Manastırı yolunu tutmuş. Gerçi Stepanida Matveyevna’nın gölgesinden bile korkan ev halkından bazıları karşı koymak istemiş, ama Prens aldırmamış. Dün, öğleden sonra yola çıkmış, İgişevo’da gecelemiş, şafakla istasyondan ayrılmış ve Misail Baba’ya giderken tam dönemeçte az kalsın arabasıyla uçurumu boyluyormuş. Onu böylece kurtardıktan sonra, ortak dostumuz sayın Marya Aleksandrovna’ ya gitmesi için kandırmaya çalıştım. Amcam, şimdiye kadar tanıdığı bayanlar içinde en sevimlisinin siz olduğunu söyleyerek razı oldu. Şimdi yukarıda, getirmeyi unutmadığı uşağının yardımıyla tuvaletini düzeltiyor. Madamın huzuruna bazı hazırlıklar, daha doğrusu onarımlar yapmadan çıkmaktansa ölümü tercih eder o. Bunun için uşağını asla, hiçbir durumda ya-nından ayırmaz. Hikâyem bu kadar. <em>Eine allerliebste Geschichte!</em><a class="si-noteref epub-type_noteref" href="#f10" id="ref_f10">10</a></p>
		<p>Marya Aleksandrovna sonuna kadar dinledikten sonra,</p>
		<p>— Ne tatlı anlatıyor, değil mi Zina, diye bağırdı. Ne şirin!.. Size bir şey soracağım Pol: Prens’le akrabalığınızı anlatsanıza bize. Ona amca diyorsunuz...</p>
		<p>— Evet. Ama akrabalığımızın nereden geldiğini vallahi benim de bildiğim yok Marya Aleksandrovna. Dış kapının üst mandalı türünden bir akrabalık bu. Benim bildiğim de yoktu, hep teyzem Aglaye Mihaylovna’nın marifeti... Onun da oturup parmaklarıyla akraba saymaktan başka işi yoktur zaten. Geçen yaz Duhanovo’ya gitmeye o zorladı beni. Kendisi gitseydi ya! Evet, Prens’e kısaca, “Amca” diyorum, o da kabul ediyor. Akrabalığımız bu işte, hiç değilse bugünlük öyle...</p>
		<p>— Çok güzel. Tekrar edeyim ki, Prens’i doğruca bize getirmeyi size Tanrı öğütlemiş. Zavallının buraya değil de başka birinin evine düşüp başına gelecekleri düşündükçe ürperiyorum. Kapışalım diye, didik didik edecek, yiyip bitireceklerdi adamcağızı... Altın madeni bulmuş gibi başına üşüşecek, belki de soyacaklardı... Buradaki insanların ne derece açgözlü, alçak, hilebaz olduğunu düşünemezsin Pavel Aleksandroviç!</p>
		<p>Çay sofrasıyla uğraşan dul Nastasya Petrovna,</p>
		<p>— İlahi Marya Aleksandrovna, diye atıldı. Prens’i size getirmeyip kime götüreceklerdi; Anna Nikolayevna’ya mı?</p>
		<p>Marya Aleksandrovna, sinirli bir hareketle doğruldu.</p>
		<p>— Peki, neden hâlâ inmiyor? Tuhaf doğrusu.</p>
		<p>— Amcam mı? Daha beş saat bitmez onun giyinmesi. Üstelik, belleğini tümden kaybettiği için size konuk olduğunu da unutmuştur belki. Bambaşka adam oldu o Marya Aleksandrovna.</p>
		<p>— Aa, siz de artık...</p>
		<p>— “Siz de artık,” yok Marya Aleksandrovna, gerçek bu. Yarı yarıya yapma bir adam. Siz onu altı yıl, ben bir saat önce gördüm. Yarı ölü... Bir insan kalıntısı, yalnız gömmeyi unutmuşlar. Gözleri takma, bacakları mantar, her yanı yayla tutturulmuş, konuşması da öyle.</p>
		<p>Marya Aleksandrovna sert bir tavır takındı:</p>
		<p>— Aman, ne afacansınız! Sizin gibi bir gencin, saygıdeğer ihtiyar bir akrabası hakkında böyle konuşması ayıp doğrusu. Prens’in eşsiz iyi kalpliliği de bir yana... (Marya Aleksandrovna’nın sesi duygulu bir ifade alır)— Düşünün bir kere: o soylu sınıfımızın en son örneklerinden biri. Dostum, <em>mon ami</em><a class="si-noteref epub-type_noteref" href="#f11" id="ref_f11">11</a> bütün bu hoppalıklar, hep ağzınızdan düşürmediğiniz şu yeni fikirlerden ileri geliyor; bunu çok iyi biliyorum. Aslına bakarsanız ben de o yeni fikirlerden yanayım. Tuttuğunuz yolun soylu, şerefli bir temele dayandığını anlıyorum. Bu yeni fikirlerde bir yücelik bulunduğunu bile hissediyorum. Yine de bunlar, işin açık, pratik yönünü görmeme engel olamaz. Bir ömür geçirdim ben, sizlerden daha çok şey gördüm; sonra bir anneyim, oysa siz henüz çok gençsiniz... Prens’i ihtiyar olduğu için gülünç görüyorsunuz. Sırası gelmişken şunu da söyleyeyim: Geçenlerde, yaşadığınız yüzyıla hizmet etmek istediğinizden, köylülerinizi azat etmek niyetinizden söz etmiştiniz. Bu gibi fikirleri hep şu okuduğunuz <em>Shakespeare</em>’inizden alıyorsunuz. İnanın bana, Pavel Aleksandroviç, Shakespeare’iniz çoktan gününü doldurmuştur; bugün yeniden dirilecek olsa, bütün o zekâsıyla, yaşadığımız hayata zerre kadar akıl erdiremezdi. Bugünkü toplumda şövalyelik anlayışıyla ne varsa buna ancak yüksek sınıflarda rastlayabilirsiniz. Bir prens, çuvallar içinde de prenstir; kulübede yaşarken de halini sarayındakinden ayırt edemezsiniz. Oysa bizim Natalya Dmitriyevna’nın kocası saray gibi ev yaptırmış, ama yine de Natalya Dmitriyevna’nın kocası olmaktan öteye geçememiş! Natalya Dmitriyevna elli tane <em>krinolin</em><a class="si-noteref epub-type_noteref" href="#f12" id="ref_f12">12</a> taksa yine o Natalya Dmitriyevna kalır... Siz, bağlı olduğunuz yüksek sınıfın temsilcisi sayılırsınız Pavel Aleksandroviç. Ben de bu sınıfa yabancı değilim; iyi bir evlat, yuvasını karalamaz. Neyse, zamanla siz de <em>mon cher Paul,</em><a class="si-noteref epub-type_noteref" href="#f13" id="ref_f13">13</a> bunları benden daha iyi kavrar, Shakespeare’inizden vazgeçersiniz. Şimdiden söylüyorum bunu. Zaten şimdi bile inançlarınızdan çok, modaya uyarak hareket ettiğinize eminim. Aman, lafa daldım!.. Siz burada oturun <em>mon cher Paul,</em> ben yukarı çıkıp Prens’i yoklayayım. Belki bir şey ister; adamlarımız adam değil ki, adamcık hepsi...</p>
		<p>Adamcıklarını hatırlayan Marya Aleksandrovna, telaşla odadan çıktı.</p>
		<p>— Marya Aleksandrovna, Prens’in şu süs delisi Anna Nikolayevna’nın eline düşmediğine pek memnun oldu sanırım. Oysa öteki, akrabalığından söz eder dururdu. Şimdi kimbilir hırsından nasıl çatlıyordur!..</p>
		<p>Nastasya Petrovna, sözlerine yanıt alamayınca, Zina ile Pavel Aleksandroviç’e baktı, hemen durumu kavradı. Çay masasından kalktı, sanki bir iş için odadan çıktı. Ama uzağa gitmedi, kapıda durarak dinlemeye başladı.</p>
		<p>Pavel Aleksandroviç, Zina’ya yaklaştı. Son derece heyecanlıydı, sesi titriyordu. Ürkek, yalvaran bir sesle,</p>
		<p>— Bana darılmadınız, Zinaida Afanasyevna, değil mi, dedi.</p>
		<p>— Size mi? Neden?</p>
		<p>Zina, hafifçe kızardı, harikulade güzel gözlerini ona kaldırdı.</p>
		<p>— Vakitsiz gelişim için, Zinaida Afanasyevna. Ne yapayım, dayanamadım, iki hafta daha bekleyemezdim... Düşlerime giriyordunuz. Ne olursa olsun, alınyazımı öğrenmeye koştum... Kaşlarınız çatıldı, darıldınız mı bana yoksa? Hâlâ kesin bir şey öğrenemeyecek miyim?</p>
		<p>Zina, gerçekten somurttu. Gözlerini tekrar yere indirerek sert, kesin, hatta öfke sezilen bir sesle,</p>
		<p>— Bundan söz açacağınızı tahmin ediyordum, dedi. Bu bekleme benim için de çok sıkıcı, ben de her şeyin bir an önce çözümlenmesini isterdim. Benden yeniden yanıt istiyor, daha doğrusu rica ediyorsunuz. Hay hay; ben de size aynı şeyi tekrarlayacağım: yanıtım, ilki gibi olacak: Bekleyin! Tekrar ediyorum, henüz karar vermedim, karınız olup olmayacağımı şimdiden kestiremem. Böyle durumlarda sıkboğaz edilmemeli insan, Pavel Aleksandroviç. Ama sizi avutmak için önerinizi kesin olarak reddetmediğimi de söyleyeyim; yalnız sabırsızlığınızı hoş görerek size kapıları büsbütün kapatmak istemediğimi hiç unutmayın. Bir daha söyleyeyim: Kararımda özgür kalmak istiyorum. Günün birinde size, razı olmadığımı haber verirsem, beni boşuna umut vermekle suçlamayacaksınız. Bunu böylece bilin!..</p>
		<p>— Ama olur mu bu, diye sızlandı Mozglyakov. Sözlerinizin umut verecek tek bir yanı yok ki Zinaida Afanasyevna!..</p>
		<p>— Söylediklerimin hepsini hatırlayıp istediğiniz yorumu yapın. Tamamen size kalmış. Sizi reddettiğim yok, yalnızca “Bekleyin,” diyorum. Ama içimden reddetmek gelirse de bu hakka sahip olduğumu unutmayın. Bir şey daha var Pavel Aleksandroviç; yanıt için belirtilen zamandan önce gelişinizde, dolambaçlı yollardan, dışarıdan, örneğin annemden yardım görmek gibi bir amacınız varsa bu hesapta yanıldınız demektir. Bu yoldan giderseniz olumsuz bir yanıt alacağınız yüzde yüz. Anladınız mı? Şimdilik bırakalım bunu, hem çok rica ederim, belirli bir zamana kadar bu konuyu bir daha açmayalım.</p>
		<p>Zina, bunları sert, soğuk bir sesle, neredeyse soluk almadan, ezberlemiş gibi söyledi. Mösyö Paul, bozguna uğradığını anladı. Tam o sırada odaya Marya Aleksandrovna girdi. Ardından Bayan Zyablova seyirtti.</p>
		<p>— Herhalde inmek üzere... Nastasya Petrovna, taze çay demleyin; çabuk.</p>
		<p>Marya Aleksandrovna, epeyce heyecanlanmıştı.</p>
		<p>Semaverin başına koşan Bayan Zyablova,</p>
		<p>— Anna Nikolayevna haber peşinde, adamını yollamış, dedi. Az önce mutfağımıza sokuldu, sorup soruşturuyordu... Hanımı kimbilir nasıl kızmıştır!</p>
		<p>Marya Aleksandrovna, kadına omzu üstünden bakarak,</p>
		<p>— Bundan bana ne, dedi. Anna Nikolayevna’nızın düşündükleri beni ilgilendirmez. İnanın, ben kimsenin mutfağına adam göndermem. Hem şaşıyorum, gerçekten şaşıyorum, beni ne diye şu zavallı Anna Nikolayevna’nın düşmanı biliyorsunuz? Hoş yalnız siz değil, Nastasya Petrovna, bütün şehir öyle. Siz hak verin Pavel Aleksandroviç; ikimizi de tanıyorsunuz: Neden düşman olayım ona? Birincilik sorunu mu? Birinciliğe önem verdiğim yok ki! Varsın burada birinci o olsun. Birinciliğini herkesten önce ben kutlarım. Haksızlık doğrusu. Onu koruyacağım, korumak zorundayım! Kadına iftira ediliyor. Neden hepiniz saldırıyorsunuz ona? Gençliği, giyime düşkünlüğü yüzünden mi? Bence süs düşkünlüğü, başka bazı şeylerden çok daha iyi... İşte Natalya Dimitriyevna; öyle şeylerden hoşlanır ki, burada söylenemez. Anna Nikolayevna’yı ele alalım. Tanrı’nın günü kapı kapı gezip evde durmadığı için mi ayıplayacağız? Olur mu? Kadıncağızın doğru dürüst bir öğrenimi yok, eline kitap alıp oyalanamaz ki... Gezip tozmaktan ya da pencerede fingirdeyip sokaktan gelene geçene göz süzmekten başka ne yapabilir! Yalnız, zavallıyı dünya güzeli olduğuna ne diye inandırmaya çalışıyorlar, anlamıyorum. Yalnızca teni beyaz, o kadar. Dans ettiği erkekleri konuşmasıyla güldürdüğü doğru. Ama polkayı fevkalade güzel yaptığını sananlar aldanıyorlar. Hatunun başındaki başlıklar, şapkalar da görülmüş şeyler değil! Ama Tanrı ona zevk yerine bol bol züppelik, rüküşlük verdiyse kabahat kendinin mi? Saçlarına bir şeker kâğıdı yerleştirse yakışacağını söyleyin, hiç durmaz, hemen yapar. Dedikoduculuğu da var. Hoş, burada dedikodu yapmayan yok ya... Şu favorili Suşilov sabahtan akşama kadar onda, neredeyse, gecelerini de onun evinde geçirecek... Tabii, evin erkeği sabahın beşine kadar dışarlarda kumar oynarsa öyle olur. Zaten burada kötü örnekler istediğinizden de bol. Ama bunların kuru iftira olması da mümkün... Kısacası ben Anna Nikolayevna’yı bütün gücümle koruyacağım, her zaman! Aman Tanrım!.. İşte Prens geliyor! Evet odur bu, o!.. Binlerce kişi arasında tanırdım onu... Sonunda kavuştuk, <em>mon prince.</em><a class="si-noteref epub-type_noteref" href="#f14" id="ref_f14">14</a></p>
		<p>Marya Aleksandrovna, haykırarak, odaya giren Prens’e doğru atıldı.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f6"><a class="si-backref" href="#ref_f6">6.</a><span class="si-footnote-text"> Fransız edebiyatındaki çobanları kastetmektedir. (Çev.)</span></div>
			<div class="si-footnote html5_aside epub-type_footnote" id="f7"><a class="si-backref" href="#ref_f7">7.</a><span class="si-footnote-text"> Şu zavallı Prens! (Çev.)</span></div>
			<div class="si-footnote html5_aside epub-type_footnote" id="f8"><a class="si-backref" href="#ref_f8">8.</a><span class="si-footnote-text"> Bir Rus şairi. (Çev.)</span></div>
			<div class="si-footnote html5_aside epub-type_footnote" id="f9"><a class="si-backref" href="#ref_f9">9.</a><span class="si-footnote-text"> Bir Alman şairi. (Çev.)</span></div>
			<div class="si-footnote html5_aside epub-type_footnote" id="f10"><a class="si-backref" href="#ref_f10">10.</a><span class="si-footnote-text"> (Alm.) Enfes bir hikâye! (Çev.)</span></div>
			<div class="si-footnote html5_aside epub-type_footnote" id="f11"><a class="si-backref" href="#ref_f11">11.</a><span class="si-footnote-text"> (Fr.) Dostum. (Çev.)</span></div>
			<div class="si-footnote html5_aside epub-type_footnote" id="f12"><a class="si-backref" href="#ref_f12">12.</a><span class="si-footnote-text"> Eteklik altına giyilen sert kıldan jüpon. (Çev.)</span></div>
			<div class="si-footnote html5_aside epub-type_footnote" id="f13"><a class="si-backref" href="#ref_f13">13.</a><span class="si-footnote-text"> Sevgili Paul. (Çev.)</span></div>
			<div class="si-footnote html5_aside epub-type_footnote" id="f14"><a class="si-backref" href="#ref_f14">14.</a><span class="si-footnote-text"> (Fr.) Prensim. (Çev.)</span></div>
		</div>
	</div>
</body>
</html>