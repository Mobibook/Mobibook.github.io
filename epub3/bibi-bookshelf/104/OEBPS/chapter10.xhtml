<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>10</h1>
		<p>Kızak kanatlanmış gibiydi. Önceden de söylediğimiz gibi, Marya Aleksandrovna kafasında daha sabahleyin Prens’i şehirde kovalarken dâhice bir fikir doğmuştu. Bu fikirden sırası gelince söz açmayı vaat etmiştik. Ama okuyucular öğrendiler zaten: Sorun, Prens’i yakalayıp, köyde yan gelip keyfine bakan Afanasi Matveyiç’in yanına götürmekti. Şunu da belirtelim: Marya Aleksandrovna’nın içini, gittikçe nedenini açıklayamadığı bir kaygı kaplamaya başlamıştı. Gerçek kahramanlara bile tam amaçlarına ulaştıkları anda böyle bir halin geldiği olur. Bir önsezi, ona, Mordasov’da kalmanın tehlikeli olacağını söylüyordu. “Adımımızı köye attık mı dünya vızgelir artık!” diye düşünüyordu. “Köyde işi uzatmamalı.”</p>
		<p>Hikâyemizin kahramanı hakkında ileride anlatılan ve kuşkusuz inanmadığımız söylentilere göre, o anda polisten bile korkuyormuş... Kısacası, Zina’yı bir an önce Prens’le evlendirmenin yüzde yüz gerektiğine inanıyordu. Nikâhı evde, köy papazı kıyabilirdi. Evlenme işi öbür gün, hatta sıkışsa, hemen ertesi gün yapılabilirdi. İki saat içinde yapılan evlenmeler yok muydu! Prens’e bu kadar törensiz, nişansız nikâhı bir <em>comme il faut</em>’luk<a class="si-noteref epub-type_noteref" href="#f55" id="ref_f55">55</a> gereği olarak göstermeli; böyle bir sadeliğin daha yerinde, daha soylu olacağını aklına koymalıydı. Hatta olaya romantik bir serüven süsü vererek Prens’in en duyarlı damarına basılmalıydı. Bunların hiçbiri olmasa bile, onu sarhoş etmeli, daha iyisi, durmadan içirmeliydi. Ondan sonra kıyamet de kopsa, bir kere Zina, prenses oldu mu, ötesi vızgelirdi! Belki ileride birtakım gürültü patırtı çıkabilirdi: Prens’in Moskova’da, Petersburg’da akrabaları vardı. Ama Marya Aleksand-rovna bu olasılığa karşı da kendini avutacak bir çıkış noktası bulmuştu. İlkin, bunlar çok ileride olacak şeylerdi; ikincisi, üst sınıfta hiçbir şeyin, hele evlenme işlerinin gürültüsüz patırtısız olamayacağına inanır, üstelik bunu sosyete düzeninin gereklerinden sayardı. Gerçi Marya Aleksandrovna’nın anlayışına göre üst sınıf rezaletlerinin daima bambaşka, Monte-Kristo, <em>Memoires du Diable</em><a class="si-noteref epub-type_noteref" href="#f56" id="ref_f56">56</a> havasında, yani azametli olması gerekirdi. Öte yandan Zina, sosyeteye adımını atar atmaz annesinin onu desteklemesi herkesi mat edecekti. Oradaki prenseslerden, konteslerden hiçbiri, Marya Aleksandrovna’nın Mordasov’da yaptığı gibi, kendine özgü tavrıyla hepsini toptan ya da teker teker kalaylamasına dayanamayacak, dize geleceklerdi. Bu ve başka birtakım hesaplarına göre, gerekli olabilir diye Afanasi Matveyiç’i almak için olanca hızıyla köye gidiyordu. Başka koşullarda kocasıyla tanışmayı istemeyecek olan Prens, Afanasi Matveyiç ayağına gelip onu davet edince, “hayır,” demeyecekti. Prensin gelişini duyar duymaz uzaklardan koşan yaşlı, beyaz kravatlı, fraklı, elinde şapkası, kerli ferli aile reisinin gelişi çok iyi bir etki uyandıracak, Prens’in gururunu okşayacaktı. Böyle ısrarlı, resmî davet, güç reddedilirdi...</p>
		<p>Araba üç verstlik yolu uçarak aldıktan sonra arabacı Sofron, atlarını uzun, tek katlı ahşap bir binanın önünde durdurdu. Bu, oldukça eski, zamanla kararmış, bir sürü penceresi olan, her yandan yaşlı ıhlamur ağaçlarıyla çevrili bir köy eviydi. Marya Aleksandrovna, burayı yazlık olarak kullanıyordu. Evde ışıklar yanmıştı artık.</p>
		<p>Marya Aleksandrovna kasırga gibi dalarak,</p>
		<p>— Nerede o hımbıl, diye bağırmaya başladı. Bu havlunun ne işi var burada? O mu kurulandı? Demek yine hamama gitti, şimdi de çayını ziftleniyor! Ne diye gözlerini diktin bana saloz? Neden saçları kesilmemiş? Grişka! Grişka! Grişka! Geçen hafta sana beyin saçlarını kesmeni emretmemiş miydim, neden yapmadın?</p>
		<p>Marya Aleksandrovna, odaya girerken Afanasi Matveyiç’le daha tatlı bir biçimde selamlaşmaya hazırlanıyordu. Ama hamamlı kocasının keyifli keyifli çayını yudumladığını görünce kendini tutamadı. Haklı değil miydi? Bütün telaş, sorumluluk üzerindeyken, şu yararsız, hiçbir işe yaramayan Afanasi Matveyiç hiçbir şeyi umursamadan keyfini sürüyordu.</p>
		<p>“Hımbıl” semaverin önünde, gözleri yuvalarından fırlamış, anlamsız bir korkuyla sayın eşine bakıyordu, gelişi onu tam bir paniğe uğratmıştı. Antreden Grişka’nın uykulu, biçimsiz suratı uzandı; o da gözlerini dikmiş, içerideki sahneyi seyrediyordu. Kısık, hırçın bir sesle,</p>
		<p>— İstemiyorlar da ondan kesmedim, dedi. On kere makasla yanına vardım. Hanımefendi gelirse ikimiz de paparayı yeriz, dedim. “Az bekle; pazara saçlarımı kıvıracağım, uzun olması gerek,” dediler.</p>
		<p>— Ne? Saçlarını mı kıvıracak? Şuna bakın! Bir de saç kıvırması mı icat ettin? Bu da nereden çıktı? Akılsız kafana kıvırcık saç ne de yakışır ya! Tanrım, ne dağınıklık bu! Nedir bu kokular? Sana soruyorum canavar, ne kokuyor böyle?</p>
		<p>Marya Aleksadrovna, gittikçe köpürerek, saf, büsbütün şaşkına dönen Afanasi Matveyiç’e bas bas bağırıyordu.</p>
		<p>Adamcağız oturduğu yerden karısına korkulu, yalvaran bakışlarla bakarak,</p>
		<p>— A-anacığım... diye kekeledi. A-anacığım!..</p>
		<p>— Eşek kafana kaç kere, anacığın olmadığımı sokmaya çalıştım! Ne anacığı, cüce herif! Senin gibi eşeğe değil, yüksek sosyeteye yaraşır bir hanımefendiyle böyle konuşmaya nasıl cesaret edersin?</p>
		<p>— Ama... ne de olsa... nikâhlı karımsın Marya Aleksandrovna; bunun için karı koca gibi...</p>
		<p>Afanasi Matveyiç, sözünü bitiremedi, saçlarını korumak için iki elini başına götürdü.</p>
		<p>— Suratsız sen de! Meşe odunu! Ahmağın dediğine bakın! Nikâhlı karısıymış... “Nikâhlı karı” lafı da nereden çıktı şimdi. Hangi yüksek muhitte bu bayağı, papaz okulundan çıkma, anlamsız, çirkin, adi lafı kullanıyorlar? Ben, olanca gücümle, bütün varlığımla karın olduğumu unutmaya çalışırken, bana bunu ne cesaretle hatırlatıyorsun? Neden kafanı ellerinle örtüyorsun? Şu saçlara bakın! Sırılsıklam... Üç saatte kurumaz. Nasıl götürürüm seni? İnsan içine nasıl çıkarırım? Ne yapsam bilmem ki!</p>
		<p>Marya Aleksandrovna öfkesinden ellerini kenetleyip büküyor, koşar adımlarla odayı arşınlıyordu. Aslında felaket pek büyük ve çözümsüz değildi, ama Marya Aleksandrovna despotluktan vazgeçemiyordu, asıl sorun buydu. Öfkesini daima Afanasi Matveyiç’ten almak, onun için bir ihtiyaçtı. Öte yandan belirli bir muhitin zarif hanımefendilerinin evlerinde, kulis arkasında ne kadar başka cepheleri olduğunun da güzel bir örneğini veriyordu. Afanasi Matveyiç, karısının davranışlarını korku ürpertileriyle izlemeye çalışırken, bir yandan da buram buram terliyordu.</p>
		<p>— Grişka, diye birdenbire bağırdı Bayan Moskaleva; beyin elbisesini getir. Çabuk! Frakını, pantolonunu, beyaz kravatıyla yeleğini, çabuk! Tarağı da; tarak nerede?</p>
		<p>— Anacığım! Hamamdan çıktım, şehre gidersem üşütürüm...</p>
		<p>— Bir şey olmaz.</p>
		<p>— Saçlarım da ıslak...</p>
		<p>— Şimdi kuruturuz. Grişka, al şu fırçayı, kuruyana kadar fırçala! Daha sıkı, daha sıkı!.. Hah şöyle, hah şöyle!..</p>
		<p>Çalışkan, sadık Grişka, hanımın komutlarına uyarak olanca gücüyle efendisinin saçlarını kurulamaya başladı. Rahatça çalışmak için adamcağızı omzundan kavrayarak kanepeye doğru bastırıyordu. Afanasi Matveyiç yüzünü buruşturuyordu, neredeyse ağlayacaktı.</p>
		<p>— Oldu. Buraya gel. Kaldır onu Grişka! Pomat nerede? Eğil. Eğil müsibet, eğil tufeyli!..</p>
		<p>Marya Aleksandrovna, gür, kırçıl saçları insafsızca çekerek kocasının başını kendi eliyle pomatlamaya başladı. Afanasi Matveyiç, oflayıp pufladı, iç çekti, ama ses çıkarmadan bu yapılanlara uysallıkla katlandı.</p>
		<p>— İliklerimi kuruttun pasaklı herif, dedi Marya Aleksandrovna. Eğil; daha, daha eğil!..</p>
		<p>Kocası becerebildiği kadar başını eğerek,</p>
		<p>— İliklerini nasıl kuruttum anacığım, diye geveledi.</p>
		<p>— Hımbıl! Söz oyunundan da anlamaz. Hadi saçlarını tara. Grişka, sen de beyi giydir. Hem çabuk davran biraz.</p>
		<p>Hikâyemizin kahramanı bir koltuğa kurularak bir engizisyoncu haliyle Afanasi Matveyiç’in giyinme törenini izlemeye başladı. Adamcağız yavaş yavaş kendini toparladı, hatta beyaz kravatı takılırken bağlanış biçimi ve güzelliği hakkında fikrini söylemeye bile cesaret etti. Sonunda, sayın koca, frakını giyerken iyice kendine geldi, suretini aynada saygıyla seyrediyordu. Üstünü düzeltirken,</p>
		<p>— Nereye götürüyorsunuz beni Marya Aleksandrovna, diye sordu.</p>
		<p>Marya Aleksandrovna, kulaklarına inanamadı.</p>
		<p>— Şuna bakın! Hay bostan korkuluğu! Nereye götürdüğümü ne cesaretle sorabiliyorsun sen!..</p>
		<p>— Ama bilmeliyim anacığım...</p>
		<p>— Sus! Hele götürdüğüm yerde bana bir daha “anacığım” de de görürsün. Tam bir ay çaysız bırakırım seni.</p>
		<p>Kocası korku içinde sustu.</p>
		<p>Kadın, Afanasi Matveyiç’in siyah frakını küçümser bir bakışla süzdü.</p>
		<p>— Bir tek nişanın yok, mendebur!..</p>
		<p>Afanasi Matveyiç, dayanamadı, gücendi artık. Onuru incinmiş birinin öfkesiyle,</p>
		<p>— Nişanları devlet verir anacığım; hem ben mendebur değil müşavirim, diye söylendi.</p>
		<p>— Ne, ne, ne? Oturduğun yerde karşılık vermesini de öğrendin demek! Seni sümüklü mujik seni! Yazık ki şimdi vaktim yok, yoksa gösterirdim sana gününü... Neyse, sonra hepsini burnundan fitil fitil getiririm. Şapkasını getir Grişka! Kürkünü de ver! Ben yokken şu üç odayı, bir de yeşil odayı temizleyin. Hepiniz süpürge başına! Aynaların, konsol saatlerinin kılıflarını çıkarın; bir saate kadar hepsi hazır olsun. Sen de frakını giy Grişka, uşaklara eldivenlerini giydir; duydun mu?</p>
		<p>Arabaya bindiler. Afanasi Matveyiç bir şey anlamıyordu, şaşkınlık içindeydi. Marya Aleksandrovna, içinde bulundukları durum hakkında gereken bazı öğütleri kocasının kafasına sokmanın çaresini düşünüyordu. Kocası daha önce davrandı. Sessizliği bozarak,</p>
		<p>— Bugün çok ilginç bir düş gördüm Marya Aleksandrovna, dedi.</p>
		<p>— Tüh, lanet olası bostan korkuluğu! Ben de, bir şey söyleyecek sandım. Düş görmüş... Mujikçe düşlerinle kafamı şişireceksin. Özgünmüş... Özgün’ün ne demek olduğunu bildiğin var mı? Bana bak, son olarak söylüyorum: Bugün düşten falan söz açacak olursan başına geleceği bil! Şimdi iyice dinle beni: Prens K. bize geldi. Hatırladın mı Prens K.’yi?</p>
		<p>— Hatırladım anacığım, hatırladım. Niçin buyurmuşlar acaba?</p>
		<p>— Üstüne vazife değil bu. Sen, ev sahibi olarak, olanca nezaketinle onu hemen köyümüze davet edeceksin. Seni bunun için götürüyorum, anladın mı? Hemen bugün yola çıkacağız. Ama sen bu akşam, yarın ya da öbür gün, ya da başka bir zamanda ağzını açarsan, seni tam bir yıl kaz gütmeye yollarım. Konuşmayacaksın, tek sözcük söylemeyeceksin. Görevin bu, anlaşıldı mı?</p>
		<p>— Ya bir şey sorarlarsa?</p>
		<p>— Yine ses çıkarmayacaksın.</p>
		<p>— Ama hep susulmaz ki Marya Aleksandrovna.</p>
		<p>— O zaman kısa bir şey, sadece <em>Hım </em>dersin ya da (akıllı bir insan gibi) düşündüğünü gösteren bir şeyler gevelersin.</p>
		<p>— Hımm...</p>
		<p>— Söylediklerimi anlamaya çalış. Sen, Prens’in ziyaretini duyar duymaz son derece sevinerek hemen saygılarını sunmak ve köyümüze davet etmek için koşup geliyorsun. Anladın mı?</p>
		<p>— Hımm!..</p>
		<p>— Şimdi hımlamana gerek yok aptal, doğru dürüst yanıt ver.</p>
		<p>— Peki anacığım. Yalnız Prens’i köye ne diye çağıracağım?</p>
		<p>— Nee, ne dedin? Yine dilin uzamaya başladı. Ne diye çağıracakmış!.. Sana ne? Bunu sormak sana mı düştü?</p>
		<p>— Yani, demek istiyorum ki, Marya Aleksandrovna, bana ağzımı açmamamı emrettin; Prens’i nasıl davet ederim?</p>
		<p>— Ben konuşurum senin yerine, sen yalnızca başınla selamla onu; duydun mu? Şapkanı elinde tutarak önünde eğil, anladın mı?</p>
		<p>— Anladım ana... Marya Aleksandrovna.</p>
		<p>— Prens son derece nükteci bir adam. Bir şey söyleyince sana değil, başkasına bile olsa neşeli, babacan bir halle gülümse; duydun mu?</p>
		<p>— Hımm...</p>
		<p>— Yine hımlamaya başladın! Bana hımlamadan, doğru dürüst karşılık vereceksin, duydun mu, duymadın mı?</p>
		<p>— Duydum, Marya Aleksandrovna, duymasına duydum; ağzımı alıştırıyorum şimdilik... Ama anacığım, aklıma takıldı bir kere: Prens’e bakıp gülümsememi emrediyorsun. Ya bana bir şey sorarsa?</p>
		<p>— Dedik ya, kalın kafalı, senin yerine ben yanıtlayacağım onu. Sen yalnızca yüzüne bak, sırıt.</p>
		<p>— Adam beni dilsiz sanacak, diye homurdandı Afanasi Matveyiç.</p>
		<p>— Aman, pek tasaydı! Varsın sansın; hiç olmazsa aptallığının farkına varmaz.</p>
		<p>— Hımm... Ya başkaları bir şey sorarsa?</p>
		<p>— Kimse sormaz; kimse gelmeyecek. Her olasılığa karşı –Tanrı korusun– biri gelip sana bir şey sorar ya da söylerse hemen alaycı bir gülümsemeyle karşılık ver. Alaycı gülümsemenin ne olduğunu biliyor musun?</p>
		<p>— Nükteli, değil mi anacığım?</p>
		<p>— Ben sana gösteririm nükteyi, hımbıl! Senin gibi aptaldan kim nükte bekler! Alaylı, küçümser bir gülümseme; anladın mı?</p>
		<p>— Hımm!..</p>
		<p>Marya Aleksandrovna,</p>
		<p>— Bu hımbılın başıma bir iş açmasından ödüm kopuyor, diye mırıldandı. İliklerimi kurutmaya yeminli sanki. Keşke götürmeseydim.</p>
		<p>Marya Aleksandrovna, bu tür düşünceler, kaygılar arasında ikide bir arabanın penceresinden bakıyor, arabacıya durmadan daha hızlı gitmesi için emirler veriyordu. Atlar dörtnal gittiği halde Marya Aleksandrovna’ya hep yavaş geliyordu. Afanasi Matveyiç, arabanın bir köşesine büzülmüş, içinden, verilen dersi tekrarlıyordu. Sonunda araba şehre girdi, Marya Aleksandrovna’nın evinin önünde durdu. Hikâyemizin kahramanı arabadan atlar atlamaz, evine yaklaşan çift atlı, üstü kapalı bir kızak gördü. Bu, Anna Nikolayevna Antipova’nın her zaman kullandığı kızaktı. İçinde iki bayan vardı. Biri hiç kuşkusuz, Anna Nikolayevna’nın kendisi, öbürü, son zamanlarda ayrılmaz, candan arkadaşı olmuş Natalya Dmitriyevna’dan başkası değildi. Marya Aleksandrovna’nın yüreği burkuldu. Ses çıkarmaya vakit bulamadan bir araba daha yaklaştı, onun içinde de bir konuk olmalıydı. Sevinçli haykırışmalar duyuldu:</p>
		<p>— Marya Aleksandrovna!.. Hem de Afanasi Matveyiç’le birlikte!.. Nereden çıktınız öyle? Ne iyi oldu, biz de size gece oturmasına geliyorduk. Ne hoş sürpriz bu!..</p>
		<p>Konuklar kapı önünde kırlangıçlar gibi cıvıldaşıyorlardı. Marya Aleksandrovna gözlerine, kulaklarına inanamıyordu.</p>
		<p>“Yerin dibine batasıcalar! Bunda bir tertip kokusu var,” diye düşündü. “Görürüz bakalım... Sizin gibi uyuz kargalar benimle aşık atabilirler mi! Durun siz...”</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f55"><a class="si-backref" href="#ref_f55">55.</a><span class="si-footnote-text"> Kusursuz bir hal ve duruş. (Çev.)</span></div>
			<div class="si-footnote html5_aside epub-type_footnote" id="f56"><a class="si-backref" href="#ref_f56">56.</a><span class="si-footnote-text"> Şeytanın Anıları. (Çev.)</span></div>
		</div>
	</div>
</body>
</html>