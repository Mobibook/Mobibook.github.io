<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>5</h1>
		<p>Prens’i uğurladıktan sonra Marya Aleksandrovna,</p>
		<p>— Siz mutfağı biraz dolaşsanız fena olmaz Nastasya Petrovna, dedi. İçimde, canavar Nikitka’nın yemeği berbat ettiği konusunda bir önsezi var. Herhalde şimdiden körkütük olmuştur.</p>
		<p>Nastasya Petrovna boyun eğdi. Odadan çıkarken Marya Aleksandrovna’yı kuşkulu bir bakışla süzdü: Kadında olağanüstü bir heyecan sezmişti. Canavar Nikitka’yı denetleyeceğine salona yürüdü, oradan koridordan, kendi odasından geçerek sandıkların ve kirli çamaşırların bulunduğu karanlık bölmeye girdi. Parmak uçlarına basa basa, soluğunu tutarak kilitli bir kapıya yaklaştı, eğilerek gözünü anahtar deliğine yapıştırdı. Kapı, Zina ile annesinin az önce oturdukları odanın her zaman kilitli, hatta çivilerle mıhlanmış üç kapısından biriydi.</p>
		<p>Marya Aleksandrovna, Nastasya Petrovna’yı, kurnazlığına rağmen son derece hoppa bir kadın bilirdi, kapıdan dinleyebileceğini de tahmin ederdi tabii, ama o anda zihni öyle dolu, kendisi o derece heyecanlıydı ki, dikkatli olmak gereğini duymadı. Koltuğa geçerek Zina’yı anlamlı bir bakışla süzdü. Kız, annesinin bakışlarını üzerinde hissedince garip bir rahatsızlık duymaya başladı.</p>
		<p>— Zina!..</p>
		<p>Zina solgun yüzüyle düşünceli siyah gözlerini ağır ağır annesine kaldırdı. Öteki, devamla,</p>
		<p>— Seninle son derece önemli bir iş görüşmek istiyorum Zina, dedi.</p>
		<p>Zina, annesine dönerek, kollarını göğsünde çaprazladı, karşısında durdu. Yüzünde gizlemeye çalıştığı öfkeli, alaycı bir görünüm vardı.</p>
		<p>— Zina <em>şu </em>Mozglyakov’un bugünkü halini nasıl bulduğunu soracaktım sana.</p>
		<p>Zina, isteksizce,</p>
		<p>— Hakkında düşündüklerimi nicedir biliyorsunuz, diye karşılık verdi.</p>
		<p>— Evet, biliyorum <em>mon enfant</em>.<a class="si-noteref epub-type_noteref" href="#f33" id="ref_f33">33</a> Ama bu kez bu kadar üstelemesini biraz fazla buldum.</p>
		<p>— Bana âşık olduğunu söylediğine göre, halini hoş karşılamak gerek.</p>
		<p>— Tuhaf, eskiden onu bu derece... içten... hoş görmezdin. Tam tersine, ben sözünü açar açmaz bomba gibi patlardın.</p>
		<p>— Siz de her zaman ondan yana çıkarak onunla evlenmemi istediğiniz halde bugün benden önce ona karşısınız.</p>
		<p>— Yalan değil. Mozglyakov’la evlenmeni istediğimi saklamıyorum Zina. Kederin, ıstırabın beni çok üzüyor; hakkımda ne düşünürsen düşün, halini anlayacak durumdayım kızım. Seni düşünmekten geceleri uyuyamaz oldum. Bence seni bu durumundan ancak hayatında önemli bir değişiklik kurtarabilir. Bu değişiklik, evlenmedir. Zengin değiliz ki kalkıp Avrupa’ya gidelim... Buradaki hımbıllar senin, yirmi üçünü doldurduğun halde hâlâ evlenmediğine şaşıyor, birtakım masallar uyduruyorlar. Ama kime vereyim seni: Buranın müşavirine mi, yoksa Avukat İvan İvanoviç’e mi? Mordasov’da sana göre koca mı var? Mozglyakov kof olmasına kof, ama yine de öbürlerine göre iyi... İyi bir aileden, nüfuzlu akrabaları var; yüz elli canlı bir mülkün sahibi. Belirli bir gelirle geçinmek çeşitli dalaverelerle, rüşvetle ya da aslı astarı olmayan serüvenlere atılarak hayat kazanmaktan çok daha iyidir. Mozglyakov üzerinde sırf bu yüzden durdum. Yoksa, yemin ederim, hiçbir zaman ısınmamıştım ona. Sonunda Ulu Tanrı uyardı beni. Ah, bir de bu adamdan daha iyi, sana daha yaraşır bir koca gönderse ne iyi olurdu! Mozglyakov’a hemen söz vermemekle çok iyi ettin Zina. Herhalde bugün de kesin bir şey söylemedin, değil mi?</p>
		<p>Zina, sinirli bir halde,</p>
		<p>— Kestirmeden konuşmak varken bu yapmacıklara neden gerek görüyorsunuz anne?</p>
		<p>— Yapmacık ne demekmiş Zina, insan annesiyle böyle mi konuşur? Hoş benimki de laf: Sen annene karşı güvenini çoktandır kaybettin... Anan değil, düşmanınım ben!..</p>
		<p>— Bırakın bunları anne. Sözcükler üzerinde mi tartışacağız? Bunun için yeteri kadar zaman geçti.</p>
		<p>— Bana hakaret ediyorsun kızım. Geleceğin için her şeye, her şeye razı olduğuma inanmıyor musun?</p>
		<p>Zina, kızgın, alaylı bir bakışla annesini süzdü. Garip bir gülümsemeyle,</p>
		<p>— Sakın geleceğim adına beni Prense vermeyi tasarlamış olmayasınız, diye sordu.</p>
		<p>— Daha söz etmedim bundan, ama sırası gelmişken söyleyeyim; Prens’le evlenmek, senin için delilik değil, mutluluk olurdu Zina.</p>
		<p>— Ama ben bunu saçmanın saçması buluyorum, diye öfkeyle haykırdı Zina. Hâlâ hayal peşinde koşmaktan vazgeçmemişsiniz anne; tam anlamıyla şair ruhlu bir kadınsınız. Zaten size herkes burada böyle bir ad da takmış. Durmadan planlar, tasarılar peşindesiniz. Bunların imkânsızlığı, saçmalığı umurunuzda değil. Prens buradayken aklınıza bu fikrin takıldığını hissettim. Mozglyakov, muziplik olsun diye ihtiyarı evlendirmekten söz ederken düşündüklerinizi yüzünüzden okuyordum. Bahse girerim ki, şimdi de aklınızda bu var, bana sokulmanız da bu yüzden... Ama benim için artsız aralıksız kurduğunuz planlar beni iyice bıktırmaya başladı anne. Çok rica ederim, bir daha bu konuyu açmayın, olmaz mı? Tek bir söz istemem bu konuda; bunu unutmamanızı rica ederim.</p>
		<p>Genç kız öfkesinden tıkanır gibi oldu.</p>
		<p>Marya Aleksandrovna içli, ağlamaklı bir sesle,</p>
		<p>— Çocuksun sen Zina, dedi; sinirli, hasta bir çocuksun. Saygısız konuşuyor, bana hakaret ediyorsun. Hiçbir anne, benim senden çektiklerime dayanamazdı. Ama ne yapayım, hastasın, sinirli ve kederlisin; ben de annenim; her şeyden önce de bir Hıristiyanım... Sabretmek, affetmek zorundayım. Yalnız şunu söylememe izin ver Zina: Bu evlenmeyi gerçekten istemiş olsam, saçmalık neresinde bunun? Bence Mozglyakov, Prens’in evlenme ihtiyacından söz ederken, her zamankinden akıllıca konuşuyordu. Tabii konuşmasının hizmetçi kılıklı Nastasya’yla ilgili kısmı ayrı, orada saçmaladı.</p>
		<p>— Bana bakın anne; sorunuz yalnızca meraktan, laf olsun diye mi, yoksa bir amaçla mı soruyorsunuz?</p>
		<p>— Yalnızca bunu neden bu derece saçma bir düşünce bulduğunu öğrenmek istiyorum.</p>
		<p>Zina, sinirli bir hareketle ayağını yere vurdu,</p>
		<p>— Aahh! Ne diyeyim şu talihime!.. Pekâlâ, madem şimdiye kadar anlayamadınız, söyleyeyim: Bir sürü başka anlamsızlıkları bir yana bıraksak bile, adamcağızın bunaklığından yararlanarak parasına konmak amacıyla onun gibi bir sakatla evlenmek, sonra her gün, her an ölümünü iple çekmek, bence yalnız saçmalık değil, bir alçaklık; hem öyle bir alçaklık ki, bu fikriniz için sizi kutlayamam anne!..</p>
		<p>Kısa bir sessizlik oldu.</p>
		<p>— Zina, dedi birdenbire Marya Aleksandrovna. İki yıl önce olanları hatırlar mısın?</p>
		<p>Zina bütün bedeniyle ürperdi. Sert, haşin bir sesle,</p>
		<p>— Bana kesin olarak, bunu bir daha kurcalamamak için söz vermiştiniz anne, dedi.</p>
		<p>— Şimdi de kesin olarak senden bu âna kadar tuttuğum bu sözü yalnız bir kerecik bozmak için izin istiyorum. Açık konuşmamız zamanı geldi çünkü. Sessizlik içinde geçen şu iki yılın acı anıları var. Bu böyle devam edemez Zina. Konuşmama izin vermen için ayaklarına kapanarak yalvarıyorum! Hem kesin olarak, kızına tapan zavallı bir anne olarak söz veriyorum ki bir daha da bu konuyu hiçbir şekilde, hiçbir durumda, hayatım pahasına bile açacak değilim. Evet, son olarak konuşacağız; çünkü zorunlu bu...</p>
		<p>Marya Aleksandrovna, gereken etkiyi yaratmaya iyice hazırlanmıştı. Zina, sarardı.</p>
		<p>— Söyleyin, dedi.</p>
		<p>— Sağ ol kızım. Başlıyorum. İki yıl önce ölen küçük kardeşin Mitya’ya bir öğretmen tutmuştuk...</p>
		<p>Zina, nefret, tiksinti dolu bir sesle,</p>
		<p>— Bu resmî girişe ne gerek var, diye annesinin sözünü kesti. İkimizin de çok iyi bildiğimiz gereksiz, acı ayrıntıyı neden tekrarlıyorsunuz?</p>
		<p>— Gerekli evladım, çünkü annen olduğum halde sözlerimin, hareketlerimin doğruluğunu kanıtlamak zorundayım. Öte yandan, bu konuyu sana, alıştığın yanlış bir görüş noktasından değil, başka yönden göstermek istiyorum. Sen de bunlardan çıkarmak istediğim sonucu iyice anlamalısın. Kalbinle oynamak istediğim aklına gelmesin yavrum! Hayır, bende gerçek bir anne şefkati bulacaksın Zina! Belki sonunda beni az önce <em>alçaklıkla</em> suçladığın halde, ayaklarıma kapanarak, gözyaşlarına boğularak, şimdiye kadar kibirin yüzünden esirgediğin barış için yalvaracaksın... Bu yüzden şimdi her şeyi başından sonuna kadar açmak istiyorum Zina; ya da hiç konuşmayacağım...</p>
		<p>Annesinin çenebazlığına için için kızan Zina,</p>
		<p>— Peki, konuşun... dedi.</p>
		<p>— Devam ediyorum Zina. Bu, il okulunun çocuk denecek yaştaki öğretmeninin seni nasıl etkilediğini bir türlü anlayamadım. Ağırbaşlılığına, soylu gururuna, o adamın değersizliğine (her şeyi doğru konuşmalı) öyle güvenmiştim ki, aranızda bir şey olabileceği aklımın köşesinden bile geçmemişti. Bir gün bana gelerek, kesin bir tavırla, bu çocukla evleneceğini haber verdin. Kalbime hançer sapladın o gün Zina! Çığlık atarak kendimi kaybettim; sen de unutmadın ya bunları! Bunun üzerine, baskı saydığın otoritemi kullanmak gereğini duydum. Düşün bir kere: toy bir çocuk, bir zangoçun oğlu... Ayda on iki buçuk ruble alan, “Okuma Derneği”nin acıdığı için bastığı birtakım değersiz şiirler yazan, alçak Shakespeare’den söz etmekten başka şey bilmeyen bu çocuk, senin, Zinaida Moskoleva’nın kocası olacak... Bu ancak Florian’a ve çobanlarına yakışırdı! Kusura bakma Zina, bunu hatırlamak bile tepemi attırıyor. Reddettim. Ne çare ki seni hiçbir kuvvet durduramıyordu. Konuyu babana açtığım zaman tabii hiçbir şey anlamadı, yüzüme bön bön bakmakla yetindi. Sen o çocukla ilişkilerini kesmediğin gibi, daha da kötüsü, mektuplaşmaya başladın. Şehirde bu konuda söylentiler dolaşmaya, öteki beriki beni bazı imalarla iğnelemeye başladı. Fırsat düştü ya, ellerinden gelse tellal bağırtacaklardı. Sonunda, ansızın, tahminlerimin hepsi gerçekleşiverdi: Aranızda bilmem ne yüzünden bir kavga çıktı. Sana hiç yaraşmayan bu yumurcak –bir türlü erkek yerine koyamıyorum onu– senin mektuplarını şehirde yaymakla tehdit etti seni... Sen de buna kızarak onu tokatladın. Evet, bunu da biliyorum Zina. Her şeyi, her şeyi biliyorum! Musibet, hemen o gün mektuplarından birini o alçak Zauşin’e gösteriyor; bir saat sonra mektup kanlı bıçaklı düşmanım Natalya Dmitriyevna’nın eline düşüyor. Çılgın çocuk, aynı akşam pişmanlık buhranı geçirerek anlamsız bir intihar girişimine kalkışıyor. Tabii arkasından rezaletin büyüğü kopuyor. Hizmetçi kılıklı Nastasya, korku içinde, soluksuz, yanıma koşarak haber verdi. Mektubun tam bir saattir Natalya Dmitriyevna’nın elindeydi, iki saat sonra bütün şehir rezaleti öğrenecekti! Kendimi tuttum, düşüp bayılmadım, ama o anda vurduğun darbenin dehşetini bilemezsin Zina! Utanmaz, canavar Nastasya iki yüz ruble karşılığında mektubunu geri alabileceğine yemin etti. Ayağımda ince iskarpinlerle, karlara bata çıka Yahudi Bumşteyn’e koşup aziz annemin yadigârı değerli bir iğneyi rehine bıraktım. İki saat sonra mektup elimdeydi. Nastasya, kadının çekmecesini kırarak çaldı bunu... Şerefin kurtuldu, hiçbir kanıt kalmadı. Ama ne acı, ne kaygı dolu bir gün yaşattın bana Zina! Ertesi gün saçlarımda ilk ak telleri gördüm... O çocuğun yaptıkları hakkında şimdi sen de gereken yargıyı verdin herhalde. Belki hayatını ona bağlamanın ne kötü bir delilik olacağını acı bir gülümsemeyle kabul ediyorsun artık. Ama o zamandan beri hep keder, ıstırap içinde yaşıyorsun. Onu bir türlü unutamıyorsun; daha doğrusu onu değil, o hiçbir zaman sana yaraşan biri değildi; sevdiğin, özlediğin şey, geçmişte kalan mutluluğundu... Bu talihsiz çocuk şimdi ölüm döşeğindeymiş, verem olduğunu söylüyorlar... Sen de melek yaradılışınla seni hâlâ kıskandığı için, hastanın kalbi kırılmasın diye o hayattayken evlenmek istemiyorsun. Oysa onun seni gerçek bir aşkla sevmediğine eminim! Mozglyakov’un seni istediğini duyunca seni nasıl kolladığını, peşine gözcüler koyduğunu, oradan buradan haber toplamaya çalıştığı-nı çok iyi biliyorum. Acıyorsun ona, içindekileri biliyorum. Ama benim de her gece ne gözyaşları döktüğümü bir Tanrı, bir de yastığım bilir!..</p>
		<p>Zina, annesinin sözünü derin bir üzüntüyle keserek,</p>
		<p>— Bırakın bunları anne, dedi. Yastığınızın ne ilgisi var bunlarla? Edalı, şiir okurcasına konuşmazsanız yapamazsınız.</p>
		<p>— Öyle ya, bana inanmıyorsun, karşında bir düşman varmış gibi bakıyorsun. İki yıl durmadan ağladım, senden gözyaşlarımı gizleyerek ağladım, ama bu zaman içinde çok değiştim Zina! Duygularını çoktan beri anlıyordum, ancak kederini –yalan söylemeyeceğim– kederinin bütün şiddetini ancak şimdi anlıyorum. Sevgini; sırf o yerli yersiz, her şeye burnunu sokan lanet olası Shakespeare’in etkisiyle kapıldığın bir romantizm gösterisi kabul ettimse suçlu sayılabilir miyim? Hangi anne o zamanki korkumu, aldığım önlemin sertliğini ayıplayabilir? Ama şu anda dinmek bilmeyen iki yıllık ıstırabın karşısında eğiliyorum, duygularını takdir ediyorum. İnan bana Zina, belki seni, senden daha iyi anladım artık. Senin, bu acayip çocuğu değil, kaybettiğin güzel hayallerini, geri gelmez mutluluğunla yüksek ülkülerini sevdiğine eminim. Ben de sevdim; belki senden de çok... Ben de ıstırap çektim, benim de kendime göre birtakım ülkülerim vardı. Bunun için bugünkü durumunda Prens’le evlenmeni en güvenilir kurtuluş çaresi görüyorsam, kimse, hele sen suçlamamalısın beni.</p>
		<p>Zina, annesinin durup dururken bu şekilde konuşamayacağını bildiği için uzun nutkunu biraz şaşkınlıkla dinledi. Sonra kurduğu bağlantı onu şaşkınlığa, neredeyse korkuya uğrattı.</p>
		<p>— Sakın beni gerçekten Prens’e vermeye kalkışmayın, diye bağırdı. Demek bunlar hayal, tasarı olmaktan çıktı, kesin kararınız haline geldi, öyle mi? Peki... sözünü ettiğiniz durumuma ne yararı dokunur bunun? Deminden beri kurcaladığınız şeylerin bu konuyla ne ilgisi var? Doğrusu, halinizden hiçbir şey anlamıyorum anne.</p>
		<p>Marya Aleksandrovna da iyice heyecanlanmıştı.</p>
		<p>— Anlamamana şaşıyorum <em>mon ange.</em><a class="si-noteref epub-type_noteref" href="#f34" id="ref_f34">34</a> İlkin, evlendikten sonra başka bir çevreye, başka bir dünyaya geçeceksin. Acı anılarla dolu, candan bir tek insanın olmadığı bu iğrenç şehir bozuntusundan ayrılacaksın. Güzelliğin yüzünden seni gagalayan kargaların kin, nefret ve iftiralarından kurtulacaksın. Hemen bu baharda Avrupa’ya gidebilirsin: İtalya’ya, İsviçre’ye, İspanya’ya... Düşün Zina, Elhambra’yı göreceksin; şu pis, iğrenç isimli deremizin yerine koca Guadalkevir’in aktığı İspanya’ya gideceksin!..</p>
		<p>— Durun anne, evlenmişim ya da Prens beni istemiş gibi konuşuyorsunuz.</p>
		<p>— Bu bakımdan tasalanma meleğim, ben ne dediğimi bilirim. İzin ver, devam edeyim. Sana yalnız <em>birinci</em> görüşümü açıkladım; gelelim ikincisine: Mozglyakov’la evlenmeye hiç gönlün olmadığını anlıyorum...</p>
		<p>— Üstünde durmaya değmez anne, nasıl olsa hiçbir zaman onun karısı olmayacaktım, diye bağırdı Zina, gözleri öfkeyle parladı.</p>
		<p>— Bu adama karşı nefretine hak veriyorum kızım. Bağlanamadığın birisini ömrünün sonuna kadar sevmek için Tanrı huzurunda yemin etmek çok acıdır. Saygı beslemediğin bir kimseye ait olmak ondan da kötüdür. Mozglyakov senin aşkını istiyor, bunun için evlenmek istiyor. Ona bakmadığın anlarda gözleriyle yiyor seni sanki. Sürekli rol yapmak kolay değil. Yirmi beş yıldır yaptığım için bilirim bunu. Baban mahvetti beni. Kanımı emer gibi gençliğimi emdi... Döktüğüm gözyaşlarını sen de kaç kere gördün.</p>
		<p>— Babam köyde, ona ilişmeyin.</p>
		<p>— Öyle ya, ona hiç toz kondurmazsın, bilirim. Diyeceğim, sırf çıkar yüzünden Mozglyakov’la evlenmeni isterken içim sızlıyordu. Oysa Prens’le evlenirken yapmacığa gerek yok. Onu sevmeyeceğin besbelli... yani aşk duyamazsın demek istiyorum. Tabii o da bunu senden isteyecek değildir.</p>
		<p>— Aman Tanrım, ne saçmalık!.. Yalnız şuna emin olun ki, en önemli şeyde aldanmışsınız: Kendimi ne uğruna feda edeceğimi bilmeden yapmayacağım bunu, haberiniz olsun. Aslında ben evlenmek istemiyorum. Evde kalmış kız olarak yaşayacağım. İki yıldır evlenmediğim için başımın etini yiyorsunuz. Ne yapalım, katlanacaksınız. Evlenmek istemiyorum, o kadar.</p>
		<p>— Aman Zina, beni dinlemeden küplere binme Allah aşkına! Ne çabuk öfkeleniyorsun. İzin ver; konuyu, bir de benim görüş noktamdan inceleyelim, o zaman sen de bana hak verirsin. Prens, bir, bilemedin iki yıl daha yaşayacak; bence, genç bir dul olmak kart kız kalmaktan çok daha çekicidir. Prens’in ölümünden sonra özgür, zengin, başına buyruk bir prenses olacaksın. Yavrum, belki bu hesapları, onun ölümüne bağlı olduğu için hor görerek küçümsüyorsun, ama beni kınama, ben anneyim. Hiçbir anne, beni bu ileri görüşlülüğüm için ayıplamaz. Sonra şu da var: O çocuğa acıdığın için, o hayattayken kocaya varmamaya karar vermişsin. Ama Prens’le evlenmen ona tam tersine yeni umutlar verecek, sevindirecek onu. Azıcık aklı varsa seni Prens’ten kıskanmanın ne kadar yersiz, gülünç olduğunu, bu evlenmenin sırf çıkar, hesap işi olduğunu anlayacaktır. Ayrıca... kısacası, Prens ölünce sen de dilediğin kimseyle evlenebileceksin güzel kızım, bunu demek istiyorum.</p>
		<p>— Yani Prens’le evlenerek onu soymalı ve ileride âşığıma varmak için ihtiyarın ölümünü mü beklemeliyim; açıkça böyle söylesenize! Gerçekten çok ince hesaplarınız var anne. Beni kandırmak için neler neler vaad ediyorsunuz... Hesaplarınızı çok iyi anlıyorum anneciğim. Böyle çirkin bir işte bile soylu duygularınızı öne sürmeden yapamıyorsunuz. Oysa açıkça, “Zina, yapacağımız bir alçaklık, ama çı-karımıza uygun geldiği için kabul et!” deseydiniz hiç olmazsa samimi olurdunuz.</p>
		<p>— Bunu ille de yalan, hile diye görmekte haksızsın. Alçaklık, aldatma saydığın hesaplarıma gelelim. Bunun aldatma, alçaklık neresinde? Aynaya bak bir kere: Öylesine güzelsin ki insan güzelliğine bir krallık feda eder! Sen de bu nimeti, en iyi çağını bir ihtiyara cömertçe feda ediyorsun. Muhteşem bir yıldız gibi hayatının gurubunu aydınlatacaksın... yemyeşil bir sarmaşık ihtişamıyla ihtiyarlığına dolanıp süsleyeceksin. Büyüsüyle zavallıyı olanca açgözlülüğüyle sömüren o ısırganotu iğrenç kadının yerini hakkıyla alacaksın. Senin Prens’e vereceklerin onun parasıyla unvanından daha mı az değerli? Bunun yalan, alçaklık neresinde?</p>
		<p>— Herhalde daha az değerli ki, bir sakatla, bir bunakla evlenmem gerekiyor. Yalan, ne amaçla olursa olsun yalan var bunda anneciğim.</p>
		<p>— Tam tersine Zina, tam tersine. Bu konuyu en güzel yönden, Hıristiyanlık bakımından bile inceleyebiliriz. Hatırlar mısın, bir kere, derin bir umutsuzluk içinde, hemşire olmak istediğinden söz etmiştin. Kalbin ıstıraptan kavruluyordu. Artık bir daha sevemeyeceğini defalarca tekrarlıyordun. Aşka inancın kalmadığına göre kendini başka, daha yüce bir duyguya bağla; çocuk samimiyetinle, bütün inancınla ona yönel, Tanrı kutsar seni. Bu ihtiyarın da kendine göre çilesi var: Mutsuz bir adam, kimse istemiyor onu... Birkaç yıldır tanırım onu. İçimde garip bir sevecenlik, hatta bir çeşit sevgi uyandırdı, sanki şimdi olacakları önceden sezmiştim. Sen de onun için bir arkadaşı, evladı, sırası gelince sevdiği oyuncağı ol. Buna karşılık adamcağızın kalbini ısıt Tanrı adına, erdeminden yap bunu. Yarım adam olduğunu düşünerek gülünçlüğünü hoş gör, bir Hıristiyan olduğun için acı ona... Böyle özveriler kolay değildir, ama iradene hâkim ol. Hastanelerde yara sarmak, koğuşların ağır havasını solumak da insanı tiksindirir. Oysa bunu güler yüzle, Tanrı’ya şükrederek yapan melek yaradılışlı kadınlar var. İncinmiş kalbine uygun bir uğraş, bir kahramanlık bu, sen de bir insanın yaralarını tedavi edeceksin. Gördün mü Zina, bunun bencillik, alçaklık neresinde? Ama sen bana inanmak istemiyorsan ne yapayım! Belki öyle bir görevi üstlenmenin temizliğinden, kahramanlığından söz ettiğim zaman samimiyetime inanmıyorsun. Benim gibi sosyeteden bir kadının duygulu bir kalbi, kendine göre bazı ilkeleri olduğuna akıl erdiremiyorsun. Öyle olsun Zina. İnanma, hakaret et annene; yalnız sözlerinin akıllı, kurtarıcı etkisine inan. Varsayalım ki bunları ben değil de başkası söylüyor sana. Gözlerini kapat, başını öte yana çevir, hayalinden, görünmeyen birisinin konuştuğunu geçir... Senin bu konuda en çok aklına takılan para konusu olmalı, bayağı bir alışveriş hissi uyandırıyor, değil mi? Paradan bu kadar nefret ediyorsan, kabul etme. Kıt kanaat geçinecek bir miktar ayırıp kalanı fakirlere dağıt, ölüm döşeğinde yatan o zavallıya yardım et...</p>
		<p>Zina, kendi kendine söylüyormuş gibi alçak sesle,</p>
		<p>— Kabul etmez ki... diye mırıldandı.</p>
		<p>— O kabul etmezse annesi kabul eder; ondan gizli olarak alır. Teyzenin hediye ettiği küpelerini altı ay önce satarak onlara yardım ettiğinden haberim var. Hasta oğlunu geçindirmek için kadının çamaşıra gittiğini de biliyorum.</p>
		<p>— Yakında kimsenin yardımına ihtiyacı kalmayacak...</p>
		<p>— Ne demek istediğini anlıyorum, diye atıldı Marya Aleksandrovna; kendini ilhama, gerçek bir ilhama iyice kaptırmıştı. Evet, neden söz ettiğini biliyorum. Çocuğun verem olduğunu, yakında öleceğini söylüyorlar. İlgilendim, benim de kalbim var, Kalist Stanislaviç’e özellikle sordum. Kalist Stanislaviç, hastalığın tehlikesini kabul etmekle birlikte, verem değil, yalnızca şiddetli bir göğüs rahatsızlığı olduğunu söyledi. İstersen sen de sor. Hatta bana, hastanın başka koşullarda en çok iklim ve ortam değiştirerek yüzde yüz iyileşebileceğini de söyledi. Söylediğine göre, bunu daha önce ben de duymuş ve okumuştum: İspanya’da Malaga mı ne, adı şarap adına benzeyen harikulade bir kent varmış. Havası yalnız göğüs hastalarını değil, gerçek veremlileri bile iyileştiriyormuş. Tabii oraya ancak yüksek tabakadan kimseler ya da zengin tüccarlar gidebiliyor. Ah İspanya’nın sihirli Elhambrası, mersin, limon ağaçları, katırlara binen İspanyollar!.. Şair ruhlu bir insanı büyülemek için bunlar yeter! Böyle bir yolculuk için yardımını, paranı kabul etmez mi dersin? Etmezse, ona acıdığına göre kandırırsın! Bir insanın hayatı söz konusu olunca yalan da geçerli sayılır. Umutlandır onu, aşkını vaat et; dul kalınca onunla evleneceğini söyle. Kibar bir biçimde neler söylenmez. Annen sana sıradan öğütler verecek değil Zina. Bunları o zavallının hayatını kurtarmak amacıyla yapacağın için hareketlerinde hiçbir uygunsuzluk yok. Umut vererek diriltirsin onu; mutlu olmak için hayata dönmek isteyecek, tedaviye, doktorlara önem verecek... Belki çocuğun doğası, feleğin verdiği acı dersten sonra iyiye döner. O zaman dul kalınca evlenirsin onunla. Zengin, özgür olduktan sonra kim ne diyebilir! Oysa bu deliliği şimdi yapmış olsaydınız sizi bekleyen nelerdi: Çevrenin küçümsemesi, yoksulluk, okul yumurcaklarıyla didişmeler, o bilinen Shakespeare, Mordasov’da kökleşme ve sonunda onun erken ölümü... Sana karşı yaptığı alçakça harekete pişmandır. Onun affederek yeni bir hayat bağışlar, kendi kendisiyle barıştırırsın onu. İyileşmese bile kollarının arasında, (çünkü o zaman yanında bulunman için hiçbir engel olmayacak) kendisiyle barışık, aşkından, affından emin; mersin, limon ağaçları gölgesinde, masmavi göğün altında huzur içinde ölecek. Ah Zina, her şey senin elinde! Bütün kozlar sende, ama Prens’le evlenmek koşuluyla.</p>
		<p>Marya Aleksandrovna sustu. Oldukça uzun bir sessizlik oldu. Zina’nın son derece heyecanlandığı belliydi. İçinden geçenler anlatılacak, tanımlanacak gibi değildi. Ama Marya Aleksandrovna, kızının kalbine giden yolu bulmuş olmalıydı. Kızının ruh durumunu yoklayarak, iç dünyasının en duyarlı noktalarına kaba kaba dokunarak, yüksek duygulardan, ülkülerden söz ede ede sonunda bam teline basmıştı. Yine de bu çabalar, Zina’yı kandırmadı. Marya Aleksandrovna, “Varsın inanmasın, biraz etkilesem, düşündürsem yeter!..” diye düşünüyordu. “Açıkça söyleyemeyeceklerimi üstü kapalı geçerim...” Amacına ulaştı. Zina, kanmamakla birlikte, annesinin sözlerinin etkisindeydi. Heyecanla dinliyordu, yanakları alevlenmiş, göğsü hızla inip kalkıyordu. Birdenbire kararlı bir tavırla,</p>
		<p>— İzin verin anne, dedi. Ansızın yüzünün solmasından kararına ne kadar önem verdiği anlaşılıyordu. Size bir şey söyleyeceğim...</p>
		<p>O anda antrede birtakım gürültüler, Marya Aleksandrovna’yı soran tiz, cırtlak bir ses duyuldu. Zina sustu, Marya Aleksandrovna yerinden fırladı.</p>
		<p>— Aman Tanrım, bu eksikti!.. Hangi şeytan gönderdi şu albayın karısını!</p>
		<p>Sonra, hırsla,</p>
		<p>— Daha iki hafta önce kovmuştan beter yapmıştım bu kargayı, diye ekledi. Kabul etmesem olmaz, yüzde yüz önemli bir haberle geliyor, yoksa evime adım atmaya cesaret edemezdi. Gelişi önemli Zina; bunun altında ne olduğunu öğrenmeliyim. Bulunduğumuz durumda her fırsattan yararlanmak gerek.</p>
		<p>Odaya giren konuğa doğru atılarak,</p>
		<p>— Ah, gelişinize ne kadar sevindim, diye bağırdı.. Nasıl oldu da hatırladınız bizi canım Sofya Petrovna? Bu ne şirin sürpriz!</p>
		<p>Zina, odadan sıvıştı.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f33"><a class="si-backref" href="#ref_f33">33.</a><span class="si-footnote-text"> Çocuğum. (Çev.)</span></div>
			<div class="si-footnote html5_aside epub-type_footnote" id="f34"><a class="si-backref" href="#ref_f34">34.</a><span class="si-footnote-text"> Meleğim. (Çev.)</span></div>
		</div>
	</div>
</body>
</html>