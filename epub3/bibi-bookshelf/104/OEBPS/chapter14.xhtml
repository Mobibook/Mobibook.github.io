<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>14</h1>
		<p>Zinaida Afanasyevna, çok romantik bir yaratılıştaydı. Bu, Marya Aleksandrovna’nın iddia ettiği gibi “öğretmen parçasıyla” o “ahmak Shakespeare”i fazlaca okuduğundan mı, yoksa başka nedenlerden mi ileri geliyordu, orasını bilemeyiz, ama Modasov’ da kaldığı süre içinde Zina bu derece romantik, daha doğrusu kahramanca bir harekette bulunmamıştı. Bunu anlatacağız şimdi.</p>
		<p>Yüzü kireç gibi, bakışı kararlı, heyecandan tir tir titreyerek öne çıktı; kapıldığı öfke güzelliğini kat kat artırmıştı. Odadakileri uzun, küçümser bir bakışla süzdükten sonra ortalığı birdenbire saran sessizlik içinde annesine döndü. Marya Aleksandrovna, Zina’nın daha ilk hareketiyle hemen kendine gelmiş, gözlerini açmıştı.</p>
		<p>— Anne, dedi Zina, yalana ne gerek var? Ne diye bir de bununla kendimizi lekeleyelim? Her şey o derece kirli ki, bu çamuru örtmek için küçülmeye değmez.</p>
		<p>Marya Aleksandrovna, korkuyla yattığı koltuktan fırladı.</p>
		<p>— Zina, ne oluyorsun Zina?.. Kendine gel!</p>
		<p>— Size önceden ne söylemiştim anne, bu rezalete dayanamayacağım. Bundan daha fazla küçülmeye, lekelenmeye gerek görmüyorum. Ama herkesten çok suçlu olduğum için bütün kabahati üstüme aldığımı da bilin anne. Evet, ben razı olduğum için, bu çirkin... entrikaya ben sebep oldum. Siz bir annesiniz; beni seviyor, kendi anlayışınıza göre mutluluğumu sağlamak istiyordunuz. Siz affedilebilirsiniz, ama ben asla!</p>
		<p>— Her şeyi anlatacak mısın Zina?.. Ah Tanrım... Bu felaketin başıma geleceğini hissetmiştim.</p>
		<p>— Evet, hepsini anlatacağım anne. Ben, siz... hepimiz rezil olduk.</p>
		<p>— İşi büyütüyorsun Zina! Heyecanlısın, ne söylediğinin farkında değilsin. Hem bunları anlatmanın bir anlamı yok... Bizim için ortada bir ayıp da yok. Bunu kanıtlayacağım.</p>
		<p>— Hayır anne! (Zina’nın sesi sinirden titriyordu.) Düşüncelerini küçümsediğim, buraya bizimle alay etmek için gelen bu insanlar karşısında susmak istemiyorum artık. Hakaretlerine katlanmak istemiyorum; hiçbirinin bana çamur sıçratmaya hakkı yok. Hepsi benim ya da sizin yaptığınızın otuz kat kötüsünü yapmaya hazırlar. Bizleri yargılamaya ne hakları var!</p>
		<p>— Aa, bu hoş işte! Ne demek bu?.. Aşağılamaya çalışıyorlar bizi!.. diye her yandan bağırışmalar duyuldu.</p>
		<p>— Kızcağız ağzından çıkanların farkında değil, dedi Natalya Dmitriyevna.</p>
		<p>Hemen söyleyelim ki, Natalya Dmitriyevna, haklıydı. Zina oradaki bayanları, onu eleştirecek değerde bulmuyordu da ne diye ortaya çıkıp bu açıklamaları yapıyordu. Aslında Zinaida Afanasyevna çok acele etmişti. İleride Mordasov’da en kafalı kimseler de bu görüşte olduklarını belirttiler. Her şey onarılabilir, yoluna girebilirdi. Gerçi Marya Aleksandrovna da telaşı ve hırçınlığıyla yangına körükle gitmişti. İhtiyar bunağı alaya alarak kovmalıydı, o kadar. Ama Zina, inadına, sağduyuya ve Mordasovluların düşünüş yöntemine aykırı olarak Prens’le konuşmaya başladı. O andaki hali Prens’i öylesine etkiledi ki, Zina,</p>
		<p>— Prens, deyince, ihtiyar, saygıyla ayağa kalktı.</p>
		<p>— Bağışlayın beni; bizi bağışlayın Prens! Aldattık sizi, tuzağa düşürdük...</p>
		<p>Marya Aleksandrovna, kendinden geçerek,</p>
		<p>— Susacak mısın artık, deli, diye atıldı.</p>
		<p>— Hanımefendi... Hanımefendi! <em>Ma charmante enfant!</em><a class="si-noteref epub-type_noteref" href="#f70" id="ref_f70">70</a> diye geveliyordu şaşkın Prens.</p>
		<p>Fakat Zina’nın gururlu, atılgan, son derece hayalci yapısı, onu gerçek hayatın gerektirdiği bütün kuralların dışına çekip sürüklüyordu. Açıklamalarını dinlemekten titreyip duran annesini tümüyle unutmuştu.</p>
		<p>— Evet, ikimiz de sizi aldattık, Prens. Annem sizi, benimle evlenmek için kışkırtmakla; ben de bu oyuna razı olduğum için... Size şarap içirdiler, ben karşınızda şarkı söyleyip kırıttım. Sizi zayıf, savunmasız bularak, az önce Pavel Aleksandroviç’in söylediği gibi, <em>tongaya bastırdık,</em> servetinize, prensliğinize göz dikerek tongaya bastırdık. Son derece adi bir hareketti bu; çok pişmanım. Ama yemin ederim Prens, bu alçaklığa adi bir amaçla karar vermemiştim. İstediğim şey... Ama ne gerek var artık... Böyle bir işte kendimi suçsuz göstermeye çalışmak iki kat alçaklık olacak. Yalnız şunu bilin Prens, sizden bir şey alsaydım ben de buna karşılık gönül eğlenceniz, hizmetçiniz, oyuncunuz, cariyeniz olacaktım. Yeminimi tutacaktım!..</p>
		<p>Zina devam edemedi. Boğazına bir şey tıkanmış gibi sesi kısıldı. Konukların hepsi taş kesilmiş, oldukları yerde, gözleri yuvalarından fırlamış, dinliyorlardı. Zina’nın umulmadık, anlaşılmaz hareketi şaşırtmıştı onları. Yalnız Prens, genç kızın söylediğinin yarısını bile anlamadığı halde gözleri yaşaracak kadar duygulanmıştı.</p>
		<p>— Bu kadar ar-zu e-di-yor-sa-nız sizinle evlenirim <em>ma belle enfant, d</em>iye mırıldanıyordu. Benim için büyük bir şe-ref olur bu! Yalnız size temin     ederim, bu bir düşten başka bir şey değildi... Düşlerimde neler görürüm ben. Üzülmeye değmez bu kadar...</p>
		<p>Prens, Mozglyakov’a dönerek,</p>
		<p>— Benim aklım iyice karışıyor <em>mon cher,</em> dedi. Bari sen açıklayıver olanları!</p>
		<p>Zina da, Mozglyakov’a bakarak,</p>
		<p>— Siz de Pavel Aleksandroviç, dedi; bir zamanlar, gelecekteki kocam saydığım ve bugün böyle acı bir şekilde benden öç alan siz, beni hırpalayıp çamura bulamaya çalışan bu insanlara nasıl katılabildiniz? Bir de beni sevdiğinizden söz ediyordunuz. Ama size öğüt vermeye hakkım yok. Sizden çok daha suçluyum... Size hakaret ettim, boş vaatlerle oyaladım sizi. Az önce söylediklerim hep yalandı. Sizi hiçbir zaman sevmemiştim; bir gün evlenseydim sırf buradan, bu aşağılık kentten kurtulmak, bütün bu çamurdan yakamı sıyırmak için olacaktı. Ama yemin ederim, evlenseydim size iyi, sadık bir karı olacaktım. Benden insafsızca öç aldınız; bu gururunuzu tatmin ettiyse...</p>
		<p>— Zinaida Afanasyevna, diye bağırdı Mozglyakov.</p>
		<p>— Hâlâ bana karşı nefret duyuyorsanız...</p>
		<p>— Zinaida Afanasyevna!..</p>
		<p>Zina, gözyaşlarını tutmaya çalışarak,</p>
		<p>— Bir zaman için beni sevdinizse, diye devam etti.</p>
		<p>— Zinaida Afanasyevna!..</p>
		<p>— Zina, Zina!.. Kızım!.. diye haykırıyordu Marya Aleksandrovna.</p>
		<p>— Ben bir alçağım Zinaida Afanasyevna; düpedüz alçağım, dedi Mozglyakov.</p>
		<p>Ortalığı müthiş bir heyecan sarmıştı. Şaşkınlık, öfke çığlıkları koptu. Yalnız Mozglyakov hareketsiz, sessiz, düşüncesiz, olduğu yerde duruyordu.</p>
		<p>Zayıf, kof, her zaman başkasının etkisi altında hareket etmeye alışmış, ama bir aralık isyan bayrağını çekip kuvvetli, makul olmaya karar veren kimselerin bu hareketlerinin her zaman belirli bir sınırı vardır. Başlangıçta isyanları son derece şiddetlidir. Bu şiddet çılgınlık hali alır. Karşılarına çıkan engellere gözleri kapalı atılırlar, güçlerinin üstünde çaba gösterirler. Ancak, belirli noktaya varınca kendinden geçmiş o insan zınk diye duruverir, “Ben neler yaptım?” gibilerden korku içinde kalakalır. Hemen arkasından da sönmüş balon gibi pörsür, ağlamaklı olur, diz çöküp af diler, her şeyin eskisi gibi olması için yalvarır, her şeyin bir an önce sonuçlanmasını ister. Mozglyakov da aynı durumdaydı. Hiddete kapılarak kudurgan haliyle bir felakete sebep olmuş, öfkesini, gururunu tatmin ettikten sonra bütün olanlardan dolayı sırf kendini suçlayarak kendinden nefret etmeye başlamıştı. Zina’nın beklenmedik parlaması karşısında vicdan azabı altında ezilerek birden durdu. Kızın son sözleri onu bitirdi. İçinden taşan pişmanlıkla,</p>
		<p>— Eşeğim ben, Zinaida Afanasyevna, diye bağırdı. Hayır; eşek bile değil, eşekten de beterim! Ama size kanıtlayacağım, Zinaida Afanasyevna. Amca, ben aldattım sizi. Evet ben, ben aldattım sizi! Uyumuyordunuz, yaptığınız evlenme önerisi gerçekti. Ben alçaklığımdan, rezilliğimden, reddedildiğim için, öç almak hevesiyle her şeyi düşte gördüğünüze inandırdım sizi...</p>
		<p>Natalya Dmitriyevna, Anna Nikolayevna’nın kulağına eğilerek,</p>
		<p>— Bir yaşıma daha girdim, diye fısıldadı.</p>
		<p>— Kendine gel, aziz dostum, val-la-hi kor-kut-tun beni böyle bağırmanla. Emin ol, al-da-nı-yor-sun sen... Pek gerekliyse, hay hay, evlenirim; ama bu olanların düşte geçtiğini söyleyen sendin.</p>
		<p>— Ah, nasıl anlatayım size!.. Ne yapayım da inandırayım onu?.. Amca, amcacığım! Bu önemli bir iş, son derece önemli bir aile sorunu. Biraz çaba gösterin, düşünün!</p>
		<p>— Peki canım, peki, düşünürüm. Dur, izin ver; hep-si-ni sı-ra-sıy-la hatırlayayım. İlkin arabacı Fe-o-fil’i gördüm...</p>
		<p>— Ee, Feofil’in sırası değil şimdi amca!</p>
		<p>— Öyle ya, onunla kim uğraşır artık. Sonra Na-po-le-on vardı, sonra çay içmişiz gibi... O sırada bir bayan geldi, bütün şekerimizi yedi...</p>
		<p>Boş bulunan Mozlgyakov,</p>
		<p>— Yok amca, bunu az önce Marya Aleksandrovna, Natalya Dmitriyevna için anlatmıştı, diye ağzından kaçırdı. Ben de buradaydım, duydum. Gizlenip delikten sizi dinledim.</p>
		<p>— Demek Prens’e de, şekerliğinizden şeker çaldığımı yetiştirdiniz Marya Aleksandrovna, diye atıldı Natalya Dmitriyevna. Demek size şeker çalmaya geliyorum, öyle mi?</p>
		<p>Bu, bardağı taşıran son damlaydı.</p>
		<p>— Bırakın beni, diye bir çığlık attı Marya Aleksandrovna.</p>
		<p>— Yo, bırakını falan yok Marya Aleksadrovna, bunu söyleyemezsiniz! Demek şekerinizi çalıyorum ben, ha!.. Hakkımda böyle pis dedikodular yaydığınızı çoktandır duyuyorum. Sofya Petrovna bir bir anlatmıştı. Şekerinizi çalıyormuşum...</p>
		<p>— Rica ederim <em>mesdames,</em> diye söze karıştı Prens; yalnızca bir düştü bu! Düşümde neler görürüm ben...</p>
		<p>Marya Aleksadrovna, yavaşça,</p>
		<p>— Hay alçak fıçı!.. diye mırıldandı.</p>
		<p>— Nee?.. Üstelik fıçı mı olduk, ya siz nesiniz?..</p>
		<p>Natalya Dmitriyevna, olanca sesiyle cırlamaya devam etti:</p>
		<p>— Benim için fıçı dediğinizi de çoktandır biliyorum. Ama benim hiç olmazsa doğru dürüst bir kocam var, sizinki ahmağın biri...</p>
		<p>Marya Aleksandrovna ile az önceki konuşmasını hatırlayan Prens, bilinçsizce,</p>
		<p>— Öyle ya, bir fı-çı da vardı, diye geveledi.</p>
		<p>— Vay vay, siz de mi soylu bir kadına hakaret etmeye kalkıyorsunuz? Ne cesaretle aşağılıyorsunuz soylu bir kadını Prens? Ben fıçı isem, siz de bacaksızın birisiniz!</p>
		<p>— Kim, ben mi?</p>
		<p>— Evet, siz; tek bacaklısınız, dişleriniz de yok!</p>
		<p>— Gözünün biri de takma, diye atıldı Marya Aleksandrovna.</p>
		<p>— Kaburgalarınız yok, korse takıyorsunuz...</p>
		<p>— Saçları da takma!</p>
		<p>— Yüzünde yaylar var!</p>
		<p>— Ahmağın bıyıkları bile takma... diye tamamladı Marya Aleksandrovna.</p>
		<p>Bu açıklama yaylımı altında ezilen Prens,</p>
		<p>— Bari burnumun, öz burnum olduğunu kabul edin Marya Stepanovna, dedi. Ah yavrum, sen bana ihanet ettin: Saçlarımın takma olduğunu sen söy-le-din!</p>
		<p>— Amcacığım...</p>
		<p>— Yoo, burada ka-la-mam artık. Başka bir yere götür beni... <em>quelle soc-ié-té!..</em><a class="si-noteref epub-type_noteref" href="#f71" id="ref_f71">71</a> Nereye getirmişsin, beni Tanrım!</p>
		<p>— Budala! Alçak!.. diye haykırıyordu Marya Aleksandrovna.</p>
		<p>Zavallı Prens,</p>
		<p>— Aman Tanrım, buraya niçin gel-di-ği-mi azıcık u-nut-tum, ama hemen ha-tır-la-rım!.. diyordu. Yoo, götür beni kar-de-şim buradan, gö-tür yoksa bunlar didik didik eder beni! Hem de... hemen not edilecek yeni bir fik-rim var...</p>
		<p>— Gidelim amcacığım, henüz vakit geç değil, sizi bir otele götüreyim. Ben de yanınızda kalırım.</p>
		<p>— Öyle ya, otele gidelim. <em>Adieu ma charmante enfant!..</em><a class="si-noteref epub-type_noteref" href="#f72" id="ref_f72">72</a> Yalnız siz... er-dem-li-si-niz. Soy-lu bir genç kızsınız. Gidelim canım. Ah Tanrım!</p>
		<p>Prens’in gidişinden sonraki tatsız sahneyi anlatmayacağım artık. Konuklar bağrışarak, kavga ederek dağıldılar. Marya Aleksandrovna, tek başına, eski ününün yıkıntı ve kırıntıları arasında kaldı. Evet! Gücü, ünü, nüfuzu, her şey bir gecede gitmiş, yok olmuştu. Marya Aleksandrovna, bir daha belini doğrultamayacağını anlıyordu. Çevresinde kurduğu, yıllardır süren baskı düzeni bir daha canlanmamak üzere yıkılıyordu. Ne kalıyordu ona – felsefe yapmak mı? Hayır, felsefe yapmadı o, bütün gece kudurup durdu. Zina’nın şerefi beş paralık olmuştu; bitmez tükenmez dedikodular başlayacaktı... Korkunçtu, korkunç!..</p>
		<p>Gerçeğe sadık bir tarihçi olarak, bu kargaşadan en çok Afanasi Matveyiç’in canının yandığını söylemem gerekir. Adamcağız sonunda bir kovuğa sığınarak sabaha kadar titredi durdu. Sonunda gün ağardı, ama, yeni gün de hayırlı gelmedi. Zaten felaket hiçbir zaman tek başına gelmez...</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f70"><a class="si-backref" href="#ref_f70">70.</a><span class="si-footnote-text"> Benim tatlı çocuğum. (Yay.)</span></div>
			<div class="si-footnote html5_aside epub-type_footnote" id="f71"><a class="si-backref" href="#ref_f71">71.</a><span class="si-footnote-text"> Ne çevre bu! (Çev.)</span></div>
			<div class="si-footnote html5_aside epub-type_footnote" id="f72"><a class="si-backref" href="#ref_f72">72.</a><span class="si-footnote-text"> Hoşça kal canım çocuğum. (Yay.)</span></div>
		</div>
	</div>
</body>
</html>