<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>11</h1>
		<p>Mozglyakov, Marya Aleksandrovna’dan çıkarken tam anlamıyla huzura kavuşmuştu. Bayan Moskaleva onu iyice umutlandırmıştı. Yalnız kalmak ihtiyacı duyduğu için Boroduyev’e gitmedi. Kahramanca, romantik hayaller akını içini coşturuyordu. Hayalinde Zina ile romantik vedalaşma, her şeyi affeden kalbinin soylu gözyaşları, Petersburg’daki parlak baloda duyduğu acı, İspanya ile Guadalkevir, aşk... sonunda, ölüm döşeğinde onları birleştiren Prens’in görüntüleri birbirlerini kovalıyordu. Güzel, sadık, kahramanlığıyla duygularının yüceliğine durmadan hayranlık gösteren karısı; kaş göz arasında yüksek tabakadan bir kontesin iltifatı... (Tabii Prens K.’nin dul karısı Zina ile evlenmesi ona bu çevrenin kapılarını açacaktı.) Vali yardımcılığı, servet... kısacası, Marya Aleksandrovna’nın az önce ballandıra ballandıra anlattıkları bir kere daha ruhunu okşuyordu. Ama o anda nedenini açıklayamayacağım bir şey oldu. Pavel Aleksandroviç, bütün bu hayal coşkunluğundan yorulmaya başlayınca kafasına, birdenbire, tatsız bir düşünce saplandı: Bunların hepsi yarına ait şeylerdi. Bugün sadece hava almış, resmen atlatılmıştı... Bu düşüncelere dalan Mozglyakov, birden, çok uzaklaştığını, Mordasov’ un, bilmediği, tenha bir kenar mahallesinde olduğunu fark etti. Yerden bitmiş gibi küçücük evlerin dizildiği sokaklarda köpekler alabildiğine havlıyordu. Taşra şehirlerinde, korunacak ve çalınacak bir şey olmayan mahallelerde köpek bolluğu korkunç bir hal alır. Kar sulusepken başlamıştı. Tek tük evine gecikmiş bir erkeğe ya da gocuk, çizme giymiş bir kadına rastlıyordu. Bütün bunlar nedense Pavel Aleksandroviç’i kızdırmaya başladı; iyiye işaret değildi bu, çünkü çevresindeki her şeyin şirin ve parlak görünmesi işlerimizin yolunda gitmesiyle mümkündür. Pavel Aleksandroviç elinde olmadan, Mordasov’da şimdiye kadar nasıl üstten davrandığını hatırladı. Ahbaplarının, nişanından üstü kapalı olarak söz etmeleri, kutlamaları hoşuna gidiyordu. Nişanlı görünmekle övünüyordu. Oysa şimdi herkese sepetlenmiş gibi görünecekti. Alaya alacaklardı onu, her önüne gelene Petersburg balolarını, Guadalkevir hikâyelerini anlatacak değildi ya! Bunları dü-şüne düşüne, üzülerek ve söylenerek yürürken bir zamandır içini kemiren bir düşünce birdenbire zihnine saplandı: Bütün bunlar doğru muydu, Marya Aleksadrovna’nın çok kurnaz bir kadın olduğunu, genel bir saygı kazandığı halde sabahtan akşama kadar dedikodu yaptığını, yalan söylediğini de hatırladı. Kadının onu evinden uzaklaştırmak için kendine göre nedenleri olmalıydı. Zina aklına geldi; son veda bakışında ateşli, gizli bir aşka benzer bir anlam yoktu... Ardından, bir saat önce ona “aptal” dediğini de hatırladı. Pavel Aleksandroviç, olduğu yerde durdu, utancından kızardı. Tam o anda başına bir aksilik geldi: Ayağı boşa gidince tahta kaldırımdan bir kar yığınının içine düştü. Karda debelenip kalkmaya çalışırken nicedir havlamakta olan bir köpek sürüsü çevresini sardı. Hatta en küçüğü, en arsızı, kür-künün eteğine asıldı. Pavel Aleksandroviç köpeklerden kurtulmaya çabalıyor, küfrederek, talihine lanetler okuyordu. Sonunda kürkünün eteği yırtık, canı fena halde sıkkın, sokağın köşesine gelince yolunu kaybettiğinin farkına vardı. Şehrin bilmediği bir semtinde, hele gece vakti kaybolanlar asla belirli bir yolu takip edemezler; bilinmez bir kuvvet onları önlerine çıkan ilk sokağa sapmak için dürter sanki. Buna uyan Pavel Aleksandroviç, büsbütün yolunu şaşırdı. Öfkesinden yere tükürerek, “Hay şeytan götürsün sizin yüksek fikirlerinizi!” diyordu. “Sizi de, yüksek duygularınızı da, Guadalkevir’inizi de cehennem zebanileri alsın!” Mozglyakov’un o andaki halinin pek sevimli olduğu söylenemez. Sonunda iki saat yorgun argın dolaştıktan sonra kendini Marya Aleksandrovna’nın evinin kapısı önünde buldu. Araba kalabalığını görünce şaşırdı. “İçerisi konuk dolu, bir toplantı mı? Ne için acaba?” diye düşündü. Dışarı çıkan bir uşaktan, Marya Aleksandrovna’nın köye gidişini, oradan beyaz kravatla Afanasi Matveyiç’i getirdiğini, Prens’in uyandığını, ama henüz konukların yanına çıkmadığını öğrendi. Pavel Aleksandroviç, tek söz söylemeden yukarı çıktı, doğru Prens’e gitti. O andaki haliyle her zayıf karakterli adam gibi öç almak için, belki ileride, öm-rünün sonuna kadar pişman olacağını düşünmeden en kötü, en feci şeyi yapmaya hazırdı.</p>
		<p>Yukarı çıkınca Prens’i cascavlak bir kafayla, portatif tuvalet takımının önünde, koltukta oturur buldu; İspanyol sakalıyla favorileri takılmıştı. Perukası, pek gözde emektar ak saçlı uşağı İvan Pahomiç’in elindeydi. Pahomiç, saygılı, düşünceli bir halle perukayı tarıyordu. Prens’e gelince, az önceki içkili ziyafetten sonra henüz kendine iyice gelemediği için hali pek berbattı. Koltukta pörsümüş, buruşmuş, tam bir yığın halindeydi. Mozglyakov’a bön bir bakışla bakıyordu; galiba kim olduğunun farkında değildi.</p>
		<p>Mozglyakov,</p>
		<p>— Keyfiniz nasıl amca, diye sordu.</p>
		<p>Amca toparlandı.</p>
		<p>— Şey... sen misin, dedi. Biraz uyudum, biliyor musun?</p>
		<p>Sonra, birdenbire heyecanlanarak,</p>
		<p>— Aman Tanrım, diye bağırdı. Pe-ru-ka-sı-zım...</p>
		<p>— Üzülmeyin amcacığım, dilerseniz size yardım edeyim.</p>
		<p>— İşte sırrımı öğrendin... Ben hep söylerdim, kapıyı kilitlemeli diye... He-men, şerefinin ü-ze-ri-ne, sırrımı başkalarına açmayacağına, saçlarımın tak-ma olduğunu kim-se-ye söylemeyeceğine söz ver!..</p>
		<p>Mozglyakov, ileriki tasarılarını düşünerek amcanın gözüne girmek isteğiyle,</p>
		<p>— Tabii amcacığım, diye bağırdı. Ben böyle bir adiliği yapacak adam mıyım?</p>
		<p>— Öyle ya, öyle ya!.. Şerefli bir insan olduğunu anladığım için sana bütün sırlarımı açıklayayım da şa-şa kal!.. Bıyıklarımı nasıl buluyorsun azizim?</p>
		<p>— Çok güzel, harikulade! Bu zamana kadar nasıl koruyabildiniz onları amca?</p>
		<p>Prens, zafer kazanmış bir halle, Pavel Aleksandroviç’e baktı.</p>
		<p>— Aldanıyorsun dostum, tak-ma onlar.</p>
		<p>— Ne diyorsunuz! İnanılır şey değil. Peki, ya favorileriniz, doğru söyleyin, boyuyorsunuz, değil mi?</p>
		<p>— Boyuyor muyum? Ne boyaması, onlar da yapma!..</p>
		<p>— Yapma mı? Darılmayın, ama inanmıyorum amca. Alay ediyorsunuz benimle.</p>
		<p>Prens pek hoşnuttu.</p>
		<p>— <em>Parole d’honneur, mon ami!</em><a class="si-noteref epub-type_noteref" href="#f57" id="ref_f57">57</a> diye bağırdı. İ-na-nır mısın, senin gibi herkes, her-kes inanmıyor. Tabii bu sırrımı saklayacağına eminim. Bana söz ver canım.</p>
		<p>— Şerefimle temin ediyorum amca, sırrınızı saklayacağım. Tekrar söylüyorum, böyle bir alçaklığı yapacak adam değilim ben!..</p>
		<p>— Aman dostum, bugün sen yokken bir düştüm ki!.. Fe-o-fil beni yine arabadan düşürdü.</p>
		<p>— Yine mi düşürdü, ne zaman?</p>
		<p>— Ma-nas-tı-ra yaklaştığımız sırada...</p>
		<p>— Az önceydi o amca; biliyorum.</p>
		<p>— Yo, yo! İki saat önce... Manastıra gidiyordum, o da arabamı deviriverdi. Öyle korkuttu ki, yü-re-ğim çar-pı-yor...</p>
		<p>Mozglyakov şaşırdı.</p>
		<p>— Ama uyuyordunuz siz, amca.</p>
		<p>— Öyle ya, uyuyordum... Ama sonra kalk-tım git-tim; hoş, belki... şey... belki ben... tuhaf, çok tuhaf!..</p>
		<p>— Düş görmüş olacaksınız; inanın bir düş bu... Yemekten sonra yattınız, mışıl mışıl uyudunuz.</p>
		<p>— Sahi mi?</p>
		<p>Prens düşünceye daldı.</p>
		<p>— Öyle ya, belki de düşümde gördüm. Ama düşümde gördüklerimin hepsini hatırlıyorum. Önce korkunç, boynuzlu bir öküz gördüm, sonra bir savcı... Sanırım onun da bir boynuzu vardı...</p>
		<p>— Nikolay Vasilyiç Antipov olmalı bu amca.</p>
		<p>— Öyle ya, belki oydu. Sonra Napoleon Bo-na-par-t’ı gördüm. Biliyor musun, herkes beni Napoleon Bonapart’a benzetiyor... profilimin de çok eski bir papayı andırdığını söylüyorlar. Sence, pa-pa-ya benzer miyim ben?</p>
		<p>— Bence Napoleon’a daha çok benzersiniz am-ca.</p>
		<p>— Öyle ya, <em>en face</em>.<a class="si-noteref epub-type_noteref" href="#f58" id="ref_f58">58</a> Zaten ben de aynı şeyi düşünüyorum canım. Düşümde onu adasında gördüm; neşeli, ko-nuş-kan, muzip bir adamcağız, beni öyle eğlendirdi ki!..</p>
		<p>— Kim, Napoleon mu?</p>
		<p>Pavel Aleksandroviç, Prens’i düşünceli bir bakışla süzüyordu. Aklında garip, henüz kendisinin de biçim veremediği bir düşünce canlanmaya başladı.</p>
		<p>— Öyle ya, Napoleon. Hep felsefeden söz ettik. Sana bir şey söyleyeyim mi oğlum, ona çok sert davrandı İngilizler... Acırım doğrusu! Kuşkusuz, zincire vurulmasa yine insanlara saldıracaktı. Delinin biriydi. Ama yine de acıyorum. Ben olsam böyle yapmazdım; onu ıs-sız bir a-da-ya hapsederdim.</p>
		<p>Mozglyakov, dalgın bir halle,</p>
		<p>— Neden ıssız bir adaya, diye sordu.</p>
		<p>— Peki, ıssız olmayan bir ada olsun; ama orada oturanlar hep aklı başında kimseler olmalı. Ona birtakım eğ-len-ce-ler düzenlerdim; tiyatro, müzik, bale; hepsi devlet hesabına... Gezmeye çıkarırdım onu, ama tek başına değil, koruyucularla... Yoksa hemen tü-yer-di he-rif! Sevdiği börekler var; her gün o böreklerden yaptırırdım. Ba-ba gi-bi bakardım, o da yaptığına pişman olurdu...</p>
		<p>Mozglyakov, uykudan iyice kendine gelemeyen ihtiyarın gevezeliğini dalgın dalgın dinliyor, sabırsızlıktan tırnaklarını kemiriyordu. Nedense sözü evlenme konusuna getirmek istiyordu. Bunu niçin yapmak istediğini bilemiyordu, yalnız içi sonsuz bir öfkeyle doluydu. İhtiyarcık birdenbire bir şaşkınlık çığlığı attı:</p>
		<p>— Ah <em>mon ami!</em> Sana bir şey söylemeyi unuttum: Bugün bir ev-len-me önerisi yaptım.</p>
		<p>Mozglyakov, birden canlandı.</p>
		<p>— Evlenme önerisi mi amcacığım?</p>
		<p>— Öyle ya, evlenme önerisi... Gidiyor musun Pahomiç? Pekâlâ. <em>C’est une charmante personne...</em><a class="si-noteref epub-type_noteref" href="#f59" id="ref_f59">59</a> Yalnız... sana açıkça söyleyeyim canım, dü-şün-ce-siz-ce hareket et-tim. Ancak şimdi an-la-dım bunu. Ah Tanrım!..</p>
		<p>— Bir dakika, amca, bunu ne zaman yaptınız?</p>
		<p>— Doğrusunu istersen, ne zaman olduğunu ben de kesin olarak bilemiyorum. Bunu da düşümde görmüş olmayayım? Tuhaf, pek tuhaf...</p>
		<p>Mozglyakov, sevincinden ürperdi. Aklına yepyeni bir fikir geldi. Sabırsızlıkla,</p>
		<p>— İyi, ama kime, ne zaman evlenme önerisinde bulundunuz, diye sordu.</p>
		<p>— Ev sahibinin kızına <em>mon ami... Cette belle personne...</em><a class="si-noteref epub-type_noteref" href="#f60" id="ref_f60">60</a> şey... adını da unuttum. Yalnız, biliyor musun <em>mon ami,</em> ev-le-ne-mem ben, im-kân yok buna. Ne yapmalı şimdi?</p>
		<p>— Tabii, evlenirseniz mahvedersiniz kendinizi. Bir şey daha sormama izin verin amca. Evlenme önerisinde bulunduğunuza kesin olarak emin misiniz?</p>
		<p>— Öyle ya... eminim.</p>
		<p>— Ya bunu da ikinci kez arabadan düşmeniz gibi düşünüzde görmüşseniz?</p>
		<p>— Aman Tanrım! Gerçekten, belki bunu da sadece düşümde gördüm! Artık oraya ne yüzle gideceğimi bi-le-mi-yo-rum. Acaba bir yolunu bulsak da bunu öğrensek, ne dersin? Yoksa, du-ru-mu-mu düşün sen!</p>
		<p>— Size bir şey söyleyeyim mi amca? Bence öğrenilecek bir şey yok.</p>
		<p>— Neden?</p>
		<p>— Bence siz, bunu düşünüzde gördünüz.</p>
		<p>— Ben de öyle sanıyorum a-zi-zim. Zaten sık sık böyle düşler görürüm.</p>
		<p>— Gördünüz mü! Sonra, öğleyin hayli içtiniz; akşam yemeğinde de öyle. Ayrıca...</p>
		<p>— Öyle canım, öyle... belki de bun-dan oldu.</p>
		<p>— Zaten ne kadar heyecanlı olursanız olun, gerçekte böyle akılsızca bir evlenme önerisi yapamazdınız. Ben sizi son derece iyi düşünen bir insan olarak tanıyorum amca ve...</p>
		<p>— Öyle ya, öyle ya!..</p>
		<p>— Düşünün bir kere: Zaten size diş bileyen akrabalarınız bunu bir duysalar haliniz ne olur!..</p>
		<p>— Aman Tanrım, doğru ya, diye korkuyla bağırdı Prens.</p>
		<p>— Ne olacağı açık: Hepsi ağız birliğiyle aklınızı kaçırdığınızı, deli olduğunuzu, sizi vesayet altına almak gerektiğini, kandırıldığınızı bağıracaklar. Belki de bir yere tıkarak sizi göz hapsine alacaklar.</p>
		<p>Mozglyakov, ihtiyarı nasıl korkutacağını iyi biliyordu.</p>
		<p>Prens, zangır zangır titreyerek,</p>
		<p>— Tanrım, diye bağırdı. Yaparlar mı dersin?</p>
		<p>— Elbette. Bunun için, gerçekten, böyle akılsızca bir evlenme önerisi yapmanıza imkân yok amcacığım. Çıkarlarını bilen bir adamsınız. Bunu sadece düşünüzde gördüğünüze kesin olarak eminim!..</p>
		<p>İyice korkan Prens,</p>
		<p>— Yüzde yüz düşümde gördüm, yüzde yüz, diye tekrarlıyordu. Akıllı adamsın, ne iyi anladın bunu canım. Beni uyardığın için sana ne kadar teşekkür etsem azdır.</p>
		<p>— Ben de bugün sizinle karşılaştığıma çok memnunum. Düşünün bir kere, ben olmasam, şaşkınlıkla, gerçekten nişanlandığınızı sanarak yanlarına sözlü olarak inebilirdiniz. Bu durumun tehlikesini düşünün bir...</p>
		<p>— Öyle ya... çok tehlikeli.</p>
		<p>— Bir kere, bu genç kızın yirmi üçünü bulduğunu hatırlayın. Kimse ona talip çıkmıyor; tam bu sırada siz servetinizle, unvanınızla ortaya çıkıyorsunuz. Tabii onlar böyle fırsatı kaçırırlar mı hiç; hemen gerçekten nişanlandığınızı onaylar, bakarsınız zorla evlendirirler sizi. Sonra da bir an önce ölmenizi beklemeye başlarlar belki...</p>
		<p>— Ne diyorsun!</p>
		<p>— Her şeyden başka, amca, sizin değerinizde bir adam...</p>
		<p>— Öyle ya, benim değerimde...</p>
		<p>— Zekânızla; nezaketinizle...</p>
		<p>— Öyle ya, zekâmla, evet!..</p>
		<p>— Ve bir prenssiniz. Şu ya da bu nedenle evlenmeniz gerekirse, böyle bir evlilik mi yapacaksınız! Akrabalarınızın ne diyeceklerini düşünün bir kere.</p>
		<p>— Çiğ çiğ yerler beni! Kötülüklerinden, hainliklerinden az çekmedim. Sana bir şey söyleyeyim mi, beni tı-mar-ha-ne-ye tıkmak istediklerinden kuşkulanıyorum. Düşün yavrum, olur şey mi bu? Tı-mar-ha-ne-de ne işim var?</p>
		<p>— Tabii amca, tabii. Bunun için aşağı indiğiniz zaman sizden hiç ayrılmayacağım. Şimdi konuklar var orada.</p>
		<p>— Konuklar mı? Aman Tanrım!</p>
		<p>— Üzülmeyin amca, ben yanınızdayım.</p>
		<p>— Çok teşekkür ederim dostum, kurtarıcımsın sen! Yalnız biliyor musun, ben buradan gitsem daha iyi olacak.</p>
		<p>— Yarın amcacığım, yarın sabah yedide gideriz. Bugün herkesin yanında vedalaşın, gideceğinizi söyleyin.</p>
		<p>— Yüzde yüz gitmeliyim. Peder Misail’e gideceğim. Ama onlar beni ev-len-dir-me-ye kalkarlarsa?</p>
		<p>— Korkmayın amca, yanınızda olacağım. Hem siz, ne derlerse desinler, hepsini düşünüzde gördüğünüzü açıkça söyleyin. Zaten doğrusu da buydu.</p>
		<p>— Öyle ya, yüzde yüz bir düştü o... Yalnız, biliyor musun canım, çok ne-fis bir düş-tü. Kız harikulade güzel, be-de-ni de...</p>
		<p>— Hadi hoşça kalın amca, ben aşağı iniyorum; siz de...</p>
		<p>Prens, korkuyla,</p>
		<p>— Nee? Beni yalnız mı bırakıyorsun, diye bağırdı.</p>
		<p>— Hayır amca, sadece ayrı ayrı ineceğiz, önce ben, sonra siz. Böylesi daha iyi.</p>
		<p>— Peki öyleyse. Zaten not edeceğim bir fikir var.</p>
		<p>— Hay hay; fikrinizi yazın, sonra hemen gelin, ama fazla eğlenmeyin burada. Yarın sabah da...</p>
		<p>— Yarın sabah da rahibe, mu-hak-kak rahibe, mu-hak-kak rahibe!.. <em>Charmant, charmant!</em> Ama biliyor musun dostum, kız enfes!.. ne beden! Doğrusu yüzde yüz evlenmem gerekseydi ben de...</p>
		<p>— Tanrı korusun amca!..</p>
		<p>— Öyle ya, Tanrı korusun. Hadi güle güle canım; ben hemen... Şu şeyi not edeyim de. <em>A propos,</em><a class="si-noteref epub-type_noteref" href="#f61" id="ref_f61">61</a> Kazanova’nın Anıları’nı okudun mu diye soracaktım sana.</p>
		<p>— Okudum amca, neden sordunuz?</p>
		<p>— Öyle ya... Bak, neden sorduğumu da u-nut-tum şim-di...</p>
		<p>— Sonra hatırlarsınız, şimdilik hoşça kalın!..</p>
		<p>— Güle güle canım, güle güle. Her şeye rağmen ne-fis bir düştü bu, ne-fis!..</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f57"><a class="si-backref" href="#ref_f57">57.</a><span class="si-footnote-text"> Şeref sözü, dostum. (Çev.)</span></div>
			<div class="si-footnote html5_aside epub-type_footnote" id="f58"><a class="si-backref" href="#ref_f58">58.</a><span class="si-footnote-text"> Karşısında. (Çev.)</span></div>
			<div class="si-footnote html5_aside epub-type_footnote" id="f59"><a class="si-backref" href="#ref_f59">59.</a><span class="si-footnote-text"> Çok şirin biridir. (Çev.)</span></div>
			<div class="si-footnote html5_aside epub-type_footnote" id="f60"><a class="si-backref" href="#ref_f60">60.</a><span class="si-footnote-text"> Bu güzel insan. (Çev.)</span></div>
			<div class="si-footnote html5_aside epub-type_footnote" id="f61"><a class="si-backref" href="#ref_f61">61.</a><span class="si-footnote-text"> Sırası gelmişken. (Çev.)</span></div>
		</div>
	</div>
</body>
</html>