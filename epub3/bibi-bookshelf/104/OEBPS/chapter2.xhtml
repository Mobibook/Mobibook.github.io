<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>2</h1>
		<p>Söze başlarken hemen söyleyeyim ki, Prens K. aslında pek o kadar ihtiyar olmadığı halde, insan ona bakınca adamcağız o anda oracığa yığılıverecekmiş gibi gelirdi; o derece çökmüş, daha doğrusu yıpranmış hali vardı. Mordasov’da Prens K. hakkında son derece tuhaf, akla hayale sığmaz şeyler anlatılırdı. İhtiyarın biraz kaçık olduğunu söyleyenler de vardı. Herkesin en çok şaştığı, dört bin can sahibi tanınmış, geniş bir aileye mensup, istese ilde önemli roller oynayabilecek bir mülkçünün muhteşem malikânesine çekilerek sessiz sedasız, tek başına yaşamasıydı. Çoğu kimse onu altı-yedi yıl önce Mordasov’a geldiği zamandan tanıyordu. Herkes, onun o zaman yalnızlıktan asla hoşlanmadığı gibi, bir keşişe de hiç benzemediğinde kesin olarak birleşiyorlardı.</p>
		<p>Ben de Prens hakkında güvenilir bir kaynaktan şunları öğrenmiştim:</p>
		<p>Prens, vaktiyle, gençliğinde, yani pek uzak bir geçmişte, çok parlak bir hayat yaşamıştı. Eğlenmiş, çapkınlık etmiş, birkaç kere Avrupa’ya gidip paralarını har vurup harman savurmuştu. Pek parlak bir zekâsı olmadığı söyleniyordu. Servetini tükettikten sonra ihtiyarlık günlerinde meteliksiz kaldığının farkına varmış. Dostlarından biri ona, açık artırmaya çıkarılmış olan köyüne dönmesini salık vermiş. Prens, Mordasov’a gelmiş, tam altı ay kalarak alabildiğine eğlenmiş. Taşra hayatı pek sarmış onu. Taşralı bayanlarla kaynatırken son kalan kuruşlarını da tüketmiş. Zaten aslında ensesine vurulup lokması ağzından alınacak tipte biriymiş. Buna, kendince prenslere yaraşır cömertliği de eklenince, sonuç belli... Yine de bu eli açıklık, Mordasov’da yüksek sosyetenin törelerinden sayılır; kınayacak yerde çekici bulurlar böylelerini. Özellikle sosyete kadınları, sevimli konuğun hayranı imişler. Prens’in Mordasov’ daki hayatıyla ilgili ilginç anıları varmış. Prens’in, gününün büyük bir bölümünü nasıl süsüyle uğraşarak geçirdiği konusunda anlattıkları çok ilginçti. Bedeni ayrı ayrı parçalardan yapılmış gibiymiş. Nerede ve nasıl bu derece hırpalanıp hurdalaştığını bilen yoktu. Saçları, bıyıkları, favorileri, ince İspanyol sakalı bile son kılına kadar hep takmaymış. Her gün yüzüne düzgün ve allık sürermiş; yüzündeki kırışıklıkları özel ince tellerle gerip düzelttiğini ileri sürenler bile vardı. Sözde bu telleri saçlarının arasında saklarmış. İtalya yolculuklarından birinde, çapkınlık ederken, pencereden atlayarak kaburga kemiklerini kırmış; bu yüzden korse giydiği söylenirdi. Sol ayağı topaldı; o ayağı da sözde takmaymış... Ayağını Paris’te bir aşk serüveninde kırıp kaybetmiş. Yerine takılan yenisi mantardan yapmaymış. İnsanoğlu bu, canının istediğini söyler! Ama sağ gözünün, çok ustalıkla yapılmış bir cam göz olduğu gerçekti. Dişleri de kendisinin değil, takmaymış. Prens bütün gün bir sürü patentli sularla yıkanır, kokular, pomatlar sürüp sürüştürürmüş. Ama onun o sıralar bile gözle görünür biçimde çökmeye ve çekilmez derecede gevezeleşmeye başladığı hatırlardadır. Yıldızı göz göre göre sönüyordu... Meteliksiz kaldığını duymayan yoktu. Tam o sıralar, hiç beklenmedik bir anda, Paris’te yaşayan ve yakın akrabalarından olduğu halde Prens’ in mirasçısı olması için en ufak umut taşımadığı çok ihtiyar bir kadın ölüverdi. Kadın ölmeden bir ay önce yasal mirasçısını gömdüğü için talih kuşu Prens’in başına kondu. Mordasov’dan altmış verst uzaklıkta dört bin nüfuslu bir malikâne hiç bölünmeden ona geçti. Miras işlerini tamamlamak için Petersburg’a gitti. Bayanlarımız hep birlikte ona çok parlak bir veda ziyafeti çektiler. Prens’in o ziyafette ne derece neşeli olduğunu hâlâ hatırlayanlar vardır; sözcük oyunları yapmış, herkesi katılasıya güldürmüş, garip hikâyeler anlatmış... Duhanovo’ya (yeni malikânesine) bir an önce yerleşip orada eğlenceler, piknikler, balolar, donanma geceleri düzenlemeye söz vermiş. Mordasovlu hanımefendiler, Prens’in gidişinden sonra tam bir yıl vaat edilen eğlenceleri sayıkladılar, sevgili ihtiyarcığı büyük bir sabırsızlıkla beklediler. Bu arada, ara sıra Duhanovo’ya gezintiler yaptıkları oluyordu. Duhanovo’daki eski zaman işi konak, aslan biçiminde kırpılmış akasyalarla, yapma höyüklerle, havuzlarla dolu, park kadar büyük bir bahçenin ortasındaydı. Bahçedeki havuzlarda, içinde tahtadan oyma, kaval çalan Türklerin heykelcikleri bulunan kayıklar yüzerdi. Şurada burada kameriyeler, pavyonlar, çeşitli eğlence araçları göze çarpıyordu.</p>
		<p>Sonunda Prens döndü, ama dönüşü oradakileri hem şaşırttı, hem hayal kırıklığına uğrattı. Prens, Mordasov’a hiç ayak basmadan, doğruca Duhanovo’ ya geçip oraya yerleşti ve dünyayla ilgisini kesti. Hakkında çeşitli, birbirinden tuhaf söylentiler dolaşmaya başladı. Prens’in hikâyesi o dönemden beri açıklığını gitgide kaybederek efsanevî bir havaya bürünüyor. Prens, Petersburg’daki işi pek başaramamıştı. İleride mirasçısı olacak akrabaları, besbelli bu serveti de çarçur edeceği korkusuyla bunaklığını ileri sürerek onu hacir altına aldırmaya uğraşmışlardı. Bazıları, Prens’i tımarhaneye sokmayı bile istediklerini, ama yine akrabalarından nüfuzlu birisinin, onu koruduğunu söylüyorlardı. Bu adam, yarı yarıya ölü, yarı yarıya takma ve yapma parçalardan oluşan zavallı Prens’in, nasıl olsa yakında göçeceğini, malikânesinin tımarhaneye başvurmadan da mirasçılarının eline geçeceğini ileri sürmüştü. Dediğim gibi, Tanrı insanı bizim Mordasovluların diline düşürmesin! Bütün bu işler Prens’i o derece ürküttü ki, adamcağızın huyu kökten değişti, ödlek, münzevinin biri olup çıktı. Mordasov halkından birkaçı, sırf meraktan Duhanovo’ya, onu kutlamaya gittiler. Ama kimi içeri alınmadan gerisin geriye döndü, kimi pek tuhaf biçimde karşılandı. Prens, eski dostlarını tanımıyordu bile... İddiaya göre: Tanımak bile istemiyordu. Valimiz de ziyarete gidenler arasındaydı. Dönüşte Prens’in gerçekten aklından biraz zoru olduğunu ileri sürdü. Duhanovo’ya gidişini ne zaman hatırlasa suratı asılırdı. Bayanlarımız Prens’in haline açıktan açığa kızıyorlardı. Sonunda önemli bir şey öğrenildi: Prens’le birlikte Petersburg’dan, adı Stepanida Matveyevna gibi bir şey olan, bilinmedik bir kadın gelmişti; Prens’i avcuna alan oydu. Evin anahtarları, bu yaşlı, şişman, daima basma entari giyen kadının elinden düşmüyordu. Prens, tıpkı çocuk gibi onun dizinin dibinden ayrılmıyordu. Kadın onu kendi eliyle yıkıyor, nazlı bir bebek gibi kucağında taşıyordu. Prens’in yanına ziyaretçileri, hele durumu yoklamak amacıyla Duhanovo’ya yavaş yavaş gelmeye başlayan akrabalarını almayan da oydu. Mordasov’da bu anlaşılmaz ilişkileri herkes ve en çok bayanlarımız dillerine doladılar. Ayrıca Stepanida Matveyevna’nın Prens’in malikânesini tek başına, dilediği gibi yönettiği de söyleniyordu. Kadın oranın kâhyalarını, kâtiplerini, hizmetçilerini kapı dışarı ederek bütün gelirleri kendi topluyormuş. Ama köylüler hayatlarından hoşnut olduklarına göre, yönetimi iyi olmalıymış. Prens’e gelince, günlerini tuvaletiyle uğraşarak geçiriyor; perukalarını, fraklarını giyip giyip çıkarıyormuş. Kalan zamanında, Stepanida Matveyevna ile iskambil oynuyor, fal açıyor, uslu bir İngiliz kısrağına binerek geziyormuş. Stepanida Matveyevna, bu gezintilerde onu, ne olur ne olmaz diye, kapalı bir arabayla izliyormuş. Çünkü Prens’in biniciliği, gösterişten başka bir şey değilmiş; ihtiyarcığın eyerde duracak hali kalmamış artık. Prens’in bazen yaya gezindiğini de görenler varmış. Sırtında paltosu, başında geniş kenarlı şapkası, boynunda bir kadın eşarbı ve mono gözlüğüyle, mantar, kır çiçeği ve peygamberçiçeği toplamak için sol koluna taktığı bir hasır sepetle dolaşırmış. Stepanida Matveyevna bu gezintilerde de eksik olmazmış. Arkasından, çam yarması gibi iki uşakla her olasılığa karşı boş bir araba gidermiş. Yolda karşısına bir köylü çıkıp kenara çekilerek, şapkası elinde, “Günaydın gözümüzün nuru, babamız Prens Hazretleri!” diye önünde eğilince Prens hemen saplı gözlüğüyle adamı süzer, sevimli bir halle başını sallayarak tatlı bir sesle, <em>“Bonjour mon ami, bonjour!”</em><a class="si-noteref epub-type_noteref" href="#f5" id="ref_f5">5</a> diye karşılık verirmiş. Bu ve buna benzer söylentiler pek çok dolaşırdı Mordasov’da. Pek yakında oturduğu için Prens’i bir türlü akıllarından çıkaramıyorlardı. Bunun için güzel bir sabah, insanlardan kaçan bu garip Prens’in, Mordasov’a gelip Marya Aleksandrovna’da kaldığı haberi yayılınca toplu şaşkınlığın derecesini anlamak güç değildi. Herkes telaşa düştü, heyecanlandı. Bir açıklama bekliyor, birbirlerine olayın anlamını soruyorlardı. Hatta bazı kimseler, Marya Aleksandrovna’ya gitmeyi düşündüler. Evet, Prens’in gelişi herkesi şaşırttı. Bayanlar birbirlerine mektuplar yolluyor, ziyaretlere hazırlanıyorlardı; kimi hizmetçisini, kimi kocasını keşfe çıkarıyordu. Herkesi en çok şaşırtan şey, Prens’ in başka yerde değil de Marya Aleksandrovna’da kalmasıydı. Buna en çok, Prens’le uzaktan akrabalığı olan Anna Nikolayevna Antipova içerlemişti. Bütün bu sorunları çözümlemek için, nasıl olsa doğrudan doğruya Marya Aleksandrovna’ya uğramak gerektiği için, aziz okuyucularımızdan da oraya buyurmalarını rica edeceğiz. Gerçi henüz sabahın onu, ama hanımefendinin yakın ahbaplarını kabul edeceğini umarım. Hiç olmazsa bizleri yüzde yüz geri çevirmeyecektir.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f5"><a class="si-backref" href="#ref_f5">5.</a><span class="si-footnote-text"> Günaydın, dostum, günaydın. (Çev.)</span></div>
		</div>
	</div>
</body>
</html>