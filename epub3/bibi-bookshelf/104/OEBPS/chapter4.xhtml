<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>4</h1>
		<p>Prens’in ihtiyar bir adam olduğu ilk bakışta anlaşılmıyordu. İnsanın karşısında canlı bir ölü bulunduğunu fark etmesi için yakından ve dikkatli bir inceleme yapması gerekiyordu. Bu mumyanın gençleştirilmesi için sanatın her imkânına başvurulmuştu. Harikulade bir peruka, kusursuz bir siyah favori, bıyık ve ince İspanyol sakalı yüzünün yarısını saklıyordu. Suratına büyük ustalıkla düzgünce allık sürülmüş, derisi hemen hemen kırışıksız hale gelmişti. Bütün o pörsüklüğün nasıl kaybedildiğine akıl ermiyordu. Prens’in giyinişi de, bir moda dergisinden çıkma mankeninkini andırıyordu. Sırtında ceket gibi bir şey vardı; son modaya uygun, modern, sabah ziyaretleri için hazırlanmış bir kılıktaydı. Eldiveni, kravatı, yeleği, gömleği, göz kamaştıran bir beyazlık ve zarafetteydi. Prens, hafifçe, ama öyle usturuplu topallıyordu ki, onun da modaya uygun olduğu sanılırdı. Cam olan bir gözüne tek gözlük takmıştı. Prens, belki ihtiyarlığın verdiği halsizlikten, belki ağzındaki dişlerin hepsi takma olduğu için, ama belki de sırf azametinden, sözcükleri uzata uzata konuşuyordu. “e” harflerini de baygın bir yumuşaklık vererek ayrıca uzatıyordu. Hatta <em>“da</em>”yı<a class="si-noteref epub-type_noteref" href="#f15" id="ref_f15">15</a> “dde” biçiminde söylerken garip bir gevelemesi vardı. Her halinden, yaşadığı hovardaca hayatın pervasızlığı okunuyordu. Yine de o hovarda hayattan onda, hiçbir korsanın, parfümcünün ya da perukacının geri getiremeyeceği bir geçmişin gölgesi kalmıştı, o kadar... Bu yüzden, şimdilik ihtiyarcığın iyice oynatmış olduğu söylenemezse bile, belleğini çoktandır kaybettiği, ikide bir lafları birbirine karıştırıp aynı şeyi tekrarladığı, hem de büsbütün saçmaladığı açıktı. Prensle konuşmak da ayrı bir beceri işiydi. Ama Marya Aleksandrovna’nın kendine güveni vardı, Prens’i görmek ona taşkın bir sevinç vermişti.</p>
		<p>Konuğunun ellerine sarılarak onu rahat bir koltuğa yerleştirirken,</p>
		<p>— Maşallah, hiç, ama hiç değişmemişsiniz, diye bağırıyordu. Oturun Prens, şöyle geçin. Altı yıldır görüşmedik, koca altı yıl!.. Bir mektupçuk, tek bir satır yazmadınız... Aah, bana karşı çok suçlusunuz Prens, çok!.. Size öyle kırgındım ki <em>mon cher prince!</em> Hadi şimdi çaya buyurun, çaya. Ah Tanrım! Çayları hazırlasanıza Nastasya Petrovna!</p>
		<p>Prens, peltek peltek,</p>
		<p>— Teşekkür ederim, te-şek-kür e-de-rim... Özür di-le-rim.... diye geveledi. (Dilinin hafifçe peltek olduğunu da söylemeyi unuttuk. Ama bunu da sanki bilerek, modaya uyarak yapıyordu.) Ö-zür di-le-rim! (Odayı saplı gözlüğüyle süzerek) Daha geçen yıl size mut-la-ka gelmek istiyordum, ama korkuttular beni: Ko-le-ra salgını varmış buralarda...</p>
		<p>— Yo, ne kolerası Prens; dedi Marya Aleksandrovna.</p>
		<p>İlle kendini göstermek isteyen Mozglyakov,</p>
		<p>— Bir hayvan hastalığıydı o amca, diye atıldı.</p>
		<p>Marya Aleksandrovna, ona sert sert baktı. Prens başını salladı.</p>
		<p>— Evet, evet, bir hayvan hastalığı sanırım...   Ben de gelmekten vazgeçtim. Kocanız ne âlemde aziz Anna Nikolayevna? Hâ-lâ sav-cı koltuğunda mı?</p>
		<p>Marya Aleksandrovna, bir an durakladı, yutkunarak,</p>
		<p>— Ha-yır Prens, kocam savcı değil ki, diye mırıldandı.</p>
		<p>Anlayışlı Mozglyakov,</p>
		<p>— Amcamın karıştırdığına, sizi Anna Nikolayevna Antipova sandığına eminim!.. diye bağırdı. Bunu söyler söylemez Marya Aleksandrovna’nın nasıl irkildiğini görünce sözünü yarıda kesti.</p>
		<p>— Evet evet, öyle... Anna Nikolayevna... şey.... unutuyorum hep!.. şey Antipovna, tamam, Anna Antipovna... diye ilk söylediklerini düzeltti Prens.</p>
		<p>Marya Aleksandrovna, acı bir gülümsemeyle,</p>
		<p>— Ne yazık ki, yanılıyorsunuz Prens, dedi. Anna Nikolayevna falan değilim. Beni tanımayacağınızı ummazdım doğrusu. Şaşırttınız beni Prens! Ben, eski dostunuz Marya Aleksandrovna Moskaleva. Marya Aleksandrovna’yı hatırlamadınız mı?</p>
		<p>— Marya Alek-san-drov-na mı? Çok şey... Oy-sa ben sizi.. şey... neydi onu adı, ha, evet... Anna Va-sil-yev-na san-mış-tım. <em>C’est délicieux!</em><a class="si-noteref epub-type_noteref" href="#f16" id="ref_f16">16</a> Demek yanlış yere gelmişim. Azizim, sen beni Anna Matyevna’ya götürüyorsun sandım. <em>C’est charmant</em><a class="si-noteref epub-type_noteref" href="#f17" id="ref_f17">17</a> doğrusu! Bu sık sık olur bana. Yine de her zamanki gibi halimden memnun değilim. Demek Nastasya Vasilyevna değilsiniz siz, öyle mi? Tuhaf şey...</p>
		<p>— Hayır, değilim. Marya Aleksandrovna’yım, Prens, Marya Aleksandrovna. Çok suçlusunuz bana karşı Prens! En iyi, en candan dostunuzu bu derece unutmak...</p>
		<p>— Evet, öyle... en iyi, en can-dan... Pardon, pardon!..</p>
		<p>Prens bunları gevelerken bir yandan Zina’yı süzüyordu.</p>
		<p>— Bu da kızım Zina. Onu tanımıyorsunuz Prens. Buraya X... yılında geldiğiniz zaman –hatırlıyorsunuz, değil mi?– Zina burada yoktu.</p>
		<p>— Kızınız demek! <em>Charmante, charmante!..</em><a class="si-noteref epub-type_noteref" href="#f18" id="ref_f18">18</a></p>
		<p>Prens, saplı gözlüğüyle iştahlı bakışını Zina’dan ayırmadan,</p>
		<p>— <em>Mais quelle beauté!</em><a class="si-noteref epub-type_noteref" href="#f19" id="ref_f19">19</a> diye mırıldandı.</p>
		<p>Marya Aleksandrovna, Prens’in dikkatini tepsiyle önünde duran küçük uşağa çekti.</p>
		<p>— Çayınızı buyurun Prens.</p>
		<p>Fincanını alan Prens, bu kez çocuğun pembe, tombul yanaklarının seyrine daldı.</p>
		<p>— A-a-a! Oğlunuz mu bu? Ne cici çocuk. He-her hal-de pek us-lu bir yav-ru-cak, değil mi?</p>
		<p>Marya Aleksandrovna acele Prens’in sözünü kesti:</p>
		<p>— Şey... Geçirdiğiniz feci kazayı duydum, çok üzüldüm Prens! Bir yeriniz incinmedi ya? Aman dikkat edin, böyle şeyler hiç ihmale gelmez.</p>
		<p>— Ya!.. Devirdi bizi herif... Arabacım devirdi... Kıyamet kopuyor sandım tövbeler olsun! Açık söyleyeyim, öyle korktum ki yerde miyim, gökte miyim bilemedim. Beklemiyordum bunu, beklemiyordum doğrusu. Hep bu arabacı Fe-o-fil’in yüzünden... Artık bu işte sana güveniyorum canım: Emir ver, buldur onu. Herifin hayatıma kastettiğine eminim.</p>
		<p>— Peki amca, peki; buluruz, dedi Mozglyakov. Yalnız sizden bir ricam var, bugünlük affedemez misiniz onu? Ne dersiniz?</p>
		<p>— Yoo, olmaz; dünyada affetmem! Hayatıma kastettiğine eminim, e-mi-nim. O, bir de evde bıraktığım Lavrenti... Düşünün bir kere: herif kafasına birtakım yeni fikirler sokmuş, inkârcılığa saplanmış... Tam anlamıyla komünist olmuş çıkmış. Onunla karşılaşmaya bile korkuyorum.</p>
		<p>— Haklısınız Prens, diye bağırdı Marya Aleksandrovna... Benim de bu lanet adamlardan ne çektiğimi bilemezsiniz. İnanır mısınız, daha bugünlerde iki kişiyi değiştirmek zorunda kaldım. Ne kafasız şeyler Tanrım! Sabahtan akşama kadar onlarla uğraş. Ne derece aptal olduklarını aklınız almaz.</p>
		<p>— Öyle öyle, bilirim. Ama size bir şey söyleyeyim mi, ben kendi hesabıma uşağımın biraz ahmak olmasını isterim.</p>
		<p>Prens, bütün ihtiyarlar gibi gevezeliğe fazla önem verenler karşısında konuşmaya bayılıyordu.</p>
		<p>— Uşaklara yaraşır bu. Hatta hem aptal, hem temiz yürekli olursa, erdemi bir kat daha artar. Ama bazı hal-ler-de tabii... Hey-be-ti artar bir kere, yüzüne res-mi bir ifade gelir. Kısacası daha edepli, terbiyeli olur; ben adamlarımda her şeyden önce ter-bi-ye ararım. Diyelim ki bir Te-ren-ti’yim var. Te-ren-ti’ yi hatırlarsın, değil mi canım? Yüzünü görür görmez, “Kapıcı olsun!” diye karar verdim. Son de-re-ce ahmak! Öküz gibi bakışı var. Ama hey-be-ti, a-za-me-ti ömür! Gıdığı açık pembe. Beyaz kravatı, resmî elbisesiyle görülmeye değer. Candan sevdim herifçiği. Bazen ona bakıp bakıp düşünürüm: Tez mi hazırlıyorsun be mübarek! Öyle ciddi, ağır bir görünüşü var. Tam Alman filozofu Kant ya da daha doğrusu besili, semiz bir hindi... Bir hizmetkâr için tam anlamıyla <em>comme il faut.</em><a class="si-noteref epub-type_noteref" href="#f20" id="ref_f20">20</a></p>
		<p>Marya Aleksandrovna, taşkın bir neşeyle hem kahkaha atıyor, hem alkışlıyordu. Pavel Aleksandroviç de candan katıldı ona, amcanın halini pek meraka değer buluyordu. Nastasya Petrovna da güldü, Zina bile gülümsedi.</p>
		<p>— Ah pek şakacı, pek neşeli, pek nüktedansınız Prens, diye bağırdı Marya Aleksandrovna. En ince, en komik özellikleri bulup çıkarmak, ne büyük, ne değerli bir yetenek ister. Böyle bir yetenekle toplumdan kaçıp tam beş yıl dört duvar arasına kapanmak... Siz yazı yazabilirdiniz Prens! <em>Fonvizin’</em>i, <em>Griboyedov</em>’u, <em>Gogol</em>’ü aratmazdınız...</p>
		<p>Hayatından pek memnun olan Prens,</p>
		<p>— Ta-bii a-rat-maz-dım; dedi, ta-bii! Hem bilir misiniz, eskiden nüktelerim pek boldu. Hatta tiyatro için bir vod-vil yazmıştım. İçinde birkaç nefis şarkı da vardı... Ama oynanmadı.</p>
		<p>— Okusak ya şunu, ne iyi olurdu. Tam da zamanı, değil mi Zina? Bizimkiler bir temsil vermeye hazırlanıyorlar Prens. Vatan hizmeti... Gazilerimiz yararına olacak. Vodvilinizi alsak çok iyi olurdu.</p>
		<p>— Hay hay, tekrar yazarım onu. Gerçi hatırımda kalmadı ama!.. Aklımda kaldığına göre, bir-iki tane son derece nefis sözcük oyunu vardı. (Prens kendi elini öptü) Zaten Av-ru-pa’ya gittiğim zamanlar müthiş bir <em>fü-ro-re</em><a class="si-noteref epub-type_noteref" href="#f21" id="ref_f21">21</a> yaratırdım. <em>Lord Byron</em>’u hatırlıyorum; arkadaştık. Viyana Kongresi’nde güzel bir <em>Krakovyak</em><a class="si-noteref epub-type_noteref" href="#f22" id="ref_f22">22</a> oynamıştı.</p>
		<p>— Kim, Lord Byron mu? Ne diyorsunuz amcacığım!..</p>
		<p>— Lord Byron ya... Ama belki Lord Byron değil de başka birisiydi... Evet, evet, Lord Byron değildi, Polonyalıydı bu. Şimdi hatırladım. Hem son derece o-ri-ji-nal bir Po-lon-ya-lı... Kont diye ortaya çıkmış, sonra bir lokantacı mı ne olduğu anlaşılmıştı. Yalnız Krakovyak’ı fev-ka-ladeydi; sonunda bacağını da kırdı. Ben o sıralar bunun üzerine bir şiir bile yazdım: “Bizim <em>Polyak</em><a class="si-noteref epub-type_noteref" href="#f23" id="ref_f23">23</a> oynardı Krakovyak...” Sonrası aklıma gelmiyor. Ha, şöyleydi sanırım: “Bacağını kırmış, oynamayı bırakmış...”</p>
		<p>İçin için eğlenen Mozglyakov,</p>
		<p>— Evet, evet, herhalde öyleydi, dedi.</p>
		<p>— Ben de öyle sanıyorum; ya da bunun gibi bir şeydi. Ama belki hiç böyle değildi. Olsun, yine de çok güzel bir şiirdi... Aslına bakarsanız, bu sıralar bazı şeyler aklımdan çıkıyor. İşlerin çokluğundan olmalı.</p>
		<p>Marya Aleksandrovna,</p>
		<p>— Peki Prens, yalnızlık içinde geçirdiğiniz bu yılları nasıl, neyle doldurdunuz, ne yaptınız, diye sordu. Sizi sık sık düşünürdüm <em>mon cher prince.</em> Ne yapayım! Şimdi de her şeyi mümkün olduğu kadar ayrıntılarıyla öğrenmek için sabırsızlanıyorum.</p>
		<p>— Ne mi yaptım? Vallahi efendim, hep iş güç... Bazen dinleniyordum. Bazen dolaşıp birtakım hayaller kuruyordum...</p>
		<p>— Sanırım hayaliniz çok kuvvetli amca.</p>
		<p>— Öyle dostum. Bazen aklıma öyle şeyler gelir ki kendim de şa-şa-rım. Kaduyev’e gittiğim zaman... Şey, sen bir aralık Kaduyev’de vali yardımcılığı yaptın, değil mi?</p>
		<p>— Ben mi? Daha neler!..</p>
		<p>— Yok canım! Oysa ben seni hep vali yardımcısı sanıyordum. Üstelik kendi kendime, “Yüzü de-ğiş-miş gibi, neden acaba?” diyordum. Ötekinin yüzü, pek azametli, pek zeki bir yüzdü. Fev-ka-la-de akıllı adamdı; durur kalkar şiir yazardı. Profilden biraz karo papazını andırırdı.</p>
		<p>Marya Aleksandrovna, sözünü kesti:</p>
		<p>— Emin olun Prens, böyle bir yaşayış sizi mahveder... Beş yıl köyde kendi kabuğuna çekilip kimseyle görüşmemek, her şeye kulak tıkamak!.. Mahvolmuş bir insansınız <em>cher prince!</em> Sizi sevenlerden kime isterseniz sorun, aynı şeyi söyleyeceklerdir.</p>
		<p>— Demeyin!</p>
		<p>— Emin olun. Bunu dostunuz, hemşireniz olarak söylüyorum. Siz benim için hatıraların değerini, kutsallığını temsil ediyorsunuz. Yoo Prens, hayatınızı kökten değiştirmelisiniz, yoksa hastalanıp kendi kendinize kıyacak, öleceksiniz.</p>
		<p>Korkuya kapılan Prens,</p>
		<p>— Aman Tanrım, demek, bu kadar erken öleceğim, diye bağırdı. Evet, doğru söylediniz: basurdan çok çekiyorum; hele bir zamandır... Krizlerim çok me-rak-lı oluyor. Size bunları bütün ayrıntılarıyla anlatmak isterim. İlkin...</p>
		<p>Mozglyakov atılarak,</p>
		<p>— Başka sefer anlatırsınız amcacığım, diye sözünü kesti. Şimdilik şey... gitsek mi, ne dersiniz?</p>
		<p>— Hay hay. Başka zaman anlatırım. Belki gerçekten o kadar ilgi çekici sayılmaz... ama yine de meraklı hastalıktır. Öyle olaylar var ki... Bu gece bana hatırlat azizim, sana bir bir anlatacağım...</p>
		<p>Bu kez Marya Aleksandrovna, sözünü keserek,</p>
		<p>— Avrupa’da tedaviyi deneseydiniz Prens, dedi.</p>
		<p>— Avrupa’da mı? Öyle ya, doğru. Avrupa’ya kesinkes gideceğim öyleyse. Yirmi yıllarında<a class="si-noteref epub-type_noteref" href="#f24" id="ref_f24">24</a> gittiğimde pek eğ-len-dik oralarda. Az kalsın bir Fransız Vikontes’le evlenecektim. Delicesine âşık oldum, ondan başkasını gözüm görmüyordu. Oysa vikontesimiz benimle değil, başkasıyla evlendi. Hem işin tuhafı, kadından yalnız iki saat için ayrıldığım bir gün başka birisi, bir Alman baronu yolumu kesti... Adamcağız sonraları tımarhaneye düşmüştü.</p>
		<p>— <em>Cher prince,</em> bundan sonra sağlığınızla ciddi bir şekilde ilgilenmelisiniz. Avrupa’da ne hekimler var! Sizin yalnızca hayat koşullarınızı değiştirmeniz bile yeter. Bir zaman için şu Duhanovo’nuzdan büsbütün uzaklaşmalısınız.</p>
		<p>— E-vet, mu-hak-kak... Zaten kararımı çoktan verdim: <em>hydropathie</em><a class="si-noteref epub-type_noteref" href="#f25" id="ref_f25">25</a> tedavisine başlamak istiyorum.</p>
		<p>— <em>Hydropathie</em> mi?</p>
		<p>— Evet. Bir kere yapmıştım zaten. İçmelerde Moskovalı bir hanımefendiyle tanıştım; adını unuttum şimdi... Yetmişlik, son derece şair ruhlu bir kadındı. Yanında, ellisinde, bir gözü perdeli dul kızı vardı. O da hep şiir gibi konuşurdu. Sonra başına bir kaza geldi zavallının: Hizmetçi kızlardan birini döverken hırsından öldürmüş; mahkemeye düştü. İşte o ana-kız bana su tedavisi salık verdiler. Doğrusu hiçbir hastalığım yoktu. “İlle iç...” diye tutturdular. Kadınları kırmamak için içmeye başladım. Belki bir yararı dokunur, dedim. İçtim içtim, içtim içtim – bir ırmak su içtim... Gerçekten <em>hydropathie</em> son derece yararlı bir şey; kendim denedim. Sonunda has-ta düş-me-sey-dim bugüne kadar turp gibi olurdum.</p>
		<p>— Bravo amca, çok doğru bir sonuç bu. Siz mantık okudunuz mu hiç amca?</p>
		<p>Mozglyakov’un konuşma biçimini hoş görmeyen Marya Aleksandrovna, sert bir tavırla,</p>
		<p>— Neler soruyorsunuz Pavel Aleksandroviç, diye söylendi.</p>
		<p>— Okudum iki gözüm, okudum, ama çok eskiden. Almanya’dayken felsefe de okudum. Kursu tamamladım, ama bitirir bitirmez hepsini unuttum. Şey... açık söyleyeyim: beni hastalık konusuyla öyle korkuttunuz ki üzüldüm, bayağı sar-sıl-dım. (Ayağa kalktı.) Biraz izin verin; hemen şimdi gelirim.</p>
		<p>Marya Aleksandrovna, şaşırdı:</p>
		<p>— Nereye Prens?</p>
		<p>— Şimdi gelirim. Aklıma yeni bir fikir geldi, not edeyim... <em>Au revoir!</em><a class="si-noteref epub-type_noteref" href="#f26" id="ref_f26">26</a></p>
		<p>Pavel Aleksandroviç arkasından kahkahayı bastı:</p>
		<p>— Ne dersiniz buna?</p>
		<p>Sabrı tükenen Marya Aleksandrovna,</p>
		<p>— Bunda gülecek ne var, anlamıyorum, diye çıkıştı.. Saygıdeğer bir ihtiyarı, bir akrabanızı alaya almak, yumuşak başlılığından yararlanarak her sözüne bir kulp takmak... doğrusu sizin hesabınıza yüzüm kızarıyor Pavel Aleksandroviç! Peki, Prens’in nesini bu kadar gülünç buluyorsunuz? Ben onda gülünecek bir yan bulamadım.</p>
		<p>— Eşini dostunu tanıyamadığını, durduğu yerde saçmaladığını da mı fark etmediniz Marya Aleksandrovna?</p>
		<p>— Ama bunları hepsi, yaşadığı feci hayatın, cehennemlik kadının baskısı altında geçirdiği korkunç beş yılın doğal sonucu... Adama acıyacağınız yerde eğleniyorsunuz onunla. Evet, beni bile tanımadı; siz de tanıksınız. Orası öyle! Prens’i ne pahasına olursa olsun kurtarmalıyız. Avrupa’ya gitmesini söyledim; belki o... satılık ruhlu kadın böylece yakasını bırakır.</p>
		<p>Mozglyakov, birdenbire,</p>
		<p>— Size bir şey söyleyeyim mi, Marya Aleksandrovna, evlendirelim amcayı, diye bağırdı.</p>
		<p>— Başladınız yine. Yo, siz adam olamazsınız Mösyö Mozglyakov!..</p>
		<p>— Estağfurullah. Bu kez çok ciddiyim, Marya Aleksandrovna. Neden olmasın? Bir fikir bu. <em>C’est une idée comme une autre.</em><a class="si-noteref epub-type_noteref" href="#f27" id="ref_f27">27</a> Hem rica ederim, bunun ona ne kötülüğü dokunabilir? Bulunduğu durumda onu ancak böyle bir önlem kurtarabilir. Yasal olarak evlenebilir, her şey bir yana –affedin beni– o cadıdan da yakayı sıyırmış olur. Bir kız, daha iyisi dul bir kadın seçer. Eşi sevimli, iyi kalpli, akıllı, şefkatli ve muhakkak yoksul biri olmalı. Prens’in onu alması onun için iyilik olmalı; kocasına ona göre bakar. Prens için de yanında bugünkü kadının yerine ona candan bağlı, samimi, soylu bir kadının bulunması kuşkusuz daha hayırlı olur. Yalnız güzel olması şart, çünkü amcanın gözü hâlâ güzellerde... Zinaida Afanasyevna’ya nasıl baktığını fark etmediniz mi?</p>
		<p>Kulak kesilen Nastasya Petrovna,</p>
		<p>— Böyle kızı nerede bulacaksınız, diye sordu.</p>
		<p>— İş ona kalsın. Hatta siz varsınız ya... Öyle ya, neden olmasın? Bir kere güzelsiniz; dulsunuz da... Hem soylu, hem de yoksulsunuz; her şeyin doğrusunu konuşmalı: Zengin sayılmazsınız herhalde. Ayrıca aklı başında bir bayansınız. Böylece amcayı hem sever, hem dizginleri ele alırsınız. O bilinen hanımefendiyi sepetleyip amcayla soluğu Avrupa’da alırsınız. Orada onu lapalarla, şekerle beslersiniz. Bu böylece, ihtiyarcığın ölümlü dünyayı bırakışına kadar, yani belki bir yıl, belki de yalnızca iki ay sürer... Ondan sonra siz zengin bir dul prenses olarak kalınca bir markiyle ya da iktidarda bir generalle evlenerek gösterdiğiniz özverinin ödülünü alırsınız. <em>C’est joli</em>,<a class="si-noteref epub-type_noteref" href="#f28" id="ref_f28">28</a> değil mi?</p>
		<p>Bayan Zyablova’nın baygın gözleri parladı:</p>
		<p>— Ah Tanrım, beni istese, yalnızca minnetimden âşık olurdum ona! Ama saçmalık bunlar...</p>
		<p>— Neden? Siz istedikten sonra saçmalık olmayabilir Nastasya Petrovna. Bana iyice yalvarın, sizi hemen nişanlamazsam kellemi kesin! Prens’i kandırıp bir şeye heveslendirmek kadar kolay iş yok. Ne söylerseniz söyleyin, “Peki, peki, hay hay!” diye karşılık verdiğini duymadınız mı? Tereyağından kıl çeker gibi evlendiririz onu, ruhu duymaz... Belki kandırmamız gerekecek, yine de başarırız bu işi. Hem rica ederim, bu onun iyiliği için olacak! Siz, ne olur ne olmaz, kendinize biraz çekidüzen verin Nastasya Petrovna.</p>
		<p>Mösyö Mozglyakov’un heyecanı gittikçe arttı, kabına sığamaz oldu. Bayan Zyablova’nın da, aklı başında bir kadın olduğu halde ağzı sulanmıştı.</p>
		<p>— Ne deseniz haklısınız, bugün küllük kızından farkım yok... Zaten bıraktım kendimi, ne zamandır hayal kurduğum yok... Madam Gribüsye oldum çıktım.</p>
		<p>O aralık Marya Aleksandrovna’nın yüzüne garip bir görünüm yayıldı. Mozglyakov’un gerçekten tuhaf önerisini şaşkınlıkla, dehşet içinde dinledi. Sonra birden kendini toparladı. Genç adamın sözünü sert bir tavırla kesti:</p>
		<p>— İyi dilekleriniz var, ama saçma ve anlamsız; son derece de yersiz doğrusu.</p>
		<p>— Neden aziz Marya Aleksandrovna, neden saçma ve yersiz oluyormuş?</p>
		<p>— Birçok bakımdan. İlkin, evimde bulunuyorsunuz, Pavel Aleksandroviç. Prens konuğumdur. Hiç kimsenin evime ve evimdekilere karşı saygıda kusur etmesini hoş görmem. Sözlerinizi ancak bir şaka olarak kabul ediyorum Pavel Aleksandroviç. Oh... hele şükür, işte Prens de geliyor!</p>
		<p>Odaya giren Prens,</p>
		<p>— Geldim efendim, dedi. Mozglyakov’a dönerek: Şaşılacak şey <em>cher ami,</em> bugün kafamda öyle çeşitli fikirler var ki, dedi. Oysa bazen –belki inanmazsınız– kafamın içi tam takır olur, günlerce öylece gezerim...</p>
		<p>— Amcacığım, bugünkü haliniz düşmenizin sonucu olmalı: Sinirlerinizin harekete geçmesiyle...</p>
		<p>— Bana da öyle geliyor; diye atıldı Prens, hatta bu kazayı ya-rar-lı bile buldum. Bu yüzden bizim Fe-o-fil’i affetmeye karar verdim. Hayatıma kastettiğini sanmam; ne dersin? Zaten geçenlerde, sakalını tıraş ederek onu yeteri kadar cezalandırdık.</p>
		<p>— Sakalını mı tıraş ettiniz? Aman amcacığım, herifin derya gibi sakalı var!..</p>
		<p>— Öyle ya, öyle ya... Derya gibi. Tutarlı yargıların var dostum. Yalnız Feofil’in sakalı takmadır. Bakın ne oldu: Geçenlerde Avrupa’dan bir katalog gönderdiler bana; hem beyler, hem arabacılar için en iyi cins sakal, favori, İspanyol sakalı, bıyık vesaire... Hepsi en iyi cins, fiyatları da uygun. Hadi dedim, getirteyim bir sakal, bakalım nasıl şey bunlar? Bir arabacı sakalı getirttim. Gerçekten de esaslı bir şey! Gelgelelim bizim Fe-o-fil’in sakalı var, hem bununkinden iki kat da gür... Tabii birden şaşırdık: Feofil’ in sakalını mı tıraş edelim, yoksa gelen sakalı mı geri yollayalım diye... Düşündüm taşındım, takma sakalı denemeyi daha uygun buldum.</p>
		<p>— Sanatın doğaya üstünlüğüne inanıyorsunuz, değil mi amca?</p>
		<p>— Elbette. Sakalı tıraş edilirken herifin üzüntüsünü görmeliydiniz! Sanırsınız ki sakalıyla birlikte bütün geleceği elinden gidiyor... Şey... Gitme zamanımız gelmedi mi yavrum?</p>
		<p>— Ben hazırım amca.</p>
		<p>Marya Aleksandrovna heyecanlandı:</p>
		<p>— Ama validen başka yere gitmeyeceksiniz, değil mi Prens? Artık <em>bizimsiniz.</em> Bütün bir gün yalnız ailemize aitsiniz Prens. Buradaki çevreden söz edecek değilim size. Belki Anna Nikolayevna’ya gitmek istersiniz; sizi hayal kırıklığına uğratmam doğru olmayacak. Zamanla her şeyi olduğu gibi göreceğinize eminim. Yalnız benim de bugünlük ev sahibiniz, kardeşiniz, ananız, dadınız olduğumu unutmayın Prens. Ne yalan söyleyeyim, gözüm arkada kalıyor: Bu insanları bilmezsiniz siz. Hiç değilse şu âna kadar tam olarak anlayamadınız onları!..</p>
		<p>— Her şeyi bana bırakın Marya Aleksandrovna, dedi Mozglyakov. Her şey size söz verdiğim gibi olacak.</p>
		<p>— Tamam! Sizin gibi dalgacıya güvenilir mi hiç! Yemeğe beklediğimizi unutmayın Prens; biz erken yeriz. Ah, kocamın köyde olduğuna pek üzüldüm! Sizi görünce kimbilir nasıl sevinecekti! Size çok saygısı var, çok sever sizi.</p>
		<p>— Kim, kocanız mı? Demek kocanız var?</p>
		<p>— Bu ne unutkanlık Prens, eski günlerimize ait her şeyi unutmuşsunuz. Kocam Afanasi Matveyiç’i hatırlamıyor musunuz? Şimdi köyde, ama o zamanlar bin kere görmüştünüz onu. Afanasi Matveyiç; hatırladınız mı?</p>
		<p>— Afanasi Matveyiç... Çok şey... Köyde demek.... <em>Mais c’est délicieux!</em><a class="si-noteref epub-type_noteref" href="#f29" id="ref_f29">29</a> Demek kocanız var! Tuhaf şey, tıpkı bir vodvildeki gibi: kocası kapı dışarı, karısı da... şey... unuttum. Karısı da bir yere gitmişti, ama nereye, Tula’ya mıydı, Yaroslav’a mı, hatırımda kalmadı; komik bir sözcük oyunuydu bu.</p>
		<p>— Kocası kapı dışarı, karısı Tver’e<a class="si-noteref epub-type_noteref" href="#f30" id="ref_f30">30</a> diye yardım etti Mozglyakov.</p>
		<p>— Hah, tamam! Evet. Evet. Teşekkürler canım. Tver’e gitmiş, tamam. <em>Charmant</em><a class="si-noteref epub-type_noteref" href="#f31" id="ref_f31">31</a> charmant, kafiyeli oluyor; <em>dver-Tver... </em>Oysa ben kadının Kostroma’ ya mı, Yaroslavl’e mi gittiğini bir türlü bulamadım. <em>Charmant, charmant!</em> Şey... az önce bir şey söylüyordum, neydi o? Ha evet, sokağa çıkacaktık. <em>Au revoir Madame, adieu charmante demoiselle.</em><a class="si-noteref epub-type_noteref" href="#f32" id="ref_f32">32</a></p>
		<p>Prens son sözlerini Zina’ya dönerek söyledi, kendi parmaklarının uçlarını öptü. Marya Aleksandrovna arkasından,</p>
		<p>— Yemeğimizi, çabuk dönmeyi unutmayın Prens, diye seslendi.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f15"><a class="si-backref" href="#ref_f15">15.</a><span class="si-footnote-text"> <em>Da:</em> Rusça “evet” demektir. (Çev.)</span></div>
			<div class="si-footnote html5_aside epub-type_footnote" id="f16"><a class="si-backref" href="#ref_f16">16.</a><span class="si-footnote-text"> (Fr.) Enfes (Çev.)</span></div>
			<div class="si-footnote html5_aside epub-type_footnote" id="f17"><a class="si-backref" href="#ref_f17">17.</a><span class="si-footnote-text"> Pek güzel bu. (Çev.)</span></div>
			<div class="si-footnote html5_aside epub-type_footnote" id="f18"><a class="si-backref" href="#ref_f18">18.</a><span class="si-footnote-text"> Çok hoş. Çok hoş. (Çev.)</span></div>
			<div class="si-footnote html5_aside epub-type_footnote" id="f19"><a class="si-backref" href="#ref_f19">19.</a><span class="si-footnote-text"> Bu ne güzellik. (Çev.)</span></div>
			<div class="si-footnote html5_aside epub-type_footnote" id="f20"><a class="si-backref" href="#ref_f20">20.</a><span class="si-footnote-text"> Düzgün biri. (Çev.)</span></div>
			<div class="si-footnote html5_aside epub-type_footnote" id="f21"><a class="si-backref" href="#ref_f21">21.</a><span class="si-footnote-text"> Heyecan yaratmak anlamına gelir. (Çev.)</span></div>
			<div class="si-footnote html5_aside epub-type_footnote" id="f22"><a class="si-backref" href="#ref_f22">22.</a><span class="si-footnote-text"> Polonya ulusal oyunu. (Çev.)</span></div>
			<div class="si-footnote html5_aside epub-type_footnote" id="f23"><a class="si-backref" href="#ref_f23">23.</a><span class="si-footnote-text"> <em>Polyak:</em> Rusça “Polonyalı” demektir. (Çev.)</span></div>
			<div class="si-footnote html5_aside epub-type_footnote" id="f24"><a class="si-backref" href="#ref_f24">24.</a><span class="si-footnote-text"> 1820-30 arasındaki yılları kastediyor. (Çev.)</span></div>
			<div class="si-footnote html5_aside epub-type_footnote" id="f25"><a class="si-backref" href="#ref_f25">25.</a><span class="si-footnote-text"> Su tedavisi. (Çev.)</span></div>
			<div class="si-footnote html5_aside epub-type_footnote" id="f26"><a class="si-backref" href="#ref_f26">26.</a><span class="si-footnote-text"> Hoşça kalın. (Yay.)</span></div>
			<div class="si-footnote html5_aside epub-type_footnote" id="f27"><a class="si-backref" href="#ref_f27">27.</a><span class="si-footnote-text"> Herhangi bir fikir gibi. (Çev.)</span></div>
			<div class="si-footnote html5_aside epub-type_footnote" id="f28"><a class="si-backref" href="#ref_f28">28.</a><span class="si-footnote-text"> Ne güzel. (Çev.)</span></div>
			<div class="si-footnote html5_aside epub-type_footnote" id="f29"><a class="si-backref" href="#ref_f29">29.</a><span class="si-footnote-text"> Enfes bu. (Çev.)</span></div>
			<div class="si-footnote html5_aside epub-type_footnote" id="f30"><a class="si-backref" href="#ref_f30">30.</a><span class="si-footnote-text"> Rusça “kapı” <em>dver</em> demektir; <em>Tver</em> bir il adıdır. (Çev.)</span></div>
			<div class="si-footnote html5_aside epub-type_footnote" id="f31"><a class="si-backref" href="#ref_f31">31.</a><span class="si-footnote-text"> Çok güzel. (Çev.)</span></div>
			<div class="si-footnote html5_aside epub-type_footnote" id="f32"><a class="si-backref" href="#ref_f32">32.</a><span class="si-footnote-text"> Hoşça kalın bayan, elveda güzel hanım. (Çev.)</span></div>
		</div>
	</div>
</body>
</html>