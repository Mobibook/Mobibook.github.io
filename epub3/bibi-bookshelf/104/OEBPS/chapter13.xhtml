<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Amcanın Düşü</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>13</h1>
		<p>Prens tatlı tatlı gülümseyerek odaya girdi. Bir çeyrek önce Mozglyakov’un ihtiyarın yüreğine soktuğu korku, salonda kadınları görür görmez dağıldı. Bayanlar onu tiz bir sevinç çığlığıyla karşıladılar. Zaten kadınlar bizim ihtiyarcığı daima okşar, hemen senli benli olurlardı. Prens, her haliyle onları son derece eğlendirirdi. Hatta Felisata Mihaylovna, o sabah (tabii ki şakadan) isterse, Prens’in kucağına oturmaya razı olacağını söylemişti, “Çünkü çok, çok sevimli, son derece sevimli bir ihtiyarcıktı.”</p>
		<p>Marya Aleksandrovna, bir şeyler okuyabilmek ve böylece güç durumdan kurtulabilmek umuduyla bakışlarını Prens’in yüzünden ayıramıyordu. Mozglyakov’un bir namussuzluğu yüzünden bütün işin sallantıda olduğu belliydi. Ama Prens’in yüzünden bir şey anlamak mümkün değildi. Halinde hiçbir değişme yoktu. Bayanlardan birkaçı,</p>
		<p>— Aa, işte Prens!.. Gözlerimiz yolda kaldı, Prens, diye bağırdılar.</p>
		<p>— Ne çok bekledik... Sabrımız taşmıştı artık!</p>
		<p>Üstünde semaver kaynayan masanın başına geçen Prens, fıs-fıslayan bir konuşmayla,</p>
		<p>— İl-ti-fat ediyorsunuz e-fen-dim, diye geveledi.</p>
		<p>Kadınlar bir anda onu sardılar. Marya Aleksandrovna’nın yanında yalnız Anna Nikolayevna ile Natalya Dmitriyevna kaldı. Afanasi Matveyiç, saygılı bir yüzle sırıtıyordu. Mozglyakov da gülümseyerek, küçümseyerek Zina’ya bakıyordu. Zina ona hiç önem vermeden babasının yanına geçti, şömineye yakın bir koltuğa oturdu.</p>
		<p>— Bizi bırakıp gidiyormuşsunuz Prens; doğru mu bu, diye cırladı Felisata Mihaylovna.</p>
		<p>— Öyle ya, <em>mesdames,</em><a class="si-noteref epub-type_noteref" href="#f66" id="ref_f66">66</a> gidiyorum. He-men Av-ru-pa-ya gitmek istiyorum.</p>
		<p>Yanındakiler, koro halinde,</p>
		<p>— Avrupa’ya mı Prens, nereden aklınıza esti bu, diye bağırdılar.</p>
		<p>Prens kırıtarak sözlerini doğruladı:</p>
		<p>— Evet, Av-ru-pa-ya; hem biliyor musunuz, oraya en çok ye-ni fi-kir-ler için gitmek istiyorum.</p>
		<p>Bayanlar birbiriyle bakıştılar:</p>
		<p>— Ne demek bu?.. Ne gibi yeni fikirler, ne hakkında?..</p>
		<p>Prens, kendinden emin bir tavırla,</p>
		<p>— Öyle ya, yeni fikirler için; diye tekrarladı. Şimdi herkes ye-ni fi-kir-ler için gidiyor. Ben de ye-ni fi-kir-ler peşindeyim.</p>
		<p>Mozglyakov, besbelli bayanlara nükteciliğiyle serbest-fikirliliğini göstermek için,</p>
		<p>— Sakın bir Mason locasına girmeye niyetli olmayasınız amca, diye bağırdı.</p>
		<p>— Yanılmadın azizim; diye umulmadık bir karşılık verdi Prens. Vaktiyle Avrupa’da ger-çek-ten bir Mason locasındaydım, kafam yüksek fikirlerle doluydu. Hatta çağ-daş uy-gar-lık için birçok şey yapmaya hazırlanıyordum. Frankfurt’tayken, Avrupa’ ya birlikte götürdüğüm Sidor’u azat etmeye karar vermiştim. Oysa herif kendisi beni bırakıp kaçtı; şaştım bu işe... Tuhaf a-dam-dı. Sonra bir gün Paris’ te rastladım ona; şıklaşmış, favori bırakmıştı. Kolunda bir <em>mamzel</em>’le bulvarda piyasa ediyordu. Beni görünce başıyla se-lam-la-dı. Yanındaki <em>mamzel</em> de cıva gibi, çakır gözlü, şeker bir şeydi...</p>
		<p>Mozglyakov, kahkahayla güldü:</p>
		<p>— Aman amcacığım, bu defa Avrupa’ya giderseniz bütün köylülerinizi azat edeceksiniz demek!</p>
		<p>Prens, hiç duraksamadan,</p>
		<p>— Tamamen öyle yavrum, dedi. Gerçekten hepsini serbest bırakmak is-ti-yo-rum.</p>
		<p>— Aman Prens, bunu yaparsanız hepsi dağılır kaçar, aşarı kimden alırsınız sonra, diye bağırdı Felisata Mihaylovna.</p>
		<p>Anna Nikolayevna da, kaygılı bir sesle,</p>
		<p>— Elbette kaçarlar, dedi.</p>
		<p>Prens şaşırdı:</p>
		<p>— Aman Tanrım!.. Ger-çek-ten mi?.. Kaçarlar mı dersiniz?</p>
		<p>— Kaçarlar tabii, hepsi kaçar, sizi de bir başınıza bırakırlar; diye destekledi Natalya Dmitriyevna.</p>
		<p>— Aman Tanrım! Azat et-mem öy-ley-se. Zaten laf olsun diye...</p>
		<p>— Böylesi daha iyi amcacığım.</p>
		<p>O âna kadar sessizce dinleyip olanı biteni inceleyen Marya Aleksandrovna Prens’in onu unutmuşa benzeyen halini pek iyi karşılamıyordu. Yüksek sesle, vakur bir edayla,</p>
		<p>— İzin verirseniz Prens, size kocam Afanasi Matveyiç’i tanıtayım, dedi. Evimize şeref verdiğinizi duyar duymaz köyden özellikle geldi.</p>
		<p>Afanasi Matveyiç, gülümsedi, heybetli bir tavır takındı, övüldüğünü sanıyordu.</p>
		<p>— Oo, çok sevindim, dedi Prens. A-fa-na-si Matveyiç!.. Bir şeyler ha-tır-lar gibiyim. A-fa-na-si Matveyiç... Öyle ya, köyden o. <em>Charmant, charmant,</em> çok memnun oldum. –Mozglyakov’a dönerek– Canım, neydi o: Az önce kafiyeli bir şey söylemiştik... Nasıldı o? Kocası kapı dışarı, karısı da... bir yere... bir şehre gitmiş karısı...</p>
		<p>— Tamam Prens, diye atıldı Felisata Mihaylovna. “Kocası kapı dışarı, karısı da Tver’e gitti” adlı bir vodvil bu; geçen yıl burada oynamışlardı.</p>
		<p>— Öyle ya. Tver’e... tamam; hep unutuyorum bunu. <em>Charmant, charmant!..</em> Demek sizsiniz, Ta-nış-tı-ğı-mı-za mem-nun ol-dum.</p>
		<p>Prens, gülümsemeye devam eden Afanasi Matveyiç’e oturduğu yerden elini uzattı:</p>
		<p>— Nasılsınız?</p>
		<p>— Hımm...</p>
		<p>Marya Aleksandrovna, telaşla atıldı:</p>
		<p>— Teşekkürler; çok iyidir Prens, çok iyi.</p>
		<p>— Öyle ya, sağ-lık-lı olduğu belli. Hep köyde mi oturuyorsunuz? Pek güzel. Ne kır-mı-zı ya-nak-la-rı var maşallah... güler yüzlü de!</p>
		<p>Afanasi Matveyiç hep sırıtıyor, eğiliyor, ayağıyla reverans bile yapıyordu. Prens’in son sözlerine dayanamadı, durup dururken aptal aptal gülüverdi. Salondakiler de kahkahayı bastılar. Bayanlar keyiflerinden çığlık atıyorlardı. Zina, kızardı, alev saçan bakışını Marya Aleksandrovna’ya çevirdi. Kadın öfkesinden çatlayacak gibiydi. Konuşma konusunu değiştirmek zamanı gelmişti.</p>
		<p>Kocasına, yerine sinmesini emreden öfkeli bir bakış fırlattıktan sonra tatlı bir sesle,</p>
		<p>— İyi uyuyabildiniz mi Prens, diye sordu.</p>
		<p>— Çok iyi uyudum, dedi Prens. Hem de ne-fis bir düş gördüm; pek ne-fis bir düş...</p>
		<p>Felisata Mihaylovna,</p>
		<p>— Düş mü, diye bağırdı. Düş dinlemeye bayılırım.</p>
		<p>Natalya Dmitriyevna da ona katıldı:</p>
		<p>— Ben de severim, benim de hoşuma gider.</p>
		<p>Prens, ağzı kulaklarına vararak:</p>
		<p>— Ne-fis bir düş, pek nefis... Ama büyük bir sır bu!</p>
		<p>— Nasıl, kimseye anlatılmayacak gibi mi Prens? Herhalde olağanüstü bir düş olmalı, dedi Anna Nikolayevna.</p>
		<p>Bayanlara takılmaktan büyük zevk alan Prens,</p>
		<p>— Öyle ya, çok büyük bir sır, deyip duruyordu.</p>
		<p>— Aa, merak ettik doğrusu...</p>
		<p>Felisata Mihaylovna,</p>
		<p>— Bahse girerim ki, Prens düşünde bir dilberin önünde diz çökerek aşkını ilan etmiştir, diye bağırdı.</p>
		<p>— İtiraf edin Prens, doğru bu, değil mi? Ne olur, doğru söyleyin cici Prens!</p>
		<p>— Açıkça söyleyin Prens, itiraf edin!..</p>
		<p>Prens bu bağrışmaları gururla, zevkle dinliyordu. Bayanların tahminleri son derece gururunu okşuyordu, dudaklarını yalayacaktı neredeyse... Sonunda,</p>
		<p>— Gerçi gördüğüm düşün büyük bir sır olduğunu söyledim, ama itiraf etmek zorundayım. Hanımefendi, gördüğüm düşü aşağı yukarı bil-di-ler, diye karşılık verdi.</p>
		<p>Felisata Mihaylovna, sevincinden uçuyordu.</p>
		<p>— Bildim ya! E, artık ister istemez, dilberimizin kim olduğunu açıklayacaksınız.</p>
		<p>— Evet evet, mutlaka açıklayın!</p>
		<p>— Buralı mı, değil mi?</p>
		<p>— Söylesenize şeker Prens!</p>
		<p>— Hadi Prens, ölseniz bile açıklayın!..</p>
		<p>Hoşafın yağı büsbütün kesilen Prens,</p>
		<p>— <em>Mesdames, mesdames!..</em> Bu de-re-ce ıs-rar ettiğinize göre size şu kadarını söyleyebilirim: Düşümde gördüğüm kız tanıdıklarım içinde en gü-zel, en te-miz kızdır!.. diye geveledi.</p>
		<p>— En güzel... ve... buralı... Kim acaba?</p>
		<p>Bayanlar aralarında, anlamlı anlamlı bakışarak birbirlerine göz kırpıyordu. Natalya Dmitriyevna kocaman kırmızı ellerini ovuşturarak gözlerini Zina’ya çevirdi:</p>
		<p>— Kim olacak, buranın baş güzeli kimse o tabii...</p>
		<p>Öteki bayanlar da Zina’ya baktılar. Felisata Mihaylovna arkadaşlarına anlamlı anlamlı baktı.</p>
		<p>— Böyle düşler gördüğünüze göre ne diye gerçekten evlenmiyorsunuz?</p>
		<p>— Ne güzel evlendirirdik sizi!</p>
		<p>— Sahi, evlensenize Prens.</p>
		<p>— Evlenin, evlenin! Niçin evlenmiyorsunuz, diye hep birden bağırıştılar.</p>
		<p>Kadın çığlıklarından büsbütün sersemleyen Prens,</p>
		<p>— Öyle ya... neden evlenmiyorum?.. diye söylendi.</p>
		<p>— Amca!</p>
		<p>— Öyle ya dostum, ne demek istediğini anlıyorum. Size şunu söylemek isterim ki, <em>mesdames,</em> ben artık evlenecek durumda değilim. Sevimli ev sahibimizde geçirdiğim bu tatlı geceden sonra, hemen yarın Rahip Misail’in keşişhanesine, oradan da yabancı ülkelerdeki kültür çalışmalarını daha iyi izlemek için doğruca Av-ru-pa-ya gideceğim.</p>
		<p>Zina sarardı, anlatılmaz bir üzüntüyle annesine baktı. Marya Aleksandrovna kararını vermişti artık. O âna kadar sadece bekliyordu. İşin adamakıllı bozulduğunu, düşmanlarının, zaferini çoktan elinden aldığını anladığı halde henüz harekete geçmiyordu. Sonunda, yüz başlı yılanı birden, bir vuruşta yıkmaya karar verdi. Vakur bir tavırla koltuğundan doğrularak, cüce düşmanlarını mağrur bir bakışla süzdü, kesin adımlarla masaya yaklaştı. Bakışı ilham ateşiyle yanıyordu. Bütün bu zehir saçan dedikoducuları şaşırtmaya, alçak Mozglyakov’u bir tahtakurusu gibi ezmeye; tek, cesur bir atılımla budala Prens’in üzerinde eski egemenliğini yeniden kurmaya kararlıydı.</p>
		<p>Kuşkusuz, bütün bunları başarmak olağanüstü bir yürekliliği gerektirirdi, ama bu Marya Aleksandrovna’da eksik değildi! Ağır, azametli bir tavırla (Marya Aleksandrovna buna bayılırdı),</p>
		<p>— <em>Mesdames,</em> diye başladı. Konuşmanızı, neşeli, ince nüktelerinizi uzun uzun dinledim; artık benim de bir şeyler söylemem sırası geldi sanıyorum. Bugün burada bizleri çok sevindiren mutlu bir rastlantıyla toplanmış bulunuyorsunuz. Şimdi size açıklayacağım önemli aile sırrımızı, kendiliğimden açmayı aklımdan bile geçirmiyordum. Bu, en basit bir nezaket kuralını hiçe saymak olurdu. Özellikle sevimli konuğumuzdan özür dilerim, ama yanılmıyorsam o, kendisi, bazı kapalı dokundurmalarla bu konudan söz ediyor; bunun için aile sırrımızın resmen açıklanmasına darılmak şöyle dursun, tersine, istekli görünüyor, öyle değil mi Prens, yanılmıyorum, değil mi?</p>
		<p>Neden söz edildiğini anlamayan Prens,</p>
		<p>— Öyle ya, yanılmıyorsunuz... Ben de çok memnunum, diye karşılık verdi.</p>
		<p>Marya Aleksandrovna, daha büyük bir etki yaratmak amacıyla soluk almak için bir an durdu, salondakileri bir bir gözden geçirdi. Bayanların hepsi doymak bilmeyen, telaşlı bir merakla sözlerini kaçırmamaya çalışıyorlardı. Mozglyakov irkildi, Zina kızardı, yerinde doğruldu. Afanasi Matveyiç olağanüstü bir şeyler bekleyerek her olasılığa karşı mendiline sümkürdü.</p>
		<p>Marya Aleksandrovna, heyecanla, tutmaya çalıştığı gözyaşlarıyla ve titreyen bir sesle,</p>
		<p>— Evet <em>mesdames</em>, size sevinçli aile sırrımızı açıklayacağım. Prens, kızımın güzelliğiyle meziyetlerine karşı duyduğu hayranlığın sonucu olarak bugün yemekten sonra onu benden istemekle bize onur verdi.</p>
		<p>Marya Aleksandrovna, Prens’e dönerek,</p>
		<p>— Ağzımı sıkı tutamadığım için bana darılmıyorsunuz, değil mi Prens, diye ekledi. Ancak böylesine büyük bir aile sevinci, kalbimden vakitsiz koparabilirdi bu sevimli sırrı... Hangi anne böyle bir durumda beni ayıplayabilir?</p>
		<p>Bayan Moskaleva’nın yaptığı numaranın etkisi anlatılır gibi değildi. Hepsi şaşkınlıktan taş kesilmişti. Sırrını bildiklerini, bunu zamansız yayarak üstü kapalı sözleriyle Marya Aleksadrovna’yı hırpalamak isteyen hain dostları, onun olanca cesaretiyle yaptığı açıklama karşısında şaşkına dönmüşlerdi. Böylesine gözü pek bir açıksözlülük, yüzde yüz bir temele dayanmalıydı. Şu halde Prens, Zina ile gerçekten, isteyerek evleniyordu. Demek ona tuzak kuran, içki içiren, kandıran yoktu. Evlenme, gizli kaçamak bir evlenme değildi. Marya Aleksandrovna’nın kimseden korkusu olmadığına, Prens kendi isteğiyle evlendiğine göre bu işi bozmak da mümkün değildi.</p>
		<p>Bir an hafif fısıldaşmalar duyuldu. Bu fısıltı,   bir anda sevinç çığlıklarına dönüştü. Önce Natalya Dmitriyevna, Marya Aleksandrovna’nın boynuna atıldı. Onun arkasından Anna Nikolayevna, Felisata Mihaylovna... Hepsi yerlerinden fırlamış, birbirine karışmışlardı. Bayanların bazıları öfkeden renkten renge giriyorlardı. Utangaç utangaç oturan Zina’     yı da kutlamaya başladılar; Afanasi Matveyiç’i bile unutmadılar. Marya Aleksandrovna, tiyatrosal bir davranışla kollarını açtı, kızını sanki zorla kucakladı. Sadece Prens tuhaf bir şaşkınlıkla bu sahneyi seyrediyor, ama yine de gülümsüyordu. Doğrusu  hoşuna gitmişti; hele anne-kızın kucaklaşmasında tek kalan gözünde beliren bir damla gözyaşı-            nı mendiliyle sildi. Tabii onu da kutlamaya başladılar.</p>
		<p>— Kutlarız Prens!</p>
		<p>— Demek evleniyorsunuz?</p>
		<p>— Gerçekten evleniyor musunuz?</p>
		<p>— Dünyaevine giriyorsunuz sevgili Prens’imiz, uğurlu olsun, diye bağırmalar duyuldu.</p>
		<p>Kutlamalarla sevinç çığlıklarından pek hoşlanan Prens,</p>
		<p>— Öyle ya, öyle ya, diyordu. Doğrusu bana gösterdiğiniz can-dan il-gi-yi asla unutmayacağım, as-la!.. <em>Charmant, charmant!</em><a class="si-noteref epub-type_noteref" href="#f67" id="ref_f67">67</a> Ağ-lat-tı-nız bile beni...</p>
		<p>Felisata Mihaylovna, ötekilerinin seslerini bastırarak,</p>
		<p>— Öpsenize beni Prens, diye bağırıyordu.</p>
		<p>Sözü ikide bir kesilen Prens, devam ederek,</p>
		<p>— Size açıkça söyleyeyim, dedi; beni en çok şaşırtan şey, sayın ev sahibimiz Marya İ-va-nov-na’nın gördüğüm düşü bu kadar kesinlikle bilebilmesi... Sanki benim yerime o görmüş bu düşü... Olağanüstü bir isabet!</p>
		<p>— Aman Prens, yine mi düş sözü ediyorsunuz?</p>
		<p>Kadınlar, ihtiyarı sararak,</p>
		<p>— Doğruyu söyleyin, itiraf edin Prens, diye bağırışıyorlardı.</p>
		<p>Marya Aleksandrovna sert, kesin bir tavırla,</p>
		<p>— Evet Prens, gizlenecek bir yanı kalmadı artık, dedi; sırrımızı açıklamak zamanı geldi. İnce davranışınızı, söz kesimini açıklamak konusundaki tatlı tavrınızı takdir ediyoruz. Evet <em>mesdames,</em> Prens bugün kızımın önünde diz çökerek gördüğü düşte değil, gerçekten resmî evlenme önerisini yaptı.</p>
		<p>— Tümüyle gerçekmiş gibi, hem de bütün ayrıntılarıyla, diye onayladı Prens. Sonra, şaşkınlıktan hâlâ kendine gelemeyen Zina’ya dönerek,</p>
		<p>— Yemin ederim Matmazel, dedi; adınızı benden önce başkaları söy-le-me-se bunu yapmaya as-la cesaret edemezdim. Tatlı, çok tat-lı bir düştü bu! Size bunu anlatabildiğim için bir kat daha mutluyum. <em>Charmant, charmant!</em></p>
		<p>Anna Nikolayevna, kuşkulu, yüzü sararmış Marya Aleksandrovna’ya dönerek,</p>
		<p>— Nasıl iş bu, hâlâ gördüğü düşten söz ediyor, dedi.</p>
		<p>Marya Aleksandrovna’nın kuşkusu zaten arttıkça artıyordu. Bayanlar aralarında bakışıp duruyor,</p>
		<p>— Garip doğrusu, diye fısıldaşıyorlardı.</p>
		<p>Marya Aleksandrovna, acı, çarpık bir gülümsemeyle,</p>
		<p>— Rica ederim Prens, dedi, beni şaşırtıyorsunuz. Şu düş sözünü bırakın artık. Doğrusu şimdiye kadar şaka ettiğinizi sandım ama... Şaka da olsa oldukça yersiz bir şaka... Bunu dalgınlığınıza vermek istiyorum, yine de...</p>
		<p>— Gerçekten belki dalgınlıktan yapıyorlar bunu, diye fısıldadı Natalya Dmitriyevna.</p>
		<p>— Öyle ya, belki de dalgınlıktan...</p>
		<p>Prens, hâlâ ondan ne istediklerini iyice anlayamıyordu.</p>
		<p>— Bakın, size bir hi-kâ-ye anlatacağım; diye başladı. Bir gün Petersburg’da beni bir ce-na-ze-ye çağırdılar; kendi halinde bir aile... <em>Maison bourgeoise mais honnête...</em><a class="si-noteref epub-type_noteref" href="#f68" id="ref_f68">68</a> Ben de isim günüyle karıştırdım: Bir haf-ta önce bir i-sim gü-nü vardı. İsim günü sahibi bayana bir demet kamelya ısmarladım. Salona girince bir de ne göreyim: Masada kerli ferli, efendi bir adam uzanmış yatıyor... Öyle şa-şır-dım ki, elimdeki ka-mel-ya de-me-tiy-le nereye gideceğimi bilemedim.</p>
		<p>— Hikâyenin sırası değil Prens, diye kızgınlıkla kesti Marya Aleksandrovna. Kızımın koca peşinde koşmaya ihtiyacı yok, ama az önce, işte bu piyanonun yanında ona evlenme öneren sizdiniz. Kimse zorlamadı sizi... Hatta ben buna biraz şaşırdım da... Kuşkusuz, o anda aklıma gelen bir şey vardı, ama bunu uyanmanızdan sonraya bıraktım. Ama ben bir anneyim; bu da kızımdır... Bize burada bir düşten söz edip duruyorsunuz... İlkin, bunu nişanlamak isteğinize bir giriş sandım. Aklınızı çelmek isteyenler olduğunu çok iyi biliyorum. Hatta yapanın kim olduğunu da tahmin ediyorum... Bunun için açık konuşun Prens, her şeyi bizi inandıracak biçimde açıklayın. Şerefli bir aileye böyle şakalar yapılmaz!</p>
		<p>— Öyle ya, şerefli bir aileye böyle şakalar yapılmaz, diye atıldı Prens. Bunu bilinçsizce tekrarladığı halde yavaş yavaş kaygılanmaya başlıyordu.</p>
		<p>— Bu, sorumun yanıtı değil, Prens. Bana kesin olarak, hemen şimdi, herkesin önünde, kızıma az önce evlenme önerisinde bulunduğunuzu tekrarlayın.</p>
		<p>— Öyle ya, tekrarlayabilirim. Zaten hepsini anlattım... Felisata Yakovlevna da gördüğüm düşü tıpatıp bildi.</p>
		<p>— Düş değil bu, düş değil, diye öfkeyle bağırdı Marya Aleksandrovna. Düş değil, gerçek bu Prens, gerçek!</p>
		<p>Prens, şaşkınlık içinde oturduğu koltuktan doğrularak,</p>
		<p>— Gerçek mi, diye bağırdı.</p>
		<p>Sonra Mozglyakov’a dönerek,</p>
		<p>— Eh dostum, deminki kehanetin çıktı, dedi. Yine de sizi temin ederim Sayın Marya Stepanovna, bir yanlışınız var. Bunları yalnızca düşümde gördüğüme tamamen eminim.</p>
		<p>— Aman Tanrım, diye haykırdı Marya Aleksandrovna.</p>
		<p>Natalya Dmitriyevna söze karıştı:</p>
		<p>— Üzülmeyin Marya Aleksandrovna, Prens belki unutmuştur. Herhalde hatırlar...</p>
		<p>— Garip konuşuyorsunuz Natalya Dmitriyevna! Unutulacak şey mi bu? Unutulabilir mi?.. Rica ederim Prens, bizimle alay mı ediyorsunuz, yoksa kendinizi <em>Düma</em>’nın<a class="si-noteref epub-type_noteref" href="#f69" id="ref_f69">69</a> kahramanlarından biri, bir Ferlakur, bir Losen mi ne sandınız?.. Ama bu ne yaşınıza uyar, ne de siz yapabilirsiniz. Kızım, sizin o Fransız vikontese benzemez. Az önce burada, şu noktada, size şarkı söylüyordu. Siz de sesine hayran olmuş, ona evlenme önermiştiniz. Hayal mi görüyorum, uykuda mıyım? Söyleyin Prens, uyuyor muyum, uyanık mıyım?</p>
		<p>— Öyle ya... ama belki de öyle değil... Prens iyice şaşırmıştı; demek istiyorum ki, sanırım uyumuyorum şimdi. Az önce uyudum ve bir düş gördüm. Düşümde...</p>
		<p>— Hay Allah kahretsin, nedir bu: uykuda-uyanık, uyanık uykuda!.. Bırakın şu lanet olası tekerlemeyi! Sayıklıyor musunuz yoksa Prens?</p>
		<p>Prens kaygılı bakışını çevrede dolaştırdı:</p>
		<p>— Şeytanın bile aklı ermez buna... Büsbütün şaşırdım galiba...</p>
		<p>Dövünmeye devam eden Marya Aleksandrovna,</p>
		<p>— Düş olabilir mi hiç, dedi; düşünüzde hiç kimseye söz etmediğiniz halde ben her şeyi nasıl inceden inceye biliyorum?</p>
		<p>— Belki Prens başkalarına anlatmıştır, dedi Natalya Dmitriyevna.</p>
		<p>— Öyle ya, belki birine anlattım...</p>
		<p>Prens iyice şaşırmıştı.</p>
		<p>Felisata Mihaylovna, yanındaki bayana eğilerek,</p>
		<p>— Tam bir komedi, diye fısıldadı.</p>
		<p>Marya Aleksandrovna kendinden geçmiş, ellerini kenetleyip büküyor,</p>
		<p>— Aman Tanrım, sabrım tükendi, diye haykırıyordu. Kızım size şarkı söylemiş mi, söylememiş miydi? Yoksa bunu da mı düşünüzde gördünüz?</p>
		<p>— Öyle ya... Gerçekten bir şarkı okumuştu galiba...</p>
		<p>Düşünceye dalan Prens’in yüzü birdenbire, bir şey hatırlamış gibi canlandı. Mozglyakov’a dönerek,</p>
		<p>— Azizim, dedi, sana söylemeyi unuttum. Gerçekten bir şarkı vardı; o şarkıda şatolar, pek çok şato, sonra bir trubadur vardı. Evet, bunları hatırlıyorum... Ağladım bile... Şimdi bir türlü seçemiyorum: Sanki düşte değil, gerçekte gibiydi.</p>
		<p>— Vallahi amca, bence bunda olağanüstü bir yan yok, açıklaması da kolay.</p>
		<p>Mozglyakov elinden geldiği kadar sakin görünmeye çalıştığı halde sesinde kaygı seziliyordu:</p>
		<p>— Siz herhalde gerçekten bir şarkı söylediniz. Zinaida Afanasyevna’nın olağanüstü güzel sesi vardır. Yemekten sonra sizi buraya getirdiler, Zinaida Afanasyevna size bir şarkı okudu. Burada yoktum, ama belli ki duygulandınız, eski günlerinizi hatırladınız, belki birlikte şarkı söylediğiniz ve bu sabah bize sözünü ettiğiniz vikontesiniz hatırınıza geldi... Sonra uykuya dalınca böyle tatlı izlenimlerin etkisi altında düşünüze âşık olduğunuz ve evlenme önerisi yaptığınız girdi...</p>
		<p>Marya Aleksandrovna, bu küstahlık karşısında apışakaldı.</p>
		<p>Prens, sevinçle,</p>
		<p>— Gerçekten öyle oldu dostum, diye bağırdı. Tam dediğin gibi, tatlı izlenimlerden sonra... Bana şarkı söylendiğini gerçekten hatırlıyorum, onun için düşümde evlenmek istedim. Vikontes de vardı... Pek akıllıca çözümledin bunu canım! Eh, şimdi bunları düşümde gördüğüme yüzde yüz eminim Marya Aleksandrovna! Emin olun, yanıldınız siz. Bir düştü bu. Yoksa, soylu duygularınızla oynayabilir miydim ben?</p>
		<p>Öfkesinden kendinden geçen Marya Aleksandrovna, Mozglyakov’a döndü, bağırmaya başladı:</p>
		<p>— Tamam! Bunun kimin ahlaksızlığı olduğunu anladım şimdi! Bunu sen yaptın, namussuz adam, senin işin bu!.. Reddedildiğiniz için bu zavallı budalanın aklını çeldiniz. Ama bu hakaretin hesabını vereceksin bana ahlaksız herif! Vereceksin, vereceksin!</p>
		<p>Mozglyakov da pancar kesilmişti.</p>
		<p>— Marya Aleksandrovna, sarf ettiğiniz sözler... söyledikleriniz... Bir sosyete hanımı böyle konuşamaz, diye karşılık vermeye çabalıyordu. Ben hiç olmazsa akrabamı savunuyorum. Böyle tuzak kurmak...</p>
		<p>Mozglyakov’un arkasına saklanmaya çalışan Prens,</p>
		<p>— Öyle ya, tuzak kurmak... diye tekrarlıyordu.</p>
		<p>Marya Aleksandrovna, doğal olmayan bir sesle,</p>
		<p>— Afanasi Matveyiç, diye haykırdı. Bize yapılan hakaretleri, kepazeliği görmüyor musunuz? Yoksa bütün görevlerinizden sıyrıldınız mı artık? Bir aile reisi değil de sadece pis bir kütük müsünüz? Gözlerinizi dikmiş ne bakıyorsunuz? Başka bir erkek olsa ailesine yapılan hakareti çoktan kanla temizlerdi!</p>
		<p>Afanasi Matveyiç, sonunda ona da ihtiyaç duyulmasından kurumlanarak,</p>
		<p>— Karıcığım, diye başladı, gerçekten bunları düşte görmüş, uyanınca da her zamanki gibi birbirine karıştırmış olmayasın...</p>
		<p>Afanasi Matveyiç, bu zarif tahminini tamamlamaya vakit bulamadı. O âna kadar kendilerini tutarak sahte bir ağırbaşlılığa bürünmüş olan konuklar, hep birden kahkahayı bastılar. Marya Aleksandrovna da nezaketi bir yana bırakarak galiba gözlerini oymak niyetiyle kocasının üzerine atıldı. Ama odada bulunanlar bırakmadılar. Natalya Dmitriyevna, fırsattan yararlanarak, zehirli bir söz daha sokuşturdu. Tatlı, candan bir sesle,</p>
		<p>— Belki boşuna üzülüyorsunuz Marya Aleksandrovna, dedi; belki gerçekten öyleydi?</p>
		<p>— Nasıl?.. Ne gibi?..</p>
		<p>Marya Aleksandrovna neden söz edildiğini bile iyice anlayamıyordu.</p>
		<p>— Bazen olur böyle Marya Aleksandrovna...</p>
		<p>— Ne olur, ne demek istiyorsunuz?.. Çatlatacaksınız beni!</p>
		<p>— Kardeşim, belki gerçekten bir düş gördünüz...</p>
		<p>— Düş mü? Ben mi?.. Düş ha... Bunu yüzüme karşı nasıl söyleyebiliyorsunuz!</p>
		<p>— Neden olmasın, belki öyleydi... dedi Felisata Mihaylovna.</p>
		<p>Prens,</p>
		<p>— Öyle ya, belki gerçekten öyleydi... diye mırıldandı.</p>
		<p>Marya Aleksandrovna, ellerini birbirine vurdu.</p>
		<p>— Bu da, bu da konuşuyor!.. Aman Tanrım!</p>
		<p>— Üzülmeyin bu kadar Marya Aleksandrovna. Düşlerin Tanrı’dan geldiğini unutmayın. Her şeyi O verir, her şey O’nun isteğiyle olur. Kızmak boşuna...</p>
		<p>— Öyle ya, kızmak boşuna... diye tekrarladı Prens.</p>
		<p>Marya Aleksandrovna, öfkesinden tıkanıyordu.</p>
		<p>— Beni deli yerine koyuyorsunuz sanırım; diye mırıldandı.</p>
		<p>Başına gelenler bir insanın dayanma gücünü aşıyordu artık. En yakın bulunan sandalyeye düşüp bayıldı. Salonda telaş başladı.</p>
		<p>Natalya Dmitriyevna, Anna Nikolayevna’ya, yavaşça,</p>
		<p>— Kibarlık olsun diye yapıyor, dedi.</p>
		<p>Tam o anda orada bulunanların tam anlamıyla paniğe kapıldıkları bir sırada, sahneye birdenbire, şimdiye kadar hiçbir şeye karışmadan duran biri daha çıktı. O anda durum bambaşka bir biçim aldı.</p>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f66"><a class="si-backref" href="#ref_f66">66.</a><span class="si-footnote-text"> Hanımlar. (Çev.)</span></div>
			<div class="si-footnote html5_aside epub-type_footnote" id="f67"><a class="si-backref" href="#ref_f67">67.</a><span class="si-footnote-text"> (Fr.) Çok hoş, çok hoş. (Çev.)</span></div>
			<div class="si-footnote html5_aside epub-type_footnote" id="f68"><a class="si-backref" href="#ref_f68">68.</a><span class="si-footnote-text"> (Fr.) Orta halli, ama şerefli bir aile. (Çev.)</span></div>
			<div class="si-footnote html5_aside epub-type_footnote" id="f69"><a class="si-backref" href="#ref_f69">69.</a><span class="si-footnote-text"> <em>Aleksandra Dumas: </em>Büyük Fransız romancısı. (Çev.)</span></div>
		</div>
	</div>
</body>
</html>