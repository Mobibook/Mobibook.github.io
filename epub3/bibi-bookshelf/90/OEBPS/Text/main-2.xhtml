<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
  
<style type="text/css">
span.sgc-1 {
  font-style: italic;
}
@font-face {
  font-family: "Vijaya";
  src: url(../Fonts/vijaya.ttf);
  }
@font-face {
  font-family: "Vijaya";
  src: url(../Fonts/vijayab.ttf);
  }
h1.sgc-2 {
  text-align: center;
  margin-bottom: 10%;
  font-family: Vijaya B;
}
</style>
</head>

<body>
  <h1 class="sgc-2"><a id="bookmark0"></a><span class="sgc-1">Ikinci Bölüm</span></h1>

  <div>
    <span class="sgc-1"><br/></span>
  </div>

  <p>Hana yaklaştıklarında –K. bunu dönemeçten anlamıştı– ortalık şaşırtıcı şekilde karanlığa gömülüydü. Oradan ayrılalı o kadar olmuş muydu? K.’nın hesabına göre bir ya da iki saat geçmişti; çıktığında sabahtı, açlık hissetmemişti; az öncesine kadar her yere gün ışığı yayılmışken, şimdi karanlık çökmüştü. “Günler kısa, günler kısa,” dedi kendi kendine, kızaktan indi ve hana yöneldi.</p>

  <p>Yukarıda, binanın küçük merdivenlerinin başında hancının durmuş, elindeki feneri ona doğru tuttuğunu görünce K. çok sevindi. Birden kendini getiren adamı anımsar gibi olunca durdu; karanlıkta bir öksürük sesi duydu; bu, oydu. Onu nasılsa yakında yine görecekti. Kendisini alçakgönüllü bir ifadeyle selamlayan hancının yanına vardığında, kapının sağında ve solunda duran iki adamı fark etti. Feneri hancıdan alarak, adamların üstüne tuttu; bunlar daha önce gördüğü, kendilerine Artur ve Jeremias diye seslenilen adamlardı. Şimdi selam veriyorlardı. Askerlik günlerini, o mutlu günleri anımsayarak güldü K. “Siz kimsiniz?” diye sordu, bir ona bir ötekine bakarak. “Yardımcılarınız,” dediler adamlar. Hancı sesini alçaltarak, “Bunlar yardımcılar,” diye onayladı. “Nasıl?” diye sordu K. “Arkamdan gelmelerini beklediğim eski yardımcılarım siz misiniz?” Adamlar onayladılar. “Güzel,” dedi K. bir süre sonra, “geldiğiniz iyi oldu.”</p>

  <p>– “Ayrıca,” dedi K. bir süre daha durduktan sonra, “çok geç kaldınız, çok özensizsiniz.” – “Yol çok uzundu,” dedi adamlardan biri. “Yol çok uzundu,” diye yineledi K., “ama sizi şatodan inerken yolda görmüştüm.” – “Evet,” dedi adamlar, açıklama yapmadan. “Araç gereçleriniz nerede?” diye sordu K. “Bizim araç gerecimiz yok,” dediler. “Size emanet ettiğim araç gereçler peki?” dedi K. “Bizim araç gerecimiz yok,” diye yinelediler. “Öff, amma adamlarsınız!” dedi K. “Kadastroculuktan anlar mısınız peki?” – “Hayır,” dediler. “Ama benim yardımcılarımsanız, bu işten anlıyor olmalısınız,” dedi K. Sustular. “Gelin o halde,” dedi K. ve onları önüne katarak hana girdi.</p>

  <p>Daha sonra hanın içki salonunda üçü birden hiç konuşmadan bira içiyorlardı, küçük bir masanın çevresindeydiler, K. ortadaydı, yardımcılar sağma ve soluna oturmuşlardı. Bunun dışında, bir akşam önce olduğu gibi yine köylülerin doldurduğu bir masa daha vardı. “Sizinle işimiz zor,” dedi K. ve daha önce sıklıkla yaptığı gibi adamların yüzlerini karşılaştırdı, “sizi birbirinizden nasıl ayırt edeceğim? Yalnızca adlarınız farklı, onun dışında birbirinize çok benziyorsunuz, tıpkı,” durakladı, sonra istemsiz olarak devam etti, “tıpkı yılanlar kadar birbirinize benziyorsunuz.” Adamlar gülümsediler. “Aslında bizi birbirimizden ayırt etmekte zorlanmazlar,” dediler, kendilerini savunurcasına. “Size inanıyorum,” dedi K., “zaten ben de buna tanıklık ettim, ne var ki ben yalnızca kendi gözlerimle görürüm ve bu gözlerle birbirinizden ayıramıyorum sizi. Bu nedenle size tek bir kişiymişsiniz gibi davranacağım ve ikinize de Artur diyeceğim, birinizin adı Artur değil mi zaten? Sen misin o?” diye K. adamlardan birine sordu. “Hayır,” dedi adam, “benim adım Jeremias.” – “Fark etmez,” dedi K., “ben ikinize de Artur diyeceğim. Artur’u bir yere yollarsam, ikiniz birden gideceksiniz, Artur’a bir iş verirsem, ikiniz yapacaksınız; ikinizi ayrı işlerde kullanamayacak olmam, benim açımdan büyük dezavantaj olacak, öte yandan size yüklediğim her işin sorumluluğunu birlikte üstlenmeniz de bana avantaj sağlayacak. İşi aranızda nasıl paylaşacağınız beni ilgilendirmez, sakın suçu birbirinize atarak bahane göstermeyin, gözümde tek kişisiniz.” Adamlar düşündükten sonra, “Bu bizim için çok can sıkıcı,” dediler. “Olmaz olur mu,” dedi K., “elbette can sıkıcıdır, ancak böyle olacak.” K. kısa bir süredir köylülerden birinin masanın çevresinde dolandığını fark etmişti, sonunda adam kararını verdi, kulağına bir şey fısıldamak üzere yardımcılarından birine yaklaştı. “Kusura bakmayın,” dedi K., elini masaya vurdu ve ayağa kalktı, “bunlar benim yardımcılarım ve şu anda bir toplantı yapıyoruz. Kimsenin bizi rahatsız etmeye hakkı yok.” – “Özür dilerim, özür dilerim,” dedi köylü ürkerek ve gerisin geriye arkadaşlarının yanına gitti. “En çok buna dikkat etmelisiniz,” dedi K. yeniden yerine oturduktan sonra. “Benden izinsiz kimseyle görüşemeyeceksiniz. Ben burada yabancıyım, siz de benim eski yardımcılarım olduğunuza göre, siz de yabancısınız. Biz üç yabancı bu nedenle dayanışmalıyız, hadi bunun için el sıkışalım.” Adamlar ellerini pek bir istekli biçimde K.’ya uzattılar. “İndirin ellerinizi,” dedi K., “ancak emrim geçerlidir. Şimdi yatmaya gidiyorum, aynısını size de öneririm. Bugün bir iş günümüz boşa geçti, yarın erkenden işe başlayacağız. Şatoya gitmemiz için bir kızak ayarlayın ve sabah altıda kapının önünde hazır olun.” – “Peki,” dedi adamlardan biri. Ama öteki adam araya girdi: “Peki diyorsun ama, bunun olanaksız olduğunu biliyorsun.” – “Susun,” dedi K., “ayrı düşmeye mi başlıyorsunuz yoksa?” Bunun üzerine ilk konuşan adam da, “Doğru söylüyor,” dedi, “bu olanaksız, hiçbir yabancı izinsiz şatoya giremez.” – “İzni nereden isteyeceğiz?” – “Bilmiyorum, belki de kâhyadan.” – “Bu durumda izni telefonla istememiz gerekecek; derhal kâhyaya telefon edin, ikiniz birden.” Adamlar telefona koştular, kâhyayı bağlamalarını istediler –telefonun başında itişip kakışıyorlardı şimdi! Dışarıdan bakıldığında gülünç derecede itaatkâr görünüyorlardı – K.’nın ertesi sabah onlarla birlikte şatoya gelip gelemeyeceğini sordular. K. yanıttaki “Hayır”ı oturduğu masadan duymuştu. Ancak yanıt daha kapsamlıydı ve şöyleydi: “Ne yarın ne de başka bir zaman.” – “Kendim telefon edeceğim,” dedi K. ve ayağa kalktı. K. ve yardımcılarıyla o ana kadar –köylü olayı dışında– kimse ilgilenmezken, K.’nın son sözü herkesin dikkatini çekmişti. Hepsi K.’yla birlikte yerinden kalktı ve hancının onları uzaklaştırmaya çalışmasına aldırmadan omuz omuza vererek telefonun çevresinde yarım daire oluşturdular. K.’nın hiçbir yanıt alamayacağı görüşü ağır basıyordu. K. onlardan sessiz olmalarını istedi, onların görüşlerini duymak gibi bir talebi yoktu.</p>

  <p>Ahizeden, K.’nın telefon ederken daha önce hiç duymadığı bir uğultu geliyordu. Sanki sayısız çocuğun sesinden oluşan bu uğultudan –ama bu uğultu öyle değildi, uzaklardan, çok uzaklardan gelen seslerin söylediği bir şarkıydı– sanki bu uğultudan olanaksız bir şekilde tek, tiz ve güçlü bir ses oluşuyordu ve bu ses yalnızca kulağa girmek değil de, daha derinlere nüfuz etmek istercesine kulağa çarpıyordu. K., sol kolunu telefon sehpasına yaslamış, konuşmadan dinliyordu.</p>

  <p>Öylece ne kadar kaldığını bilmiyordu – hancı gelip, ona bir ulağın geldiğini haber vermek için ceketinden çekiştirinceye kadar orada durmuştu. “Çekil!” diye bağırdı K. kendine hâkim olamayarak, belki de ahizenin içine bağırdı, çünkü şimdi hatta birisi vardı. Şöyle bir konuşma gerçekleşti: “Ben Oswald, siz kimsiniz?” dedi sert ve kibirli bir ses; K., adamın ufak bir konuşma bozukluğu varmış gibi duyumsadı ve bunu sesine fazladan bir sertlik katarak dengelemeye çalıştığını düşündü. K., adını vermeden önce biraz duraksadı, telefonun karşısında savunmasızdı, karşı taraftaki adam ona bağırıp çağırabilir, ahizeyi elinden bırakabilirdi; K. o zaman belki de önemli bir kanalını tıkamış olurdu. K.’nın duraksaması adamın sabrını taşırdı. "Kimsiniz?” diye yineledi adam. Sonra, “Oradan bu kadar sık telefon etmezseniz memnun olurum, çünkü bir saniye önce yine aradınız,” diye ekledi. K. bu sözlere karşılık vermeden ani bir kararla kendini tanıttı: “Kadastrocu Bey’in yardımcısıyım.” – “Hangi yardımcı? Hangi bey? Hangi kadastrocu?” K.’nın aklına akşamki telefon konuşması geldi. “Fritz’e sorun,” dedi kısaca. Bu sözü işe yaramıştı, buna kendi de şaşırdı. Ancak sözünün iş görmesinden çok, hizmetin bütünlüğüne şaşırmıştı. Yanıt şöyleydi: “Biliyorum. Şu kadastrocu. Evet, evet. Ee, sonra? Hangi yardımcı?” – “Josef,” dedi K. Arkasındaki köylülerin mırıldanmalarından biraz rahatsız oldu; anlaşılan gerçek adını vermemesi hoşlarına gitmemişti. Gelgeldim K.’nın onlarla uğraşacak zamanı yoktu, çünkü telefon görüşmesi onu çok zorluyordu. “Josef mi?” diye sordu karşıdaki ses. “Yardımcıların adları,” –kısa bir sessizlik oldu, anlaşılan adam isimleri başka birinden istiyordu– “Artur ve Jeremias.” – “Onlar yeni yardımcılar,” dedi K. “Hayır, eskisi onlar.” – “Yeni onlar, ama ben eskiyim, Kadastrocu Bey’in arkasından geldim.” – “Hayır,” diye bir bağırtı geldi. “O halde ben kimim?” diye sordu K., baştan beri sürdürdüğü sakinliğiyle. Kısa bir sessizlikten sonra aynı ses, aynı konuşma özrüyle, ancak farklı bir kalınlıkta ve saygılı bir tınıyla konuştu: “Sen eski yardımcısın.”</p>

  <p>K., sesin tınısına yoğunlaştığı için, soruyu az kalsın kaçıracaktı: “Ne istiyorsun?” Ona kalsa ahizeyi yerine bırakırdı. Bu görüşmeden artık bir beklentisi kalmamıştı. Kendini zorlayarak alelacele sordu: “Patronum şatoya ne zaman gelebilir?” – “Hiçbir zaman,” dedi adam. K., “İyi,” dedi ve ahizeyi yerine astı.</p>

  <p>Arkasındaki köylüler iyice yanına sokulmuşlardı şimdi. Yardımcıları sürekli yan gözle ona bakıyorlar ve köylüleri yanından uzaklaştırmaya çalışıyorlardı. Ancak adeta bir oyun oynanıyordu; bu arada konuşmanın sonucundan memnun kalan köylüler, direnmekten yavaş yavaş vazgeçiyorlardı. Derken arkadan hızlı adımlarla gelen bir adam kalabalığı yardı, K.’nın önünde eğilerek selam verdi ve bir mektup uzattı. K., mektubu elinde tutarak, o an için ona daha önemli gibi görünen adama baktı. Adamla yardımcıları arasında büyük bir benzerlik vardı; adam onlar gibi zayıftı ve onlar gibi bedenini saran giysiler giymişti, yine onlar gibi çevik ve hızlıydı, ama yine de çok farklıydı. Keşke K.’nın yardımcısı o olsaydı! Ona az da olsa, sepici ustasının evinde gördüğü bebekli kadını anımsatmıştı. Adam neredeyse tamamen beyaz giyinmişti, elbisesi ipek değildi muhtemelen, diğerleri gibi kışlık kıyafetti, ancak yine de bir ipek elbisenin şıklığına ve ağırlığına sahipti. Adamın yüzü aydınlık ve dürüsttü, gözleri kocamandı. Gülümsemesinde insanı oldukça cesaretlendiren bir şey vardı; sanki bu gülümsemeyi bastırmak ister gibi elini yüzünde gezdirdi, ama başaramadı. “Kimsin sen?” diye sordu K. “Adım Barnabas,” dedi adam, “ulağım.” Konuşurken dudakları erkeksi bir edayla, ama yine de kibarca açılıp kapanıyordu. “Burayı beğendin mi?” diye sordu K. ve hâlâ onunla ilgilenmeyi sürdüren, yüzlerinden ıstırap okunan köylüleri gösterdi; adamların yüzleri işkence görmüşe benziyordu; kafaları vurularak dümdüz edilmiş, yüz hatları da dayak anındaki acıyla şekillenmiş gibiydi, şiş dudakları, açık ağızlarıyla ona bakıyorlardı, ama sonra bakmıyorlardı, çünkü bakışları bazen yönünü şaşırıyor, yeniden K.’ya yönelmeden önce herhangi sıradan bir nesneye takılıyordu; K. sonra birbirlerine sarılmış, yanak yanağa vermiş ve gülümseyen yardımcıları gösterdi; yardımcıların bunu alçakgönüllülükle mi, yoksa alay amaçlı mı yaptıkları belli değildi; K., adama bu insanları, sanki ona özel koşulların kendisine diretmiş olduğu bir maiyetmiş gibi tanıttı –bu davranışında samimiyet vardı ve K. için önemli olan da buydu– çünkü Barnabas’ın onlar ve kendi arasında her zaman ayrım yapmasını istiyordu. Gelgeldim Barnabas bu masumiyetiyle –bu açıkça görülebiliyordu– terbiyeli bir uşak gibi davranarak, efendisinin yalnızca görünürde ona yöneltmiş olduğu sözleri sineye çekip duymazdan gelerek, sorulan soruya karşılık vermedi, yalnızca sorunun mantığına uygun olarak çevresine bakındı, köylülerden tanıdığı kişilerle el sallayarak selamlaştı, yardımcılarla birkaç kelime konuştu; ancak bütün bunları özgürce, kendi isteğiyle ve insanların arasına karışmadan yaptı. K. reddedilmiş ancak mahcup olmamış bir halde elindeki mektuba dönerek zarfı açtı. Mektup şöyleydi: “Sayın Bayım! Bildiğiniz üzere Efendimizin hizmetine alınmış bulunuyorsunuz. Bağlı bulunduğunuz en yakın amiriniz köy muhtarıdır, kendisi sizi işinizle ilgili bütün ayrıntılar ve ücretler konusunda bilgilendirecektir ve siz ona karşı sorumlu olacaksınız. Yine de gözüm üzerinizde olacak. Size bu mektubu getiren Barnabas, zaman zaman size uğrayıp arzularınızı soracak ve bunları bana iletecek. Koşullar elverdiği ölçüde ben her zaman yardımınıza hazır olacağım. Çalışanlarımın hoşnut olmalarını çok önemserim.” İmza okunaksızdı, ama yanında matbu olarak X. Daire Amiri yazıyordu. “Dur!” dedi K., önünde eğilerek selam veren Barnabas’a; sonra hancıya seslenerek, adama odasını göstermesini söyledi, mektupla bir süre baş başa kalmak istiyordu. Bu arada, Barnabas’a duyduğu tüm yakınlığa karşın adamın hepi topu bir ulak olduğunu anımsayarak ona bira verilmesini istedi. Barnabas’ın ikram karşısındaki tutumuna dikkat etti; adam bundan çok memnun olmuş olmalı ki, birasını hemen içti. K. sonra hancıyla birlikte gitti. Bu küçük handa K.’ya küçük bir çatı odasından başka bir yer verilememişti, bu bile bazı sıkıntılar yaratmıştı, çünkü o güne kadar o odada kalan iki hizmetçi kızı başka bir yere yerleştirmeleri gerekmişti. Aslında yapılan şey, kızları dışarı atmak olmuştu, yoksa içerisi değişmemişti, odadaki tek yatağa çarşaf bile serilmemişti, birkaç minderle bir kıl yorgan bir önceki geceden kaldıkları gibi duruyordu. Duvarda birkaç aziz tasviri ve asker fotoğrafları asılıydı, içerisi havalandırılmamıştı bile, anlaşılan yeni müşterinin uzun süre kalmayacağını umuyorlardı, onu kaçırmamak için hiçbir şey yapılmamıştı. Gelgeldim K. her şeye razıydı, yorgana sarındı, masaya oturdu ve mum ışığında mektubu yeniden okumaya başladı.</p>

  <p>Mektubun bir bütünlüğü yoktu, bazı yerlerinde K.’ya özgür iradesine saygı duyulan özgür biri gibi hitap ediliyordu, giriş de, K.’nın isteklerini içeren bölüm de böyleydi. Ama sonra öyle bölümler vardı ki, K.’ya açıkça ya da üstü kapalı olarak küçük, amirin bulunduğu kademeden bakıldığında önemsiz bir işçiymiş gibi davranılıyordu; amir “gözü onun üstünde olması” için çaba harcamak zorunda olacaktı; tek amiri muhtardı, üstelik K. ona hesap vermekle yükümlüydü; tek iş arkadaşı köy bekçisiydi. Bunlar kuşkusuz birbirleriyle çelişen şeylerdi. Çelişkiler öylesine aşikârdı ki, kasti olmalıydılar. Böylesi bir makam için beklenmedik olan kararsızlığın burada rol oynayabileceği gibi saçma bir düşünceyi K. aklına bile getirmedi. O bunu daha çok kendine açıkça sunulmuş bir seçim olarak değerlendirdi, mektupta yer alan düzenlemeler konusunda ne yapacağı ona bırakılıyordu; ister her şeye karşın onurlandırılmış, ama şatoyla yalnızca göstermelik bağlantısı bulunan bir köy işçisi, isterse de gerçekte bütün iş ilişkisinin Barnabas’tan gelecek haberlere göre belirlenmesine göz yuman göstermelik bir köy işçisi olacaktı. K. seçimini yapmakta kararsızlık çekmedi; edindiği deneyim olmasaydı da kararsız davranmazdı. Şatodaki beylerden olabildiğince uzakta yalnızca köy işçisi olursa, şatoda bir şeylere ulaşma olanağını bulabilirdi; ona henüz güvenmeyen köydeki şu insanlar, onların arkadaşları değil de, köy sakinlerinden biri olduğunda konuşmaya başlarlardı ve K.’nın, Gerstäcker ya da Lasemann’dan bir farkı kalmayınca da –ki bu hızla gerçekleşmeliydi, her şey buna bağlıydı– o zaman mutlaka bütün yollar bir anda önünde açılacaktı; oysa iş yukarıdaki beylerin lütfuna kalırsa, bu yollar ebediyen kapanmakla kalmayıp, görünmez de olurlardı. Elbette bir tehlike vardı ve mektupta yeterince vurgulanıyordu; sanki kaçınılmazmış gibi zevkle anlatılmıştı. İşçi olmaktı bu. Görev, amir, iş, ücret, sorumlu olma, işçiler; mektup bunlardan geçilmiyordu, hatta başka şeylere, kişisel konulara girildiğinde bile yine bu bakış açısından yaklaşılıyordu. Eğer K. işçi olmak isterse, olabilirdi; ancak bu durumda bunu büyük ciddiyetle yerine getirmeli, gözü başka yerde olmamalıydı. K., gerçek bir zorlama tehdidi altında olmadığını biliyordu, böyle bir korkusu yoktu, hele burada hiç olmazdı; ancak insanın umudunu kıran çevrenin zorlayıcı gücü, düş kırıklıklarına alışma, her bir anın fark edilemeyen etkilerinin zorlayıcı gücü – bunlardan korkuyordu işte; ne var ki bu tehlikeye karşın savaşma cesaretini göstermeliydi. Zaten mektupta, eğer mücadele gerekecekse, K.’nın buna başlama atılganlığı göstereceği de çekinmeden yazılmıştı; bu, kibarca söylenmişti ve bunu yalnızca huzursuz bir vicdan –huzursuz ama suçlu değil– fark edebilirdi ancak; işe kabulüyle ilgili “Bildiğiniz üzere” denilen iki sözcükte anlatılmıştı. K. geldiğini bildirmiş ve mektuptaki ifadeden, o tarihten başlayarak işe kabul edildiğini öğrenmişti.</p>

  <p>K., duvardaki resimlerden birini indirip, çiviye mektubu astı; madem bu odada kalacaktı, mektup da burada asılı olmalıydı.</p>

  <p>Ardından salona indi. Barnabas, küçük bir masada yardımcılarla birlikte oturuyordu. “Aa, buradasın demek,” dedi K. öylesine; çünkü Barnabas’ı gördüğüne sevinmişti. Barnabas hemen yerinden fırladı. K. adımını içeri atar atmaz, köylüler ona yaklaşmak için ayağa kalkmışlardı; K.’nın peşinden koşmayı artık alışkanlık edinmişlerdi. “Benden ne istiyorsunuz siz?” diye bağırdı K. Adamlar buna alınmadılar, ağır ağır yerlerine döndüler. İçlerinden biri giderken –başkalarının da ona katıldığı bir gülümsemeyle– açıklama olarak şöyle dedi: “Hep yeni şeyler duyuyoruz.” Yeni olan sanki bir yiyecekmiş gibi dudaklarını yaladı sonra. K. gönül alacak bir şey söylemedi, ona biraz saygı duymaları iyiydi; ancak Barnabas’ın yanına oturur oturmaz, ensesinde bir köylünün soluğunu duyumsadı. Köylü, söylediğine göre tuzluğu almaya gelmişti, ama K. ayağını öfkeyle yere vurunca, köylü tuzluğu almadan kaçtı. K.’yla uğraşmak gerçekten kolaydı, örneğin köylüleri aleyhinde kışkırtmak yeterliydi; onların inatçı ilgilerini, diğerlerinin içekapanıklığından daha kötü niyetli buluyordu, hem bu davranış da içekapanıklıktı, çünkü K. gidip onların masasına oturacak olsa, kesinlikle kalkıp giderlerdi. K.’yı gürültü koparmaktan alıkoyan yalnızca Barnabas’ın varlığıydı. Ama K. yine de tehditkâr bir tavırla onlara doğru döndü; onlar da K.’ya doğru dönmüşlerdi. Ama K. onları, yerlerinden kalkmadan, birbirleriyle konuşmadan ve gözle görülür bir ilişkiye geçmeden öylece oturur görünce –adamların tek ortak yönü, hepsinin gözlerini ona dikmiş olmalarıydı– peşine kötü niyetten düşmediklerini düşündü; adamlar belki gerçekten ondan bir şey istiyorlar, ama bunu dile getiremiyorlardı; bu da değilse eğer, o zaman burada alışkanlık haline getirilmiş olan çocukça bir neden olmalıydı; müşterilerden birine götürdüğü birayı iki eliyle tutan, öylece durup K.’ya bakan ve mutfak penceresinin önünde eğilmiş, ona seslenen karısını duymayan hancı da çocuksu değil miydi zaten?</p>

  <p>K., biraz daha sakin bir halde Barnabas’a döndü; ona kalsa yardımcıları oradan uzaklaştırırdı, ancak bunun için bir gerekçe bulamadı. Hem yardımcılar seslerini çıkarmadan biralarına bakıyorlardı. “Mektubu,” diye başladı K., “okudum. İçinde ne yazdığını biliyor musun?” – “Hayır,” dedi Barnabas; bakışları sözlerinden daha fazlasını söylüyordu sanki. K. belki onun iyi niyeti ve köylülerin kötü niyeti konusunda yanılıyordu, ama ne olursa olsun Barnabas’ın varlığı ona hâlâ iyi geliyordu. “Mektupta senden de söz ediliyor, sen amirle benim aramda zaman zaman haber getirip götürecekmişsin, bu nedenle mektubun içeriğini biliyorsundur sanmıştım.” – “Bana,” dedi Barnabas, “yalnızca mektubu sana iletmem, okununcaya kadar beklemem ve gerekli gördüğün takdirde aldığım sözlü ya da yazılı yanıtı geri götürmem üzere görev verildi.” – “Güzel,” dedi K., “yazmaya gerek yok, sayın amire söyle – adı neydi sahi? imzasını okuyamadım da.” – “Klamm,” dedi Barnabas. “O halde Sayın Klamm’a beni işe aldığı için teşekkürlerimi ve henüz kendini kanıtlamamış biri olarak bana gösterdiği özel nezaketi için kendisini takdirle karşıladığımı ilet. Tamamen onun düşünceleri doğrultusunda hareket edeceğim. Bugün için özel bir isteğim yok.” Onu dikkatle dinlemiş olan Barnabas, K.’nın mesajını tekrar etmek için ondan izin istedi. K. ona izin verdi, Barnabas da hepsini harfiyen tekrarladı. Sonra vedalaşmak üzere ayağa kalktı.</p>

  <p>K. sürekli adamın yüzünü incelemişti, şimdi bunu son bir kez daha yaptı. Barnabas’ın boyu K.’nınkine yakındı, yine de K.’ya yukarıdan bakar gibiydi, ama bunu neredeyse alçakgönüllü bir edayla yapıyordu, bu adamın birini utandırmaya kalkışması olanaksızdı. Tabii ki bir ulaktı yalnızca, taşıdığı mektupların içeriğini bilmezdi; ama bakışı, gülümsemesi, yürüyüşü de –bundan da haberi olmasa bile– bir mesaj gibiydi. Ve K.’nın elini uzatması onu şaşırttı, çünkü yalnızca eğilerek selam verecekti.</p>

  <p>Barnabas gider gitmez –kapıyı açmadan önce omzunu hafifçe kapıya yaslamış ve belli bir kişiyi hedef almayan bir bakışla odadaki herkesi süzmüştü– K. yardımcılarına şöyle dedi: “Odamdan notlarımı getirmeye gidiyorum, gelince bir sonraki işimizi konuşacağız.” Onlar da onunla gitmek istediler. “Burada kalın!” dedi K. Yardımcılar hâlâ onunla gitmek istiyorlardı. K. emrini daha sert bir şekilde tekrarlamak zorunda kaldı. Barnabas koridorda yoktu artık. Oysa daha az önce çıkmıştı. Hanın önünde de –kar yeni yağmaya başlamıştı– K. onu göremedi. “Barnabas!” diye seslendi.</p>

  <p>Yanıt yoktu. Hâlâ binada mıydı acaba? Başka bir olasılık yok gibiydi. K. yine de bütün gücüyle adamın adını haykırdı. Gece, bu adla yankılandı. Uzaklardan çok zayıf bir yanıt geldi bu kez; Barnabas bu kadar uzaklaşmıştı demek. K. ona dönmesini söyledi, aynı zamanda ona doğru ilerledi; buluştukları noktada handan görülebilmeleri olanaksızdı.</p>

  <p>“Barnabas,” dedi K. sesinin titremesini engelleyemeyerek, “sana söylemek istediğim bir şey daha var. Şatodan bir şeye ihtiyaç duyduğumda, senin rastlantısal gelişlerine bağlı kalacak olmamın çok kötü bir düzenleme olduğunu fark ettim. Şimdi sana tesadüfen ulaşamasaydım –sen uçuyorsun, oysa ben seni hâlâ handa sanıyordum– bir sonraki gelişini kim bilir ne kadar zaman bekleyecektim.” – “Sen aslında,” dedi Barnabas, “amirden senin belirlediğin zamanlarda gelmemi isteyebilirsin.” – “Bu da yetmez,” dedi K., “belki bir yıl boyunca hiçbir haber göndermem, ama sen gittikten on beş dakika sonra ertelenemeyecek bir şey olur.” – “Yani,” dedi Barnabas, “amirle senin aranda benim dışımda başka bir iletişim yolu kurulmasını istediğini mi söyleyeyim kendisine?” – “Hayır, hayır,” dedi K., “kesinlikle öyle değil, bunu öylesine söyledim; bu sefer şansım vardı, seni yakaladım.” – “İstersen,” dedi Barnabas, “bana yeni görev verebilmen için hana dönelim?” Adam hana doğru bir adım atmıştı ki, K., “Barnabas,” dedi, “buna gerek yok, ben de yolun birazını seninle yürüyeyim.” – “Neden hana gitmek istemiyorsun?” diye sordu Barnabas. “Oradaki insanlar beni rahatsız ediyor,” dedi K., “köylülerin sırnaşıklığım gözlerinle gördün.” – “Senin odana gidebiliriz,” dedi Barnabas. “Orası hizmetçi odası,” dedi K., “pis ve boğucu bir yer; orada kalmamak için seninle biraz yürümek istedim; tek yapman gereken şey,” diye ekledi, sonra kararsızlığından kurtulmak için de, “koluna girmeme izin vermen olacak, çünkü sen daha sağlam yürüyorsun.” Sonra K. adamın koluna girdi. Ortalık zifiri karanlıktı, K., adamın yüzünü göremiyor, eşkâlini de pek seçemiyordu, kolunu da az önce el yordamıyla bulmuştu.</p>

  <p>Barnabas ona direnmedi, birlikte handan uzaklaştılar. K., bütün çabalarına karşın Barnabas’a ayak uyduramadığının ve onun rahat hareket etmesini engellediğinin elbette farkındaydı; hele öğleden önce kara battığı sokaklara benzer bu yan sokaklarda ancak Barnabas’ın onu taşımasıyla kardan çıkabileceğini ve olağan koşullarda bile bu önemsiz nedenden başarısız olabileceğini seziyordu. K., bu tür kaygıları aklından çıkardı, ayrıca Barnabas’ın susuyor olması da onu avutuyordu; sessizce yürüdükleri zaman, yalnızca ilerliyor olmaları Barnabas için de birlikteliklerinin amacını oluşturabilirdi.</p>

  <p>Yürüyorlardı, ancak K., nereye gittiklerini seçemiyordu, kilisenin önünden geçip geçmediklerini bile bilmiyordu. Salt yürüyebilmek için harcadığı çaba bile düşüncelerine hükmetmesini engelliyordu. Aklı, hedefe odaklanmak yerine iyice karışıyordu. K.’nın aklına durmadan memleketi geliyor, yüreği oraların anısıyla doluyordu. Oradaki ana meydanda da, yüksek duvarlı bir mezarlıkla kısmen çevrili olan büyük bir kilise vardı. Bu duvara çok az çocuk tırmanabilmişti, K. da bunu başaramayanlardandı. Onları buna iten şey merak değildi. Mezarlığın onların gözünde hiç gizemi kalmamıştı. Kafesli küçük bir kapıdan defalarca içeri girmişlerdi, tek hedefleri yüksek düz duvara tırmanmaktı. Bir öğle öncesinde –sakin ve boş meydanın K.’nın daha önce hiç tanık olmadığı kadar ışık seline boğulduğu bir saatte, daha önce orayı hiç böyle görmüş müydü?– bunu şaşılacak kadar kolayca başarmıştı; daha önce birçok kez başarısız olduğu bir noktada, dişlerinin arasına küçük bir bayrak sıkıştırmış, duvarı ilk hamlede tırmanmıştı. Taşlar aşağıya yuvarlanmaya devam ederken o yukarı çıkmıştı bile. Bayrağı dikmiş, rüzgâr da bayrağın bezini germişti; aşağıya, hatta omuzlarının üzerinden aşağıya, toprağa gömülü haçlara bakmıştı; şimdi orada ondan büyüğü yoktu artık. Tesadüfen öğretmeni oradan geçmiş ve K.’yı sert bir bakışla aşağıya inmeye zorlamıştı. K. aşağıya atlarken dizinden yaralanmış ve eve güçlükle gidebilmişti, ama ne olursa olsun, duvarın tepesine çıkmıştı işte. O zamanlar, bu zafer duygusunun ona ömür boyu destek vereceğini sanmıştı, aslında bu çok da aptalca değildi, çünkü şimdi, uzun yıllardan sonra Barnabas’ın kolunda yürüdüğü bu karlı gecede imdadına yetişmişti.</p>

  <p>K., girdiği kola daha sıkı tutundu, Barnabas onu adeta çekiyor, suskunluk bozulmuyordu. K.’nın yolun durumuna bakarak, yolla ilgili bildiği tek şey, henüz yan sokaklara sapmadıklarıydı. Kendine söz verdi, yolda karşılaşabileceği zorluklar ya da dönüş yoluyla ilgili kaygı onu yoluna devam etmekten alıkoyamayacaktı. Sonuçta sürüklenerek götürülmeye gücü yeterdi herhalde. Yol sonsuz olamayacağına göre! Şato, gündüz gözüyle kolay ulaşılır bir hedef gibi geliyordu ona, hem ulak da en kısa yolu mutlaka biliyor olmalıydı.</p>

  <p>Derken Barnabas durdu. Neredeydiler? Bu, yolun sonu muydu? Barnabas onu bırakıp gidecek miydi? Bunu yapamazdı. K., Barnabas’ın koluna, kendi canı acıyacak kadar sıkıca yapıştı. Ya da inanılmaz olan gerçekleşmiş ve onlar şatoya ya da şatonun kapılarına mı gelmişlerdi? Ancak K.’nın fark ettiği kadarıyla yokuş yukarı tırmanmamışlardı. Ya da o farkına varmadan Barnabas onu yokuş yukarı bir yoldan mı getirmişti? “Neredeyiz?” dedi K. usulca, Barnabas’tan çok kendine sorarcasına. “Evde,” dedi Barnabas onun gibi alçak bir sesle. “Şimdi dikkatli ol bayım, yoksa kayarsın. Bu yol yokuş aşağıdır.” – “Yokuş aşağı mı?” – “Yalnızca birkaç adım,” dedi Barnabas ve hemen ardından da bir kapıya vurdu.</p>

  <p>Kapıyı bir kız açtı; geniş ve yarı karanlık bir odanın eşiğinde duruyorlardı, sol arka taraftaki bir masanın üzerinde küçücük bir gaz lambası asılıydı. “Yanındaki kim, Barnabas?” diye sordu kız. “Kadastrocu,” dedi Barnabas. Kız, masaya doğru bakarak, “Kadastrocu,” diye tekrarladı, daha yüksek bir sesle. Bunun üzerine masada oturanlardan biri kadın, biri erkek iki yaşlıyla birlikte bir kız ayağa kalktılar. K.’yı selamladılar. Barnabas, K.’ya herkesi tanıttı; Bunlar annesiyle babası ve kız kardeşleri Olga ve Amalia idi. K. onlara pek bakmadı; ıslak ceketini sobada kurutmak üzere üstünden aldılar, K. hiç itiraz etmedi.</p>

  <p>İkisinin de evde olduğu söylenemezdi, evde olan Barnabas’tı. Ama neden buradaydılar? K., Barnabas’ı kenara çekerek, “Neden eve geldin? Yoksa siz şatonun sınırları içinde mi yaşıyorsunuz?” – “Şatonun sınırları içinde mi?” diye yineledi Barnabas, K.’yı anlamamış gibiydi. “Barnabas,” dedi K., “sen handan çıkıp şatoya gitmek istemiyor muydun?” – “Hayır,” dedi Barnabas, “evime gitmek istiyordum, şatoya sabah gideceğim, orada asla gecelemem ben.” – “Öyle demek,” dedi K., “demek niyetin şatoya gitmek değil, buraya gelmekti.” Barnabas’ın gülümsemesi şimdi K.’nın gözünde donuklaşmış, kendi de adeta silikleşmişti. “Bunu bana neden söylemedin?” – “Sormadın ki, bayım,” dedi Barnabas, “sen bana yalnızca bir görev vermek istemiştin, bunu ne handa ne de odanda yaptın, ben de görevi bana ailemin yanında rahatsız edilmeden verebileceğini düşündüm. Eğer emredersen, hepsi hemen dışarı çıkarlar, ayrıca evimizi beğendiysen burada geceleyebilirsin de. Yanlış bir şey mi yaptım?” K. yanıt veremedi. Bir yanlış anlaşılmaydı demek, adice ve alçakça bir yanlış anlaşılmaydı ve K. kendini buna kaptırmıştı. Barnabas’ın bedenini sıkıca saran, şimdi düğmelerini açtığı, ipeksi bir görünüme sahip ceketinden büyülenmişti; ceketin altından kaba, kirden leş gibi olmuş, her yeri yamalı gömleği görünmüştü, onun altında da bir kölenin güçlü, adaleli göğsü vardı. Çevredekiler buna uyum sağlamakla kalmıyordu, fazlasıyla uyum içindeydi hem de; ağır ağır sürüklediği kaskatı bacaklarından ziyade el yordamıyla yolunu bulmaya çalışan gut hastası, yaşlı babayla, iri bedeni nedeniyle çok küçük adımlar atabilen, ellerini göğsü üzerinde kavuşturmuş bir anne. K. içeri girdiğinden beri, ikisi de bulundukları köşeden ayrılıp K.’ya doğru ilerleseler de, ona hâlâ ulaşamamışlardı. İkisi de sarışın, birbirlerine ve Barnabas’a benzeyen, ama Barnabas’tan daha sert yüz hatlarına sahip, irikıyım kız kardeşler, içeri girenlerin çevresini sarmışlar, K.’nın kendilerine selam vermesini bekliyorlardı. K., bir şey söyleyemedi. Bu köyde herkesin onun için önemli olacağını düşünmüştü, bu belki de böyleydi, ancak özellikle buradakiler hiç umurunda değildi. Hana tek başına dönebilecek durumda olsa hemen çıkıp giderdi. Barnabas’la sabah vakti şatoya gidebilme olanağı ona çekici gelmiyordu. Barnabas’la; burada şimdiye kadar gördüğü herkesten daha çok kendine yakın hissettiği, görünür rütbesinin ötesinde şatoyla bağlantısı bulunduğuna inandığı Barnabas’la birlikte hemen şimdi, gece vakti kimselere görünmeden şatoya girmek isterdi. Ne var ki, bütün özellikleriyle bu ailenin oğlu olan ve onlarla masada oturan, belli ki şatoda gecelemesine bile izin verilmeyen bir adamla güpegündüz şatoya gitmek olacak iş değildi; bu, gülünç ve umutsuz bir deneme olurdu.</p>

  <p>K. bir pencere pervazına oturarak, orada gecelemeye ve aileden başka bir hizmet almamaya karar verdi. Onu oradan yollayan ya da ondan korkan köydeki insanlar, K.’ya daha zararsız göründüler, çünkü aslına bakılırsa bu insanlar onu yalnızca kendisine yöneltmişlerdi, gücünü kaybetmemesine yardımcı olmuşlardı; ancak küçük bir oyunla onu şatoya değil de, kendi ailesinin yanına getiren sözümona yardımcılar dikkatini dağıtıyor, isteyerek ya da istemeyerek onu gücünden ediyorlardı. K., ailenin oturduğu masadan gelen davet çağrısına aldırmadı, başını önüne eğip, pervazda oturmayı sürdürdü.</p>

  <p>Kız kardeşlerin daha yumuşak başlısı olan ve hafiften bir genç kız utangaçlığı gösteren Olga ayağa kalktı, K.’nın yanına gelip, ondan masaya oturmasını rica etti. Sofrada ekmek ve pastırma olduğunu, gidip bira da getireceğini söyledi. “Nereden?” diye sordu K. “Handan,” dedi kız. Bu, K.’nın çok işine gelmişti. Kızdan, bira getirmek yerine, ona hana kadar eşlik etmesi için ricada bulundu, handa önemli işlerin onu beklediğini söyledi. Ancak sonra anlaşıldı, Olga o kadar uzağa, K.’nın hanına değil, bir başka, çok daha yakındaki Beyler Hanı’na gitmek istiyordu. K. yine de ona eşlik edebilmek için kızdan izin istedi, çünkü orada belki geceleme olanağı bulabileceğini düşündü; oradaki yer nasıl olursa olsun, orayı bu evdeki en iyi yatağa yeğlerdi. Olga hemen yanıt vermedi, dönüp masaya baktı. Erkek kardeşi ayağa kalkmıştı, başını evet anlamında sallayıp, “Beyefendi nasıl isterse,” dedi. K. az kalsın bu onaylama üzerine ricasını geri alacaktı, çünkü kızın ağabeyi değersiz bir şey için onay vermiş olmalıydı. K.’nın hana alınıp alınmayacağı tartışılmaya başlanınca ve oradaki herkes bundan kuşku duyunca, K., buna mantıklı bir bahane uydurma gayretine girmeden kızla gitmekte ısrar etti; bu aile onu olduğu gibi kabul etmeliydi, K. onlardan utanmıyordu. Ciddi, dolaysız, donuk, dokunulmaz ve belki de biraz bönce bakışlarıyla, onu az da olsa tek şaşırtabilen Amalia idi.</p>

  <p>Hana doğru yaptıkları kısa yürüyüş sırasında –K., Olga’nın koluna girmişti ve tıpkı daha önce kızın kardeşinin koluna girdiğinde olduğu gibi, çünkü K.’nın buna karşı yapabileceği bir şey yoktu, kız tarafından sürüklenerek ilerliyordu– K. bu hanın aslında yalnızca işleri için köye inen şatodaki beylere, yemek yemeleri ve zaman zaman geceyi orada geçirmeleri için ayrıldığını öğrendi. Olga, K. ile usulca ve samimi bir biçimde konuşuyordu, onunla yürümek kardeşiyle olduğu gibi zevkliydi. K., içini saran haz duygusuna dirense de, bu duygu vardı.</p>

  <p>Han, dışarıdan bakıldığında K.’nın kaldığı hana çok benziyordu. Anlaşılan dış görünüş açısından köyde hiç büyük farklılıklar yoktu, en küçük farklılıklar hemen fark ediliyordu; girişteki merdivenin tırabzanı vardı, kapının üstünde güzel bir fener asılıydı. İçeri girdikleri sırada başlarının üstünden bir bez dalgalandı; kontluğun renklerini taşıyan bir flamaydı bu. Koridorda hemen hancıyla karşılaştılar; adam belli ki etrafı kolaçan etmeye çıkmıştı; yanlarından geçerken kısık, sınayan ve uykulu gözlerle K.’ya bakarak, “Kadastrocu Bey ancak bara girebilir,” dedi. “Elbette,” dedi Olga, K.’yı hemen sahiplenerek, “bana eşlik ediyor yalnızca.” Ancak K., Olga’ya nankörlük edip onu bıraktı ve hancıyı kenara çekti. Bu sırada Olga sabırla koridorun diğer ucunda bekliyordu. “Geceyi burada geçirmek istiyorum,” dedi K. “Maalesef mümkün değil,” dedi hancı. “Sanırım bilmiyorsunuz, burası yalnızca şatodaki beylere ayrılmıştır.” – “Kural böyle olabilir,” dedi K., “ancak bana bir köşede yatacak bir yer vermeniz mutlaka mümkündür.” – “Size yardım edebilmeyi çok isterdim,” dedi hancı, “ama kuralların, yabancılara özgü bir şekilde söz ettiğiniz katılığını bir yana bıraksak bile, beylerin aşırı duyarlıkları bu dediğinizi olanaksız kılıyor; ben beylerin yabancı birine katlanma yeteneğine sahip olmadıklarından, en azından buna hazırlıklı olmadıklarından eminim; yani sizi burada konaklatacak olsam ve bir rastlantı sonucu –ki rastlantılar her zaman beylerden yanadır– sizi görecek olsalar, o zaman yalnızca ben değil, siz de bitersiniz. Bu gülünç gelebilir, ama gerçek.” Düğmelerini sıkıca iliklemiş, bir elini duvara, diğerini de kalçasına yaslamış, bacaklarını çaprazlamış, hafifçe K.’ya doğru eğilmiş ve onunla samimi bir ifadeyle konuşan bu uzun boylu adam, koyu renk kıyafeti köylülerin tören elbiselerine benzese de, bu köy denmiş gibi durmuyordu. “Size tamamen inanıyorum,” dedi K., “kendimi uygunsuz ifade etmiş olsam da kuralların önemini asla küçümsemiyorum. Ancak bir konuya dikkatinizi çekmek isterim; şatoyla çok önemli bağlantılarım var, çok daha önemlilerini elde edeceğim; bu bağlantılarım, burada konaklamamdan doğabilecek tehlikeye karşı sizi güvence altına alacaktır ve küçük bir iyiliğe fazlasıyla teşekkür edebilecek durumda olduğumun da teminatıdır.” – “Biliyorum,” dedi hancı ve tekrarladı: “Bunu biliyorum.” K. şimdi talebinde daha ısrarcı olabilirdi, ancak hancının bu yanıtı kafasını karıştırdı ve yalnızca şöyle sordu: “Bu gece burada şatodan çok bey kalacak mı?” Hancı sanki kışkırtırcasına, “Bu açıdan bugün uygun bir gün,” dedi, “tek bir bey kaldı.” K. hâlâ ısrar edemiyordu, ancak şimdi kabul edileceğini ummaya başlamıştı, bu yüzden yalnızca beyin adını sordu. “Klamm,” dedi hancı üstünde durmadan; o sırada aşırı yıpranmış, modası geçmiş, dantela ve plilerle dolu, ama kibar kentli kıyafetlerine benzetilmiş elbisesini hışırdatarak gelen karısına doğru dönmüştü. Kadın, sayın amirin bir isteği olduğunu söyleyerek hancıyı alıp götürmek istedi. Hancı, gitmeden önce K.’ya döndü; sanki orada konaklamasıyla ilgili o değil de, K. karar verecekmiş gibiydi. K. sesini çıkaramadı; özellikle amirinin orada oluşu onu şaşırtmıştı. Nedenini kendine açıklayamasa da, şato karşısında duyduğu özgürlüğü Klamm karşısında duyamıyordu; ona yakalanmak K. için, hancının bakış açısından olduğu kadar korkunç değildi, ancak yine de bir mahcubiyetti; kendini sanki teşekkür borçlu olduğu birine düşüncesizce davranarak sıkıntı vermiş gibi hissederdi; onu fazlasıyla üzen de, bu tereddütte birinin emri altında olmanın, evet işçi olmanın zaten korktuğu sonuçlarını açıkça görmesi ve bu sonuçların apaçık görüldüğü bu ortamda bile onların üstesinden gelecek durumda olamayışıydı. K. bunun üzerine ayağa kalktı, dudaklarını ısırıp, hiç konuşmadı. Hancı, bir kapının ardında gözden kaybolmadan önce K.’ya bir kez daha dönüp baktı. K. da onun arkasından baktı, Olga gelip, onu çekerek götürene kadar da yerinden kımıldamadı. “Hancıdan ne istemiştin?” diye sordu Olga. “Burada konaklamak istedim,” dedi K. “Sen bizde kalacaksın ya,” dedi Olga şaşkınlıkla. “Öyle tabii,” dedi K. ve sözcüklerin yorumunu Olga’ya bıraktı.</p>
</body>
</html>