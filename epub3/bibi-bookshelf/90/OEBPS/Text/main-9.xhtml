<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
  
<style type="text/css">
span.sgc-1 {
  font-style: italic;
}
@font-face {
  font-family: "Vijaya";
  src: url(../Fonts/vijaya.ttf);
  }
@font-face {
  font-family: "Vijaya";
  src: url(../Fonts/vijayab.ttf);
  }
h1.sgc-2 {
  text-align: center;
  margin-bottom: 10%;
  font-family: Vijaya B;
}
</style>
</head>

<body>
  <h1 class="sgc-2"><a id="bookmark0"></a><span class="sgc-1">Dokuzuncu Bölüm</span></h1>

  <div>
    <span class="sgc-1"><br/></span>
  </div>

  <p>Kendini toparlayıp hana geri döndü; bu kez duvar boyunca değil, karın içinden yürüdü, koridorda hancıyla karşılaştı, adam onu sessizce selamlayıp, barın kapısını işaret etti; K. bu işarete uydu, çünkü üşüyordu ve birilerini görmek istiyordu; oradaki küçük bir masanın başında –masa herhalde özel olarak oraya konmuştu, çünkü diğer zamanlar fıçılarla yetinirlerdi– o genç beyefendinin oturduğunu ve onun önünde de –K. için can sıkıcı bir sahneydi bu– Zur Brücke Hanı’ndan hancının karısının durduğunu görünce düş kırıklığına uğradı. Pepi, başını gururla arkaya atmış, hiçbir zaman değişmeyen gülümsemesiyle, şerefinden kesinkes emin biçimde, her dönüşünde saç örgüsünü savurarak bir aşağı bir yukarı koşturdu, bira, sonra da mürekkep ve kalem getirdi; çünkü bey kâğıtları önüne yaymıştı ve masanın bir bu ucunda, bir diğer ucunda duran kâğıtlarda bulduğu bilgileri kıyaslıyordu ve artık yazmak istemişti. Hancının karısı ayakta durmuş, sanki önemli olan her şeyi söylemiş ve bunlar kabul görmüş gibi, dudaklarını biraz kıvırmış, dinlenir gibi bir edayla yukarıdan aşağıya doğru beyi ve kâğıtları sessizce süzüyordu. K. içeri girerken, “Kadastrocu Bey, nihayet,” dedi bey, başını bir an kaldırarak, sonra yine evrağına gömüldü. Hancının karısı da hiçbir şaşkınlık belirtisi göstermeyen, umursamaz bir bakışla K.’ya şöyle bir baktı.</p>

  <p>Pepi’ye gelince, o K.’yı ancak bar tezgâhına gelip, bir konyak ısmarladığında fark etmiş gibiydi.</p>

  <p>K. oraya yaslandı, eliyle gözlerini kapadı ve hiçbir şeyle ilgilenmedi. Sonra konyaktan bir yudum alıp, içilecek gibi olmadığını söyleyerek kadehi geri itti. “Bütün beyler bunu içiyor,” dedi Pepi kısaca, kalan konyağı döktü, kadehi yıkadı ve rafa kaldırdı. “Beylere daha iyisi de veriliyor,” dedi K. “Olabilir,” dedi Pepi, “ama bende yok.” Kız böylece K. ile olan işini bitirmiş, yine beyin hizmetine dönmüştü; ama beyin hiçbir şeye ihtiyacı yoktu; kız onun omuzları üzerinden evrağa göz atabilmek için saygıda kusur etmeyen bir çabayla adamın peşinde daireler çizerek durmadan gidip geliyordu; ama bu, hancının karısının da kaşlarını çatarak onaylamadığını gösterdiği anlamsız bir meraktan ve üstünlük taslamaktan başka bir şey değildi.</p>

  <p>Ancak hancının karısı ansızın dikkat kesildi ve kendini tamamen bu dinlemeye vererek bakışlarını boşluğa dikti. K. döndü, özel bir ses duymuyordu, diğerleri de bir şey duymuyor gibiydiler, ama hancının karısı parmak uçları üzerinde geniş adımlar atarak avluya açılan kapıya koştu, anahtar deliğinden baktı, ardından iri iri açılmış gözler ve kızarmış bir yüzle dönüp ötekilere baktı, onları parmağıyla işaret ederek yanına çağırdı; şimdi hepsi sırayla delikten bakıyorlar, en büyük pay hancının karısına kalıyordu, ama Pepi’yi de unutmuyorlardı, bey nispeten en ilgisiz olandı. Pepi ve bey çok geçmeden geri döndüler, yalnızca hancının karısı iyice eğilmiş, neredeyse çömelmiş halde zahmetle delikten bakmaya çalışıyordu hâlâ, sanki şimdi tek yaptığı, onu içinden geçirmesi için anahtar deliğine yalvarmaktı, çünkü muhtemelen çoktandır görecek bir şey kalmamıştı. Kadın sonunda doğrulup, elleriyle yüzünü sıvazladığı, saçlarını düzeltip derin bir soluk aldığı, gözleri belli ki odaya ve oradaki insanlara alışmak zorunda kaldığı ve bunu isteksizce yaptığı sırada; K., bildiğini doğrulatmak amacıyla değil de, çekindiği bir saldırıyı önlemek için –çünkü o kadar kırılgandı artık– “Yani Klamm gitti mi şimdi?” diye sordu. Hancının karısı sessizce K.’nın yanından geçip gitti, ama bey oturduğu küçük masadan, “Evet, elbette,” dedi. “Siz nöbet tutma görevini bırakınca Klamm da gidebildi. Ama beyefendinin duyarlılığı çok şaşırtıcı. Bayan, Klamm’ın çevresine ne kadar huzursuz bakındığını fark ettiniz mi?” Hancının karısı bunu herhalde fark etmemişti, ama bey sözünü sürdürdü: “Evet, neyse ki görülecek bir şey kalmamıştı, arabacı kardaki ayak izlerini de süpürüp, yok etmişti.” – “Hanımefendi hiçbir şey fark etmedi,” dedi K., bunu herhangi bir umut beslediği için değil, beyin o kati ve itiraz kabul etmeyen edayla sarf ettiği sözleri onu öfkelendirdiği için söylemişti. “Galiba o sırada anahtar deliğinden bakıyordum,” dedi hancının karısı önce beyi korumak adına, ama sonra Klamm’a hakkını teslim etmek isteyip ekledi: “Doğrusu Klamm’ın böylesine büyük bir duyarlılık gösterdiğini düşünmüyorum. Bizler elbette onun için kaygılanıyor ve onu korumaya çalışıyoruz ve bunu yaparken Klamm’ın aşırı duyarlı olduğunu varsayıyoruz. Bu güzel, zaten Klamm’ın kesinlikle istediği de bu. Ancak işin gerçekte nasıl olduğunu bilmiyoruz. Elbette, Klamm biriyle konuşmak istemezse, asla konuşmaz; bu kişi istediği kadar çabalasın, istediği kadar usandırıcı bir şekilde ona sokulursa sokulsun, ama Klamm’ın onunla asla görüşmeyeceği, onu asla huzuruna kabul etmeyeceği gerçeği tek başına yeterlidir; yoksa gerçekte herhangi birini görmeye neden dayananlasın? Bu hiç değilse kanıtlanamaz, çünkü hiçbir zaman denenmeyecek.” Bey hızlı hızlı başını salladı. “Aslına bakarsanız ben de böyle düşünüyorum,” dedi adam, “kendimi biraz farklı ifade ettim, bunu Kadastrocu Bey’in beni rahat anlayabilmesi için yaptım. Doğru olan şu ki, Klamm açık havaya çıktıktan sonra yarım daire şeklinde çevresine bakındı birkaç kez.” – “Belki beni aramıştır,” dedi K. “Olabilir,” dedi bey, “bu aklıma gelmemişti.” Herkes güldü; en yüksek sesle gülen, olup biteni pek anlamayan Pepi oldu.</p>

  <p>“Madem neşe içinde bir araya gelmişiz,” dedi sonra bey, “Kadastrocu Bey, birkaç bilgiyle dosyalarımdaki eksikleri tamamlamanızı rica edecektim.” – “Burada çok yazı yazılıyor,” dedi K., uzaktan dosyalara bakarak. “Evet, kötü bir alışkanlık,” dedi bey ve güldü tekrar, “ama kim olduğumu belki de bilmiyorsunuz. Adım Momus, Klamm’ın köy sekreteriyim.” Bu sözlerden sonra odaya ciddiyet hâkim oldu; hancının karısı da, Pepi de beyi yakından tanıyor olmalarına karşın, adının ve rütbesinin anılmasından etkilenmişlerdi. Bey bile kendi algısını aşacak kadar fazla konuşmuş da, hiç değilse bundan sonra kendi sözlerinin etkisiyle doğacak olan törensel havadan kaçmak istermiş gibi dosyalara gömülerek yazı yazmaya başladı ve odada kalem sesinden başka bir şey duyulmadı. “Köy sekreteri de nedir?” diye sordu K. kısa bir süre sonra. Momus kendini tanıttıktan sonra bu tür açıklamaları kendisinin yapmasını uygun görmediği için yanıt hancının karısından geldi: “Bay Momus, Klamm’ın diğer sekreterlerinden farksız bir sekreter, ama makamı ve yanılmıyorsam çalışma alanı da,” – Momus yazı yazarken başını hızlı hızlı iki yana sallayınca, kadın düzelterek, “yani çalışma alanı değil, yalnızca makamı bu köyle sınırlıdır. Bay Momus, Klamm’ın köyde gerekli olan yazışmalarını yürütür ve köyden Klamm’a yöneltilen müracaatları ilk kabul eden kişidir.” Bunlardan pek etkilenmemiş olan K., hancının karısına boş gözlerle bakınca, kadın biraz utanarak ekledi: “Düzenleme böyledir, şatodaki bütün beylerin bir köy sekreteri vardır.” Konuşmayı K.’dan daha dikkatli dinlemiş olan Momus, hancının karısının sözlerini tamamlamak için, “Köy sekreterlerinin çoğu tek bey için çalışırlar, bense iki beye, Klamm ve Vallabene’ye hizmet ediyorum.” – “Evet,” dedi hancının karısı anımsarcasına ve K.’ya döndü: “Bay Momus iki beye, Klamm ve Vallabene’ye hizmet eder, yani çifte köy sekreteridir.” – “Hem de çifte,” dedi K. ve şimdi neredeyse öne doğru abanarak başını kaldırmış ve gözlerini dikkatle ona dikmiş olan Momus’a, az önce övüldüğünü duyduğu bir çocuğa bakar gibi bakarak, başını salladı. Bu davranışta belli bir küçümseme vardı, ama ya böyle algılanmamıştı ya da böyle olması isteniyordu. Klamm’ın onu rastlantısal olarak görmesine bile yeterince layık olmayan K.’ya, Klamm’a en yakın adamlardan birinin hizmetleri açıkça K.’nın takdirini ve övgüsünü kazanabilmek için ayrıntılarıyla açıklanıyordu. Ama K. yine de bununla ilgilenmedi; Klamm’ın bir bakışını elde etmek için bütün gücüyle uğraşan biri olarak, örneğin Momus gibi Klamm’ın gözü önünde yaşamasına izin verilen birinin konumuna büyük değerler biçmiyordu; hayranlık ya da kıskançlık duygularından uzaktı, çünkü K.’nın hedeflediği Klamm’ın yakınında olmak değildi; onun, K.’nın amacı tek başına, başkasının değil kendi isteğiyle Klamm’a yaklaşmaktı ve sonra onun yanında kalmak değil, onun yanından geçip giderek şatoya ulaşmaktı.</p>

  <p>Ve K. saatine bakarak, “Artık eve gitmeliyim,” dedi. Koşullar hemen, Momus’un yararına değişiverdi. “Tabii,” dedi Momus, “hademelik görevi bekliyor. Ancak bana bir saniyenizi daha bağışlamanız gerekecek. Birkaç kısa sorum olacak.” – “Canım hiç istemiyor,” dedi K. kapıya doğru yönelerek. Momus dosyalardan birini masaya çarparak ayağa kalktı: “Sizi Klamm adına sorularımı yanıtlamaya çağırıyorum.” – “Klamm adına!” diye tekrarladı K. “Benim meselelerim onu ilgilendiriyor mu ki?” – “Bu konuda,” dedi Momus, “ben karar veremem, hele siz hiç veremezsiniz, bu işi ikimiz de gönül rahatlığıyla ona bırakalım. Klamm’ın bana verdiği göreve dayanarak sizi kalmaya ve yanıt vermeye çağırıyorum.” – “Kadastrocu Bey,” diye hancının karısı araya girdi, “size artık öğüt vermek istemem, çünkü şu ana kadar yaptığım en iyi niyetli önerilerimi çok çirkin bir şekilde geri çevirdiniz; buraya, Sekreter Bey’in yanına da sırf–bunu saklayacak değilim– resmi makamı sizin davranışlarınız ve amaçlarınız hakkında gerektiği gibi bilgilendirmek ve sizin benim yanıma tekrar yerleştirilmenizden ebediyen korunmak için geldim; bizim sizinle ilişkimiz bu ve de değişmeyecektir; şimdi bu nedenle fikrimi söylüyorsam, bunu size destek olmak değil, sizin gibi bir adamla tartışmak zorunda kalan Sekreter Bey’in zor görevini kolaylaştırmak için yapıyorum. Ama yine de, çok açık sözlü olduğum için –sizinle ancak açık davranırsam iletişim kurabilirim, hem bunu bile isteksiz yapıyorum– sözlerimden kendinize yarar sağlayabilirsiniz, ama tabii isterseniz. Bu seferlik şuna dikkatinizi çekmek isterim ki, sizi Klamm’a götürecek tek yol Sekreter Bey’in şu tutanaklarından geçer. Ancak abartmak istemem, yol belki Klamm’a kadar gitmez, belki ona varmadan çok önce biter, bunun kararı Sekreter Bey’in kanaatine bağlıdır. Ne olursa olsun, bu hiç değilse sizi Klamm’ın bulunduğu yöne götürebilecek tek yoldur. Ve bu tek yoldan inat gibi bir nedenle mi vazgeçmek istiyorsunuz?” – “Ah hanımefendi,” dedi K., “bu ne Klamm’a giden tek yoldur ne de diğerlerinden daha değerlidir. Ve Sekreter Bey, burada söyleyeceklerimin Klamm’a ulaştırılıp ulaştırılmayacağına siz mi karar veriyorsunuz?” – “Kesinlikle,” dedi Momus, gözlerini gururla bir sağa bir sola devirip, boşluğa bakarak, “yoksa neden sekreter olayım ki?” – “Bakın işte, hanımefendi,” dedi K., “Klamm’a değil, önce Sekreter Bey’e giden yola ihtiyacım var.” – “Size bu yolu açmak istemiştim,” dedi hancının karısı, “ricanızı Klamm’a iletmeyi size öğle öncesinde teklif etmedim mi? Bu, Sekreter Bey’in aracılığıyla gerçekleşecekti. Sizse bunu geri çevirdiniz, ne var ki bu yoldan başka seçeneğiniz bulunmuyor. Tabii bugünkü davranışınızdan, Klamm’a baskın yapma çabanızdan sonra başarılı olma şansınız daha da azaldı. Ancak bu son, en ufak, giderek kaybolan, aslında hiç bulunmayan şu umut, sizin tek umudunuz.” – “Nasıl oluyor da hanımefendi,” dedi K., “beni ilkin Klamm’ın yanına gitmekten var gücünüzle alıkoymaya çalışmışken, şimdi ricamı çok ciddiye alıyorsunuz ve planlarımın başarısızlığa uğramasıyla bana adeta mahvolmuş gözüyle bakıyorsunuz? Klamm’a ulaşmaya çalışmaktan bir kez içtenlikle vazgeçirilmeye çalışılmışsam eğer, şimdi nasıl oluyor da sözümona aynı içtenlikle Klamm’a giden yolda –isterse bu yol ona kadar gitmiyor olsun– açıkça ileriye doğru itiliyorum?” – “Sizi ileriye doğru mu itiyorum?” dedi hancının karısı. “Çabalarınızın boşuna olduğunu söylemem, ileriye doğru itmek midir? Bu yolla kendi sorumluluğunuzu benim üstüme atmaya kalkışmanız gerçekten görülmemiş bir cüretkârlık olur. Yoksa canınızın cüretkârlık çekmesine Sekreter Bey’in burada oluşu mu yol açtı? Hayır, Kadastrocu Bey, sizi hiçbir şeye itmiyorum. Bir tek şunu itiraf edebilirim, sizi ilk gördüğümde belki gözümde biraz büyütmüştüm. Frieda üzerinde kazandığınız kolay zafer beni ürkütmüştü, daha neler yapabileceğinizi kestirememiştim; başka zararların önünü kesmek istedim ve bunu yalnızca sizi ricalar ve tehditlerle sarsmayı deneyerek yapabileceğime inandım. Bu arada bütün bunlar hakkında daha sakin düşünmeyi öğrendim. Ne isterseniz onu yapın. Yaptıklarınız belki avludaki karlar üzerinde derin ayak izleri bırakacaktır, ama daha fazlasını değil.” – “Çelişki tamamen aydınlatılmış gibi gelmiyor bana,” dedi K., “ne var ki buna dikkat çekmiş olmakla yetineceğim. Sekreter Bey, şimdi sizden rica etsem, hancının karısının, hakkımda hazırlayacağınız tutanağın Klamm’ın karşısına çıkabilmemi sağlayabileceği yolundaki görüşünün doğru olup olmadığını bana söyler misiniz? Böyleyse eğer, bütün soruları derhal yanıtlamaya hazırım. Bu bağlamda olabilecek her şeye hazırım.” – “Hayır,” dedi Momus, “bu tür bağlantılar bulunmuyor. Söz konusu olan, Klamm’ın köy arşivi kayıtları için bu öğle sonrasıyla ilgili etraflı rapor tutmak. Rapor hazır, boş kalan bir ya da iki yeri doldurmanız gerekiyor, o da usulen zaten; başka bir amacı yok, olamaz da.” K. konuşmadan hancının karısına baktı. “Bana niye bakıyorsunuz?” diye sordu hancının karısı, “yoksa ben başka bir şey mi söyledim? Bu adam hep böyle Sekreter Bey, hep böyle. Kendisine verilen bilgileri çarpıtıyor, sonra da kendisine yanlış bilgi verildiğini savunuyor. Ona en başında söyledim, bugün de söylüyorum, hep söyleyeceğim, Klamm tarafından kabul edilmesi için en ufak bir umut yok; demek ki umut yoksa, bu umudu tutanakla da elde edemeyecektir. Bir şey daha açık olabilir mi? Ayrıca şunu da söylüyorum: Bu tutanak bu adamın Klamm’la arasında olabilecek tek resmi bağdır. Bu da yeterince açıktır ve tartışma götürmez. Gelgeldim bana inanmaz da sürekli –neden ve niçin bilmiyorum– Klamm’a ulaşabileceğini umarsa, o zaman ona –tabii onun düşünce tarzından yola çıkarak– Klamm’la sahip olduğu tek gerçek resmi bağ olan bu tutanak yardım edebilir. Bütün söylediğim bu, aksini savunan sözlerimi kötü niyetle çarpıtmış demektir.” – “Madem öyle hanımefendi,” dedi K., “o halde sizden özür dilerim, sizi yanlış anlamışım demek; şimdi şuna tuhaf bir şekilde inanıyorum ki, önceki sözlerinizden benim için ufacık da olsa bir umut var olabileceğini anladım.” – “Elbette,” dedi hancının karısı, “ne var ki bu benim düşüncem. Siz benim sözlerimi yine çarpıtıyorsunuz, bu kez de aksi yöne. Bence böyle bir umut var, ama yalnızca bu tutanağa dayalı olarak. Ama bu, Sekreter Bey’e ‘Soruları yanıtlarsam, Klamm’a gidebilecek miyim?’ sorusuyla yüklenmeniz anlamına da gelmiyor. Bir çocuk böyle bir soru sorsa güleriz, ama bir yetişkin bunu yaparsa bu resmi daireye yönelik bir hakarettir, Sekreter Bey bu yaptığınızı zarif bir yanıtla örtme lütfunu gösterdi. Benim sözünü ettiğim umutsa, bu tutanak aracılığıyla belki belli bir bağlantınızın, Klamm’la bir bağlantınızın olabileceği yönündedir. Bu yeterli bir umut değil midir? Böyle bir armağana layık olmak için size verdiğiniz hizmetleri sorsalar, en ufak bir şey gösterebilir misiniz? Elbette, bu umutla ilgili olarak ayrıntılara girilemez, özellikle Sekreter Bey de resmi kimliğiyle bununla ilgili en ufak bir imada bulunamaz. Zaten belirttiği gibi, onun için mesele, bu öğle sonrasını usulen rapor etmektir, ona şimdi benim sözlerimden yola çıkarak sorular sorsanız bile, başka bir şey söyleyemez.” – “Peki, Sekreter Bey,” dedi K., “Klamm bu tutanağı okuyacak mı?” – “Hayır,” dedi Momus, “neden ki? Klamm bütün tutanakları okuyamaz, hatta hiçbirini okumaz. ‘Tutanaklarınızı gözüm görmesin!’ der her zaman.” – “Kadastrocu Bey,” dedi hancının karısı yakınarak, “bu sorularla beni yoruyorsunuz. Klamm’ın bu tutanağı okuması ve yaşamınızdaki önemsiz şeyleri kelimesi kelimesine öğrenmesi gerekli midir, ya da istenen bir şey midir? Tutanağın Klamm’dan saklanması için yalvarıp rica etmeniz daha doğru olmaz mı? Bu rica ayrıca önceki kadar anlamsız olurdu –Klamm’dan kim bir şey gizleyebilir ki?– ama daha sevimli bir kişiliği ortaya koyardı. Peki bu, sizin umutlarınız diye tanımladığınız şey için gerekli midir? Yalnızca Klamm’ın karşısında konuşma olanağını elde etmekten, üstelik o yüzünüze bakmasa ve sizi dinlemese bile mutlu olacağınızı kendiniz söylememiş miydiniz? Ve bu tutanakla en azından buna, hatta çok daha fazlasına ulaşmış olmuyor musunuz?” – “Çok daha fazlası mı?” diye sordu K. “Ne anlamda?” – “Hep çocuklar gibi,” diye bağırdı hancının karısı, “her şeyin önünüze hazır gelmesini beklemeseniz! Bu soruları kim yanıtlayabilir ki? Tutanak, Klamm’ın köy arşivine girecek, bunu duydunuz, bu konuda kesinlikle daha fazlası söylenemez. Tutanağın, Sekreter Bey’in, köy arşivinin ne anlama geldiğini tam olarak biliyor musunuz? Sekreter Bey’in sizi sorgulaması ne ifade eder, biliyor musunuz? Belki ya da muhtemelen o da bunu bilmiyordur. Burada sakince oturmuş, kendi de söylediği gibi usulen görevini yapıyor. Ama onu Klamm’ın atadığını, Klamm adına çalıştığını, yaptığı her şeyde –ki bunlar asla Klamm’a ulaşmasa bile– peşinen Klamm’ın onayı bulunduğunu unutmayın. Klamm’ın aklına yatmayan bir şey, nasıl Klamm’ın onayından geçebilir? Sekreter Bey’i beceriksizce pohpohlamak benim işim olamaz, o da buna izin vermez zaten, ama ben onun özgür kişiliğinden söz etmiyorum, şu anda olduğu gibi Klamm’ın onayını aldığında onun kim olduğunu anlatıyorum: Bu durumda üzerinde Klamm’ın elinin bulunduğu bir alettir o ve ona karşı gelenin vay haline.”</p>

  <p>Hancının karısının tehditleri K.’yı ürkütmedi; kadının onu elde etmek için kullandığı umutlardan artık bıkmıştı. Klamm uzaklardaydı. Kadın bir ara Klamm’ı bir kartalla kıyaslamış, K.’ya bu gülünç gelmişti, oysa şimdi böyle hissetmiyordu; onun uzaklığını, ele geçirilemez yuvasını, onun –K.’nın belki de hiç duymadığı– çığlıklarla bölünen suskunluğunu, hiçbir zaman kanıtlanamaz, hiçbir zaman yadsınamaz küçümseyen bakışlarını, K.’nın bulunduğu alçaklardan yok etmesinin olanaksız olduğu, Klamm’ın ise yukarıdan anlaşılmaz yasalara göre çizdiği, yalnızca birkaç saniye için görünür olan çemberlerini düşündü – bütün bunlar Klamm’la kartalın ortak yanlarıydı. Bütün bunların, Momus’un şimdi üzerinde tuzlu bir çörek kırıp, biranın yanında afiyetle yediği, çöreğin tuzunu ve çörekotunu kâğıtların her yerine saçtığı tutanakla hiçbir ilgisi yoktu.</p>

  <p>“İyi geceler,” dedi K., “sorgunun her türlüsünden nefret ederim.” Ardından gerçekten kapıya doğru yürüdü. “Gerçekten de gidiyor,” dedi Momus hancının karısına biraz kaygıyla. “Buna cesaret edemez,” dedi kadın; K. daha fazlasını duymadı, koridora çıkmıştı bile. Hava soğuktu ve sert bir rüzgâr esmekteydi. Karşıdaki kapılardan birinden hancı çıkageldi; anlaşılan ardında durduğu kapının gözetleme deliğinden holü göz hapsinde tutmuştu. Rüzgâr holdeyken bile öyle savuruyordu ki, K. ceketinin eteklerini sıkıca bedenine dolamak zorunda kaldı. “Gidiyor musunuz Kadastrocu Bey?” dedi hancı. “Buna şaşırdınız mı?” diye sordu K. “Evet,” dedi hancı, “sorgulanmayacak mısınız?” – “Hayır,” dedi K., “sorgulatmadım kendimi.” – “Neden ki?” diye sordu hancı. “Kendimi neden sorgulatacağımı, bir şakaya ya da resmi bir kaprise neden boyun eğmem gerektiğini anlayamadım. Belki başka sefere aynı şekilde şaka ya da kapris olsun diye yapabilirim, ama bugün olmaz.” – “Evet, öyle tabii,” dedi hancı; bu inanarak değil, kibarlıktan verilmiş bir onaydı. “Hizmetçileri bara almam gerek şimdi,” dedi hancı sonra, “saatleri çoktan geldi. Ben sorguyu bölmek istememiştim yalnızca.” – “Bu kadar önemsediniz sorguyu demek?” diye sordu K. “Evet, tabii,” dedi hancı. “Yani geri çevirmemem gerekirdi,” dedi K. “Hayır,” dedi hancı, “bunu yapmamalıydınız.” K. susunca, belki onu avutmak, belki de bir an önce oradan kurtulmak için şöyle devam etti hancı: “Tamam canım, kıyamet kopacak değil ya.” – “Hayır,” dedi K., “hava öyle görünmüyor.” Gülüşerek birbirlerinden ayrıldılar.</p>
</body>
</html>