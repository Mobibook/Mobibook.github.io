<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
  
<style type="text/css">
span.sgc-1 {
  font-style: italic;
}
@font-face {
  font-family: "Vijaya";
  src: url(../Fonts/vijaya.ttf);
  }
@font-face {
  font-family: "Vijaya";
  src: url(../Fonts/vijayab.ttf);
  }
h1.sgc-2 {
  text-align: center;
  margin-bottom: 10%;
  font-family: Vijaya B;
}
</style>
</head>

<body>
  <h1 class="sgc-2"><a id="bookmark0"></a><span class="sgc-1">Üçüncü Bölüm</span></h1>

  <div>
    <span class="sgc-1"><br/></span>
  </div>

  <p>Genişçe, ortası tamamen boş bir oda olan barda, duvar kenarlarındaki fıçıların yanma ve üzerlerine birkaç köylü oturmuştu; ama bu köylüler K.’nın kaldığı handaki insanlardan farklı görünüyorlardı. Daha temizdiler, sarımsı gri renkteki kaba kumaştan giysileriyle birbirleriyle daha uyumluydular; ceketleri kabarıp şişmiş, pantolonları dardı. Bunlar kısa boylu, ilk bakışta birbirlerine çok benzeyen, düz, kemikli ama yine de dolgun yanaklı yüzleri olan adamlardı. Hepsi sakindi, neredeyse hiç kımıldamıyorlardı, tek yaptıkları içeri girenleri ağır ağır ve umursamaz bakışlarla izlemekti. Adamlar, ortam kalabalık ve çok sessiz olduğu için yine de K. üzerinde belirli bir etki yaratıyorlardı. K., adamlara burada oluş nedenini açıklamak için yeniden Olga’nın koluna girdi. Odanın bir köşesindeki bir adam ayağa kalktı, Olga’yı tanıyan biriydi bu; onlara doğru hamle yapınca K., Olga’yı kolundan çıkmadan başka bir yana döndürdü. Bunu kızdan başkası fark edemezdi; kız, göz ucuyla bakıp gülümsedi ve itiraz etmedi.</p>

  <p>Biraları Frieda isimli bir kız dağıtıyordu. Hüzünlü gözleri, zayıf yanakları olan, silik, ufak tefek ve sarışın bir kızdı; ancak bakışlarından yansıyan farklı bir üstünlükle K.’yı şaşırtmıştı. Bu bakış üzerine yöneldiğinde K., bu bakışın onunla ilgili ve varlıklarından henüz kendisinin bile haberinin olmadığı işleri halletmiş olduğunu hissetti; K.’yı bu işlerin varlığına ikna eden bu bakış olmuştu. K., Frieda’ya yan gözle bakmayı sürdürdü, hatta kız Olga’yla konuşmaya başladıktan sonra da buna devam etti. Olga’yla Frieda arkadaş gibi durmuyorlardı, yalnızca birkaç soğuk laf ettiler. K., destek olmak amacıyla, “Bay Klamm’ı tanıyor musunuz?” diye doğrudan sordu. Olga bir kahkaha attı. “Neden gülüyorsun?” diye kızarak sordu K. “Gülmüyorum ki,” dedi kız, ama gülmeyi sürdürdü. “Olga hâlâ pek çocuksu bir kız,” dedi K. ve Frieda’nın bakışlarını bir kez daha doğrudan üzerine çekebilmek için bar tezgâhına iyice abandı. Frieda ise gözleri yerde, usulca gülerek, “Bay Klamm’ı mı görmek istiyorsunuz?” diye sordu. K., böyle olması için rica etti. Kız, hemen yanında, sol tarafında bulunan bir kapıyı gösterdi. “Şurada küçük bir gözetleme deliği var, buradan bakabilirsiniz.” – “Ya buradaki insanlar?” diye sordu K. Frieda altdudağını öne doğru uzatıp, K.’yı olağanüstü yumuşak bir el hareketiyle kapıya doğru çekti. K. şimdi, anlaşılan gözetleme amacıyla açılmış olan delikten yandaki odayı neredeyse tamamen görebiliyordu.</p>

  <p>Bay Klamm odanın ortasındaki bir masanın başında, yuvarlak arkalıklı rahat bir koltukta, tavandan önüne doğru sarkmış bir lambanın parlak ışığı altında oturuyordu. Orta boylu, şişman ve hantal bir adamdı. Yüzü henüz buruşmamıştı, ancak yanakları yaşlılığın yüküyle az da olsa sarkmıştı. Siyah bıyığı epeyce uzundu. Eğik oturtulmuş, ışığı yansıtan gözlüğü gözlerini örtmüştü. Bay Klamm tümüyle masada oturmuş olsaydı, K. onun yalnızca profilini görebilecekti, ancak Klamm doğrudan ona dönük olduğu için, yüzünü iyice seçebiliyordu. Klamm, sol dirseğini masaya yaslamıştı; bir Virginia puro tutan sağ eli dizindeydi.</p>

  <p>Masada bir bira bardağı durmaktaydı; kenar pervazları yüksek olduğundan masanın üzerinde bazı belgeler olup olmadığını göremedi, masa boşmuş gibi geldi ona. Frieda’dan ne olur ne olmaz diye delikten bakmasını ve kendisine bu konuda bilgi vermesini rica etti. Kız az önce odada bulunduğu için, orada belgeler olmadığını K.’ya hemen doğrulayabildi. K., Frieda’ya, hemen çekileyim mi, diye sordu. Kız, istediği kadar kalıp, delikten bakabileceğini söyledi. K. şimdi Frieda’yla yalnızdı. K. şöyle bir baktığında görmüştü, Olga arkadaşının yanına gitmiş, fıçının tepesine oturmuş, ayaklarını sallıyordu. “Frieda,” dedi K. fısıldayarak, “Bay Klamm’ı yakından mı tanırsınız?” – “Yani evet,” dedi kız, “çok yakından.” Kız, K.’nın yanında tezgâha dayanmış –K’nın ancak şimdi dikkatini çektiği gibi– çelimsiz bedenini emanetmiş gibi örten, hafif dekolte, krem rengi bluzunu oyun oynarcasına düzeltiyordu. Frieda sonra, “Olga’nın gülüşünü unuttunuz mu yoksa?” dedi. “Evet, çok görgüsüzceydi,” dedi K. “Ama,” dedi kız yatıştırıcı bir tonda, “nedensiz gülmedi. Klamm’ı tanıyor muyum diye sormuştunuz, oysa ben,” –kız burada elinde olmayarak biraz doğruldu ve konuşulanla ilgisi olmayan zafer dolu bakışını K.’nın üzerinde gezdirdi– “ben onun metresiyim.” – “Klamm’ın metresi,” dedi K. Kız başını salladı. “O zaman siz,” dedi K. gülümseyerek, aralarına fazlaca ciddiyet sokmamak için, “Benim gözümde çok saygıdeğer birisiniz.” – “Yalnızca sizin gözünüzde değil,” dedi Frieda dostça, ancak K.’nın gülümsemesine karşılık vermeden. K., kızın kibrine karşı etkili olacak bir yol bulmuştu ve bunu kullanarak, “Hiç şatoda bulundunuz mu?” diye sordu. Ama bu da işe yaramamıştı. Kız, “Hayır. Ancak barda olmam yeterli değil mi?” dedi. Belli ki kızın hırsı korkunçtu ve bunu K.’nın üzerinden doyurmaya çalışıyordu sanki. “Elbette,” dedi K., “bu barda hancının görevlerini yerine getiriyorsunuz.” – “Aynen öyle,” dedi kız, “işe ilk başladığımda Zur Brücke Hanı’nda ahırlara bakıyordum.” – “Bu narin ellerle mi?” dedi K. yarı sorarcasına; bu bir kompliman mıydı, yoksa kızın etkisinde mi kalmıştı, kendi de bilmiyordu. Kızın elleri gerçekten küçük ve narindi, ancak güçsüz ve anlamsız olarak da tarif edilebilirlerdi. “Bunu vaktiyle kimse dikkate almadı,” dedi kız, “hoş, şimdi bile.” K., soran gözlerle kıza baktı. Kız başını iki yana salladı ve daha fazla konuşmak istemedi. “Elbette kendi sırlarınız vardır,” dedi K., “yarım saat önce tanıştığınız ve size kendi durumundan söz etme olanağı bulamamış birine bunları anlatmayacaksınızdır.” Bunlar, anlaşıldığı üzere Frieda’yı K.’nın yararına olan bir düşten uyandıran uygunsuz sözler olmuştu. Kız, kemerine asılı olan deri çantadan küçük bir tahta çubuk çıkararak, gözetleme deliğini tıkadı, düşünce tarzında meydana gelen değişikliği belli etmemeye açıkça uğraşarak, “Size gelince,” dedi, “hakkınızda her şeyi biliyorum, siz kadastrocusunuz.” Ve ekledi: “Şimdi işimin başına dönmeliyim.” Sonra tezgâhın arkasındaki yerine geçti; o sırada müşterilerden birkaçı boş bardaklarını kıza doldurtmak üzere ayağa kalktılar. K., kızla göze batmadan bir kez daha konuşmak istiyordu, raftan boş bir bardak alarak yanına geldi. “Bir şey daha var, Bayan Frieda,” dedi K., “ahırda çalışan bir kızken barda servis yapan birine yükselmek olağanüstüdür ve özel bir güç gerektirir; ancak bu nokta, böyle bir insan için nihai hedef olabilir mi? Bu anlamsız bir soru. Gözlerinizden –sakın bana gülmeyin Bayan Frieda– geçmiştekinden ziyade gelecekteki mücadele okunuyor. Gelgeldim bu dünyadaki engeller büyüktür, hedefler büyüdükçe bunlar da büyür, bu durumda küçük, etkisiz, ama bir o kadar da mücadeleci bir adamın desteğini garantilemek ayıp değildir. Bunca göz üzerimize dikilmeden sakin bir yerde konuşabiliriz belki?” – “Ne istediğinizi bilmiyorum,” dedi Frieda; sesine bu kez farkında olmadan yaşamda kazandığı zaferler değil de, sonsuz düş kırıklıkları katılmıştı sanki. “Yoksa beni Klamm’dan koparmak mı istiyorsunuz? Aman Tanrım!” diyerek ellerini kavuşturdu. “İçimi okudunuz,” dedi K., bunca güvensizlikten bezmiş gibi, “gizli amacım tam da buydu. Klamm’ı terk edip, benim sevgilim olun istedim. Ama şimdi gidebilirim. Olga!” dedi yüksek sesle K. “Hadi eve gidiyoruz.” Olga itaatle fıçının üstünden indi, ancak çevresini sarmış olan arkadaşlarından hemen kurtulamadı. Frieda usulca, ama K.’ya tehditkâr bir bakış atarak, “Sizinle ne zaman konuşabilirim?” dedi. “Geceyi burada geçirebilir miyim?” diye sordu K. “Evet,” dedi Frieda. “O halde burada kalabilir miyim?” – “Olga’yla gidin, yoksa buradaki insanlardan kurtulamam. Kısa bir süre sonra tekrar gelebilirsiniz.” – “Peki,” dedi K. ve sabırsızca Olga’yı beklemeye koyuldu. Gelgeldim köylüler kızı bırakmıyorlardı, bir dans uydurmuşlardı, merkezinde Olga vardı, çember şeklinde dizilmiş dans edip duruyorlardı; bir ağızdan attıkları belirli bir çığlıktan sonra aralarından biri Olga’nın yanma geliyor, bir eliyle kızın kalçalarını sıkıca kavrayıp, onu bir kez çeviriyordu; dönmeler hızlandıkça hızlanıyor, çığlıklar daha aç, daha soluk soluğa oluyor ve gitgide neredeyse tek bir çığlığa dönüşüyordu. Daha önce çemberden gülerek çıkmaya çalışan Olga, şimdi dağılmış saçlarla bir adamdan diğerine doğru yalpalıyordu. “Başıma böyle adamları yolluyorlar,” dedi Frieda ve öfkeyle ince dudaklarını ısırdı. “Kim bunlar?” diye sordu K. “Klamm’ın hizmetkârları,” dedi Frieda. “Sinirlerimi altüst eden bu adamları devamlı yanında getirir. Kadastrocu Bey, bugün sizinle ne konuştuğumu anımsayamıyorum, eğer kötü şeylerse, beni bağışlayın; bunun nedeni bu insanların gözümün önünde olmaları, bunlar tanıdığım en iğrenç ve aşağılık şeyler, bir de onların bardaklarına bira doldurmak zorunda kalıyorum. Klamm’a kaç kez söyledim, bu insanları getirme dedim, zaten başka beylerin hizmetkârlarına katlanmak zorunda kalıyorum, Klamm’ın bana saygı göstermesi gerekir, ancak bütün ricalarım boşuna, gelmesine bir saat kala içeriye doluşuyorlar, tıpkı ahırlara saldıran davarlar gibiler. Ama artık layık oldukları ahırlara gitsinler. Siz burada olmasaydınız eğer, şu kapıyı ardına kadar açardım ve Klamm onları kendi kovalamak zorunda kalırdı.” – “Klamm sizi duymuyor mu?” diye sordu K. “Hayır,” dedi Frieda, “uyuyor.” – “Ne!” diye bağırdı K. “Uyuyor mu? Ben odayı gözetlerken uyanıktı ve masanın başında oturuyordu.” – “O hep böyle oturur,” dedi Frieda, “siz onu gördüğünüzde de uyuyordu. Yoksa içeri bakmanıza izin verir miydim? Bu, onun uyku pozisyonudur, beyler çok uyurlar, bunu anlamak pek mümkün değil. Hem bu kadar çok uyumasaydı, bu insanlara nasıl katlanabilirdi? Ama bunları bu kez ben dışarı atmak zorundayım.” Frieda köşede duran kırbacı aldı, yüksek ama pek güvenli olmayan, tıpkı kuzulara benzeyen tek bir sıçrayışla dans edenlerin üstüne atladı. Adamlar önce, sanki aralarına yeni bir dansçı kadın katılmış gibi Frieda’ya doğru döndüler; gerçekten de bir an için Frieda sanki elindeki kırbacı atmak istiyormuş gibi göründü, ama genç kız sonra kırbacı havaya kaldırdı. “Klamm adına,” diye bağırdı, “doğru ahıra, hepiniz doğru ahıra.” Şimdi adamların hepsi işin ciddiyetini anlamıştı; K.’nın anlam veremediği bir korkuyla arka tarafa doğru itişip durdular; en öndekinin attığı tekmeyle kapı açıldı, içeriye gecenin havası doldu; Frieda’yla birlikte herkes kayboldu, anlaşılan kız onları önüne katmış, avludan geçerek ahıra götürüyordu.</p>

  <p>Ansızın çöken sessizliğin içinde K. koridordan ayak sesleri duydu. Kendini bir şekilde güvenceye alabilmek için, tezgâhın arkasına atladı; tezgâh altı saklanabileceği tek yerdi. Gerçi barda bulunması yasak değildi, ancak bu handa gecelemek istediğinden, şu an için görünmemesi gerekiyordu. Bu nedenle kapı tamamen açılınca kendini masanın altına attı. Eğer orada bulunursa, bunun da bir tehlikesi vardı, gelgeldim azgın köylülerden saklandığını bahane ederdi ve inandırıcı olabilirdi. Gelen, hancıydı. “Frieda!” diye seslendi ve salonda birkaç kez gidip geldi adam.</p>

  <p>Neyse ki Frieda çok geçmeden geldi, K.’dan söz etmedi, yalnızca köylülerden yakındı ve K.’yı arama çabası içinde tezgâhın arkasına geçti. K. buradan kızın bacağına dokunabiliyordu; o andan başlayarak kendini güvende hissetti. Frieda K.’dan söz etmeyince, bu iş hancıya düştü. “Kadastrocu nerede peki?” diye sordu. Hancı kibar bir adamdı, mevki sahibi insanlarla sürekli iç içe olduğundan iyi eğitilmiş bir adamdı, ama Frieda’yla oldukça saygılı bir tarzda konuşuyordu, bu çok dikkat çekiciydi, konuşma sırasında bir çalışanıyla –hele çok şuh bir çalışanıyla– karşı karşıya olduğunu göstermekten de kaçınmıyordu. “Kadastrocuyu unutmuştum,” dedi Frieda ve küçücük ayağını K.’nın göğsüne bastırdı. “Herhalde çoktan gitmiştir.” – “Ama ben gittiğini görmedim,” dedi hancı, “hem neredeyse hep koridorda dolandım.” – “Burada değil,” dedi Frieda soğuk bir sesle. “Belki saklanmıştır,” dedi hancı, “bende bıraktığı izlenime göre o adamın yapamayacağı şey yok.” – “O kadar cesur biri değil,” dedi Frieda, ayağını K.’nın üzerine daha sıkı bastırarak.</p>

  <p>Frieda’nın, K.’nın daha önce fark etmediği muzip ve özgür bir yanı vardı; sonra gülerek, “Belki şu aşağıya saklanmıştır,” diye K.’ya doğru eğilmesi, onu hafifçe öpmesi sonra hemen zıplayarak doğrulması ve üzgün bir yüzle, “Hayır, yok,” demesiyle bu havasını daha da perçinliyordu. Ama hancı da şu sözleriyle K.’nın şaşırmasına yol açmıştı: “Adamın gidip gitmediğini kesin olarak söyleyememek beni çok rahatsız ediyor. Mesele yalnızca Bay Klamm değil, mesele yönetmelik. Ancak bu yönetmelik benim için olduğu kadar sizin için de geçerli Bayan Frieda. Bardan siz sorumlusunuz, binanın diğer bölümlerini arayacağım. İyi geceler! İyi istirahatlar!” Hancı belki salondan henüz çıkmadan Frieda ışığı kapatmış ve soluğu tezgâhın altındaki K.’nın yanında almıştı. “Sevgilim! Benim tatlı sevgilim!” diye fısıldadı kız, ancak K.’ya dokunmadı. Aşktan kendinden geçmiş gibi sırtüstü yatmış, kollarını iki yana açmıştı; mutlulukla dolu sevgisinin karşısında zaman sonsuz gibi görünüyordu; kız küçük bir şarkı mırıldansa da, aslında iç geçiriyordu. K.’nın sessizce düşüncelere daldığını görünce irkildi ve küçük bir çocuk gibi K.’yı çekiştirmeye başladı: “Gel, burada boğulur insan.” Birbirlerine sarıldılar, kızın küçük bedeni K.’nın ellerinde yanıyordu. K.’nın kendini sürekli kurtarmaya çalıştığı ancak başaramadığı bir şuursuzluk içinde yuvarlandılar, kendilerini birkaç adım ötede buldular, Klamm’ın kapısına çarptılar, boğuk bir gürültü çıktı, sonra yerdeki bira birikintisi ve çöpün arasında serilip kaldılar. Böylece saatler geçti; birlikte soluk alıp verdikleri, kalplerinin birlikte attığı, K.’nın sürekli olarak yolunu şaşırdığı ve kendinden önce hiç kimsenin yaşamadığı uzaklardaki yabancı bir memlekette olduğunu, havasının bile kendi vatanındaki havanın bir parçası olmadığını, insanın yabancılıktan boğulacağını, yine de aptalca ayartmalarına karşı koyamayıp ilerleyeceğini ve yolunu şaşırmaya devam etmekten başka bir şey yapamayacağını duyumsadığı saatlerdi bunlar. Böylece, Klamm’ın odasından buyurgan ve umursamaz kalın bir sesle Frieda’ya seslenilmesi K.’yı hiç değilse önce ürkütmedi, ona daha çok avutucu bir ayılış gibi geldi. K., Frieda’nın kulağına “Frieda,” diye seslenerek çağrıyı iletti. Frieda, doğuştan sahip olduğu bir uysallıkla yerinden fırlamak istediyse de, sonra nerede olduğu kavrayınca gerindi, usulca güldü ve “Gider miyim hiç, ona bir daha asla gitmeyeceğim,” dedi. K. itiraz etmek, kızı Klamm’ın yanına gitmeye zorlamak istedi, Frieda’nın bluzunun dağılan parçalarını yerden toplamaya başladı, ancak bir şey söyleyemiyordu, Frieda’yı kollarının arasında tutmaktan çok mutluydu, ama aynı zamanda ürkekçe bir mutluluktu bu, çünkü Frieda onu terk ederse, sahip olduğu her şeyini kaybedecekmiş gibi geliyordu ona. Frieda, sanki K.’nın fikrine katılmasından güç almışçasına, sıktığı yumruğunu kapıya indirdi: “Kadastrocuyla birlikteyim! Kadastrocuyla birlikteyim!” diye bağırdı. Bunun üzerine Klamm sessizliğe gömüldü. Ama K. ayağa kalktı, Frieda’nın yanında diz çöküp, sabahın ilk ışıklarının bulanık aydınlığında çevresine bakındı. Ne olmuştu? Umutları neredeydi şimdi? Her şey açığa çıktığına göre Frieda’dan ne bekleyebilirdi? Dikkatli olup, düşmanının ve hedefinin boyutları doğrultusunda yol alacağı yerde, bir gece boyunca kokusu dayanılmaz olan bira birikintisinin içinde yuvarlanıp durmuştu. “Ne yaptın sen?” dedi K. kendine söylercesine. “İkimiz de mahvolduk.” – “Hayır,” dedi Frieda, “mahvolan benim, ama seni kazandım. Sakin ol. Bak, şu ikisi nasıl gülüyorlar.” – “Kimler?” diye sordu K. ve dönüp arkasına baktı. Masada iki yardımcı oturmaktaydı, biraz uykusuz görünüyorlardı, ama neşeleri yerindeydi. Görevlerini sadakatle yerine getirmekten kaynaklanan bir neşeydi bu. Sanki her şeyin sorumlusu onlarmış gibi, “Ne işiniz var burada?” diye bağırdı K. Akşam Frieda’nın elinde gördüğü kırbacı bulmak için çevresine bakındı. “Sen hana yanımıza gelmeyince,” dedi adamlar, “seni aramak zorunda kaldık, Barnabas’ın evine baktık, ama seni sonunda burada bulduk. Bütün gece burada oturduk. Görevimiz hiç kolay değil.” – “Bana gündüzleri lazımsınız, gece değil,” dedi K., “hadi yok olun.” – “Ama artık gündüz oldu,” dedi yardımcılar ve yerlerinden kımıldamadılar. Gerçekten de gündüzdü, avlu kapısı açılmış, köylüler, K.’nın tamamen unuttuğu Olga’yla birlikte içeri akın ediyorlardı. Olga, kıyafeti ve saçları her ne kadar berbat görünse de, akşamki kadar canlıydı, henüz kapı ağzında gözleriyle K.’yı aradı. Neredeyse gözyaşları içinde, “Neden benimle eve gelmedin?” diye sordu. “Şu karı yüzünden!” dedi kız sonra ve cümleyi birkaç kez yineledi. Bir an için ortada görünmeyen Frieda, elinde birkaç çamaşırla döndü, Olga üzgün bir ifadeyle yana çekildi. “Artık gidebiliriz,” dedi Frieda; tabii ki gidecekleri yer olarak Zur Brücke Hanı’nı kastediyordu. K.’nın yanında Frieda, arkalarında yardımcılar, konvoy böyleydi. Köylüler Frieda’ya büyük nefretle baktılar, öyle ya, o güne kadar onlara çok ağır bir şekilde hükmetmişti; dahası içlerinden biri eline bir sopa alıp, sanki Frieda sopanın üzerinden atlamazsa, gitmesine izin vermeyecekmiş gibi yaptı, ancak Frieda’nın tek bakışı, adamı kaçırmaya yetti. Dışarıya, karlı havaya çıkınca K. rahat bir soluk aldı. Açık havada olmanın verdiği mutluluk çok büyüktü ve yolun yaratacağı zorlukları bu defa dayanılır kılacaktı; K. tek başına olsaydı daha rahat yürürdü. Hana geldiklerinde doğru odasına gitti ve yatağın üzerine uzandı; Frieda yatağın hemen yanına, yere kendine yatacak bir yer hazırladı. Yardımcılar da onlarla birlikte odaya dalmışlar, kovulmuşlar, ancak pencereden tekrar içeri girmişlerdi. Hancının karısı –Frieda ona annecik diyordu– Frieda’ya hoş geldin demek için özel olarak odaya çıktı; akıl almaz derece samimi öpüşmeler ve uzun uzadıya kucaklaşmalarla selâmlaştılar. Bu küçük odada sükûnet diye bir şey yoktu, erkek çizmeleri giymiş hizmetçiler paldır küldür giriyorlar, ya bir şey getiriyor ya da bir şey götürüyorlardı. Çeşitli öteberinin tıkıştırılmış olduğu yataktan bir şeye ihtiyaçları olduğunda, bunu saygısızca K.’nın altından çekerek alıyorlardı. Frieda’yı kendilerinden biri gibi selamlıyorlardı. Bunca huzursuzluğa karşın K. bütün gün ve gece yataktan kalkmadı. Ufak tefek hizmetlerini Frieda gördü. Ertesi sabah dinlenmiş olarak nihayet kalktığında, köydeki dördüncü gününe başlamıştı.</p>
</body>
</html>