<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
  
<style type="text/css">
span.sgc-1 {
  font-style: italic;
}
@font-face {
  font-family: "Vijaya";
  src: url(../Fonts/vijaya.ttf);
  }
@font-face {
  font-family: "Vijaya";
  src: url(../Fonts/vijayab.ttf);
  }
h1.sgc-2 {
  text-align: center;
  margin-bottom: 10%;
  font-family: Vijaya B;
}
</style>
</head>

<body>
  <h1 class="sgc-2"><a id="bookmark0"></a><span class="sgc-1">Onuncu Bölüm</span></h1>

  <div>
    <span class="sgc-1"><br/></span>
  </div>

  <p>K. çevresinde rüzgârın çılgınca estiği geniş merdivenlere çıkıp, karanlığa baktı. Berbat, gerçekten berbat bir havaydı. Nedense bu bağlamda aklına gelmişti; hancının karısı tutanağa boyun eğmesi için nasıl çaba harcamış, ama o da buna nasıl direnmişti. Tabii açıkça bir çaba değildi bu; kadın aynı zamanda onu gizliden gizliye tutanaktan uzaklaştırmıştı; sonunda insan direndi mi, yoksa boyun mu eğdi, bilemiyordu. Entrikacı bir karakterdi işte, belli ki tıpkı rüzgâr gibi, içyüzlerine hiçbir zaman vâkıf olunamayan, uzaktan gelen yabancı emirlerle çalışıyordu.</p>

  <p>Yolda henüz birkaç adım atmıştı ki, uzaktan titreyen iki ışık gördü; bu yaşam belirtisi sevindirdi onu ve ışıklara doğru hızla yürüdü, o sırada onlar da ona doğru süzülüyorlardı. Yardımcıları fark edince yaşadığı düş kırıklığının nedenini kendi de anlamadı. Ona doğru geliyorlardı işte, muhtemelen Frieda yollamıştı onları; çevresini gürültüyle sarmış olan, onu karanlıktan kurtaran fenerler onun malı olmalıydı, ama o yine de düş kırıklığına uğramıştı, yabancılarla karşılaşmayı beklemişti, ona yük olan eski tanışlarla değil. Ama gelenler yalnızca yardımcılar değildi, karanlıkta Barnabas sıyrıldı aralarından. “Barnabas,” diye seslendi K. ve elini ona uzattı, “bana mı geliyordun?” Yeniden karşılaşmanın şaşkınlığı, Barnabas’ın K.’nın başına açtığı bütün dertleri önce unutturmuştu. “Sana geliyordum,” dedi Barnabas önceden olduğu gibi dostça, “Klamm’dan bir mektupla.” – “Klamm’dan bir mektupla mı?” dedi K., başını hızla arkaya atıp, mektubu Barnabas’ın elinden çekip aldı. “Işık tutun!” dedi K. yardımcılara; onlar da sağına ve soluna iyice yanaşarak fenerlerini havaya kaldırdılar. K. kocaman mektup kâğıdını rüzgârdan koruyabilmek için katlayarak ufaltmak zorunda kaldı. Sonra okumaya başladı: “Brückenhof Hanı’ndaki Sayın Kadastrocu’ya! Şimdiye kadar gerçekleştirmiş olduğunuz kadastro işlerini takdirle karşılıyorum. Yardımcıların çalışmaları da övgüyü hak ediyor. Onları çalıştırmayı çok iyi biliyorsunuz. Bu gayreti elden bırakmayın! İşleri iyi bir şekilde sonuçlandırın. Olası bir yarıda bırakma beni çok kızdırır. Ayrıca tasalanmayın, ücret konusu en kısa zamanda karara bağlanacak. Gözüm üzerinizde.” K., ondan çok daha yavaş okuyan yardımcılar iyi haberi kutlamak üzere “Yaşasın,” diye bağırıp, fenerleri sallamaya başladıklarında başını mektuptan kaldırdı ancak. “Sakin olun,” dedi K., sonra da Barnabas’a döndü: “Bu bir yanlış anlama.” Barnabas onu anlamadı. “Bir yanlış anlama,” diye tekrarladı K. ve öğle sonrasının yorgunluğu yine üzerine çöktü; okul yolu gözünde çok uzun göründü; Barnabas’ın arkasında bütün ailesi belirmişti, yardımcılar da hâlâ K.’yı sıkıştırdıkları için, o da onları dirseğiyle itti; Frieda bunları yanına nasıl gönderebilmişti? Oysa ona, yardımcıları yanında tutmasını emretmişti K. Evin yolunu tek başına da bulabilirdi, yanındakilerle olduğundan çok daha kolay bulurdu hem de. Üstelik adamlardan biri boynuna bir atkı dolamıştı, atkının uçları rüzgârda uçuşup, birkaç kez K.’nın yüzüne vurmuştu; ama öteki yardımcı uzun, sivri, sürekli oynayan parmaklarıyla atkıyı hemen K.’nın yüzünden uzaklaştırıyordu, ama bu da işe yaramıyordu. İki adam, rüzgârdan ve gecenin kasvetinden heyecanlandıkları gibi, bu gelgitten de hoşlanıyorlardı adeta. “Çekilin!” diye bağırdı K., “beni karşılamaya geldiniz madem, bastonumu niye getirmediniz? Sizi eve doğru nasıl iteleyeceğim şimdi?” Yardımcılar Barnabas’ın arkasına gizlendiler, gelgeldim fenerlerini hamilerinin sağ ve sol omzuna dayamayacak kadar da korkmamışlardı, ama K. fenerleri itti tabii ki. “Barnabas,” dedi K., Barnabas’ın onu belli ki anlamaması, sakin zamanlarda ceketinin pırıl pırıl parlaması, ama iş ciddiye bindiğinde yardım yerine, savaşamayacağı suskun bir dirençle karşılaşması –çünkü Barnabas bizzat savunmasızdı– yüreğini derinden sızlattı; yüzünde yalnızca bir gülümseme parıldadı, ancak bu da yukarıdaki yıldızların aşağıdaki fırtınaya fayda etmediği gibi yararsızdı. “Bak, beyefendi bana neler yazmış,” dedi K. ve mektubu Barnabas’ın yüzüne doğru tuttu. “Beyefendi yanlış bilgilendirilmiş. Ben kadastroculuk yapmıyorum ki, hem yardımcıların değerini de kendi gözünle görüyorsun. Yapmadığım bir işi de yarıda bırakamam elbette; beyefendiyi kızdırmayı bile başaramıyorsam, onun takdirini nasıl kazanırım! Tasalanmamam asla mümkün değil.” – “Bunu ileteceğim,” dedi Barnabas; mektuba baştan beri bakıp durmuş, yüzüne tutulduğu için de okuyamamıştı. “Hı,” dedi K., “iletirim diye söz veriyorsun, ama sana güvenebilir miyim gerçekten? Güvenilir bir ulağa şimdi her zamankinden daha çok ihtiyacım var.” K. sabırsızca dudaklarını ısırdı. “Efendim,” dedi Barnabas, boynunu hafifçe eğerek –K. az kalsın bu boyun bükmenin tekrar etkisinde kalıp, Barnabas’a inanacaktı– “elbette ileteceğim, bana geçen sefer iletmemi söylediklerini de ileteceğim.” – “Nee!” diye bağırdı K., “onları daha iletmedin mi? Ertesi gün şatoya gitmemiş miydin sen?” – “Hayır,” dedi Barnabas, “sevgili babam yaşlıdır, sen de gördün, yapacak çok iş vardı, ona yardım etmek zorunda kaldım, ama yakında gideceğim şatoya.” – “Sen neler yapıyorsun böyle, anlaşılmaz adam,” diye bağırdı K., elini alnına vurarak, “Klamm’ın işleri her şeyden önemli değil mi? Ulaklık gibi yüce bir görevin var ve sen bunu böyle rezilce mi yerine getiriyorsun? Babanın işi kimin umurunda? Klamm haber bekliyor ve sen koşa koşa oraya gideceğin yerde, ahırdaki gübreleri boşaltmayı yeğliyorsun.” – “Babam kunduracıdır,” dedi Barnabas istifini bozmadan, “Brunswick’ten sipariş almıştı, ben de babamın kalfasıyım.” – “Kunduracı – sipariş – Brunswick,” diye bağırdı K. öfkeyle, sanki her sözcüğü ebediyen kullanılmaz duruma getirircesine. “Bu bomboş yollarda kimin çizmeye ihtiyacı olabilir ki? Hem bu kunduracılık işinden bana ne; sana bir mesaj teslim ettim, bunu kunduracı tezgâhında unutman, birbirine karıştırman için değil, hemen beyefendiye ulaştırman için yaptım.” Klamm’ın bunca zaman belki şatoda değil de, Beyler Hanı’nda bulunabileceğini anımsayınca K. biraz sakinleşti; ancak Barnabas, K.’nın ilk mesajını unutmadığını kanıtlamak için ezbere söylemeye başlayınca K.’yı yeniden sinirlendirdi. “Yeter, duymak istemiyorum,” dedi K. “Beyim, kızma bana,” dedi Barnabas ve farkında olmadan K.’yı cezalandırmak istercesine bakışlarını ondan kaçırıp gözlerini yere indirdi, ancak bunu K.’nın bağırması üzerine kapıldığı şaşkınlıkla yapmıştı. “Sana kızmadım,” dedi K., huzursuzluğunu şimdi kendine yöneltmişti. “Kızgınlığım sana değil, ancak önemli işlerim için böyle bir ulağa sahip olmak benim açımdan çok kötü.”</p>

  <p>“Bakın,” dedi Barnabas, sanki ulak onurunu savunmak için izin verilenden fazlasını söylüyor gibiydi, “Klamm haber falan beklemez, hatta oraya gittiğimde bana kızar, ‘Yine mi yeni haber,’ der, yalnızca bir kez; çoğu zaman geldiğimi uzaktan görünce yerinden kalkar, yan odaya geçer ve beni kabul etmez. Ayrıca her mesajı hemen götürmem kararlaştırılmadı, kararlaştırılmış olsaydı elbette hemen giderdim, ancak böyle bir karar yok, hiç gitmesem bile bunun için uyarılmam. Ben haber götürüyorsam, bunu gönüllü yapıyorum.”</p>

  <p>“İyi,” dedi K., Barnabas’ı inceleyerek ve yardımcıları kasten görmezden gelerek; yardımcılar, sanki battıkları yerden Barnabas’ın omuzlarının arkasında birbiri ardına ağır ağır yükseliyor, ama sonra rüzgârı taklit eden hafif bir ıslıkla, sanki K.’yı görmekten ürkmüş gibi hızla kayboluyorlardı; bu şekilde uzun süre eğlendiler. “Klamm’ın oradaki durumunu bilemem; ama senin orada olup bitenleri etraflıca bildiğinden kuşkuluyum, diyelim ki bunu yapabildin, biz bu şeyleri düzeltemeyiz. Ancak bir mesajı iletebilirsin ve senden bunu yapmanı rica ediyorum. Kısacık bir mesaj. Bunu hemen yarın götürebilir ve bana hemen yarın yanıtı verebilir misin, ya da nasıl karşılandığını bana bildirebilir misin? Bunu yapabilir misin ve yapmak ister misin? Bu benim için çok değerli. Belki sana bunun karşılığında teşekkür etme olanağı bulabilirim ya da şu an yerine getirebileceğim başka bir isteğin olabilir.” – “Görevi kesinlikle yerine getireceğim,” dedi Barnabas. “Peki, bu görevi olabildiğince iyi yerine getirmek için çaba harcar, mesajı doğrudan Klamm’a teslim eder, yanıtı doğrudan Klamm’dan alır, hemen, hepsini hemen yarın öğle öncesinde yapar mısın, ister misin bunu?” “Elimden ne gelirse yaparım,” dedi Barnabas, “ama ben hep böyle yaparım zaten.” – “Artık bu konuyu tartışmayalım,” dedi K., “mesaj şu: Kadastrocu Bey, Müdür Bey’le şahsen görüşmek için izin istiyor, böyle bir izne bağlı olabilecek her türlü koşulu önceden kabul ediyor. Bu ricada bulunmak zorunda kalmasının nedeni, bugüne kadar bütün aracıların tamamen başarısız kalmalarıdır; bunun kanıtı olarak, bugüne kadar en ufak bir ölçüm işi yapmadığını ve muhtarın açıklamalarına göre de asla yapamayacağını gösteriyor; bu nedenle Müdür Bey’in son mektubunu çaresiz bir utançla okudu, burada tek çare Müdür Bey’le doğrudan görüşmek olacaktır. Kadastrocu Bey, büyük bir ricada bulunduğunu biliyor, ancak doğacak rahatsızlığı Müdür Bey’e olabildiğince hissettirmemeye çalışacaktır, her türlü zamansal sınırlamaya amade olacaktır, görüşme sırasında kullanacağı sözcük sayısının belirlenmesine de boyun eğmektedir, on sözcüğün bile yeterli olacağını düşünmektedir. Kararı derin saygı ve büyük bir sabırsızlıkla beklemektedir.” K., sanki Klamm’ın kapısının önünde durmuş da kapıdaki nöbetçiye söylermiş gibi kendinden geçerek konuşmuştu. “Düşündüğümden daha uzun oldu,” dedi K. sonra, “ama mesajımı sözlü olarak iletmen gerekiyor, mektup yazmak istemem, nasılsa uzayıp giden bürokrasi kanalına girecektir.” K. sonra bunları yardımcılardan birinin sırtına yaslanarak Barnabas için küçük bir kâğıt parçasına çiziktirdi, o sırada öteki yardımcı ona ışık tutuyordu, ama K., Barnabas’ın her şeyi aklında tutup, bir öğrenci gibi yukarıdan aşağıya söylemesi sırasında zaten yazmış, yardımcıların aradaki yalan yanlış eklemelerini dikkate almamıştı. “Olağanüstü bir belleğin var,” dedi K., Barnabas’a kâğıdı uzatarak, “ama başka konularda da olağanüstü davran lütfen. İsteğin var mı? Yok mu bir isteğin? Açıkça söyleyeyim, bir isteğin olursa mesajımın kaderi açısından biraz rahat bir soluk alırım.” Barnabas önce bir şey söylemedi, sonra, “Kız kardeşlerimin sana selamları var,” dedi. “Kız kardeşlerin,” dedi K., “evet, şu iri, güçlü kızlar.” – “Sana ikisinin de selamı var, ama özellikle de Amalia’nın,” dedi Barnabas, “sana şatodan gönderilen bu mektubu bugün getiren de odur.” Özellikle bu bilgiye dayanarak, “Benim mesajımı da şatoya götüremez mi?” diye sordu K. “Ya da ikiniz birlikte gitseniz ve tek tek şansınızı deneseniz olmaz mı?” – “Amalia’nın bürolara girmesi yasak,” dedi Barnabas, “yoksa seve seve yapardı.” – “Sanırım yarın yanınıza geleceğim,” dedi K., “ama önce sen yanıt getir. Seni okulda bekleyeceğim. Kız kardeşlerine de benden selam söyle.” K.’nın verdiği söz Barnabas’ı çok sevindirmiş gibiydi; tokalaşıp vedalaşırken ayrıca K.’nın hafifçe omzuna dokundu.</p>

  <p>K. bu dokunuşu, her şeyin sanki Barnabas’ın parıltısıyla bara girip köylüler arasına karıştığı eski günlerdeki gibi olduğu şeklinde algıladı; ancak bunu gülümseyerek, iltifat olarak karşıladı. Dönüş yolunda sakinleşmiş bir halde yardımcıların istediklerini yapmalarına göz yumdu.</p>
</body>
</html>