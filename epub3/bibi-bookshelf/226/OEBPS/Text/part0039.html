<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Mintaka Balasfura'dan itibaren nehrin</span> aşağı boylarına yapılan yolculuk süresince Trok'un gemisinde hapis kaldı. Gemi seyir halindeyken güvertede serbestçe dolaşabiliyor, ama demir yerlerinde ya da gemi bir yerde demir attığı zaman kamarasına kilitleniyor, kapısının önüne de bir nöbetçi dikiliyordu.</p>

  <p class="block7">Bu da sık sık oluyordu. Nedeni de Trok'un karşılarında bir tapınak belirince kurban kestirmek ve Mısır tahtına oturması nedeniyle o tapınağın tanrı veya tanrıçasına teşekkürlerini iletmek için karaya çıkmasıydı. Başkaları henüz bilmese dahi, Trok aynı zamanda, yakında eşitleri olarak tanrılar topluluğuna katılacağını o tanrılara duyuruyordu.</p>

  <p class="block7">Bu kısıtlamalar bir yana, Trok'un Mintaka'nın gözüne girmek için gösterdiği çabalar incelikten yoksun olmasına karşın, ısrarlı ve azimliydi. Genç kıza her gün olağanüstü bir armağan getiriyordu. Bir keresinde bu bir çift nefis beyaz aygırdı, Mintaka bunları geminin kaptanına verdi. Ertesi günkü armağan, babası tarafından Libya kralının elinden alınan altın yaldızlı ve değerli taşlarla bezeli bir arabaydı. Genç kız bunu da Apepi'nin sadık adamlarından olan saray muhafızlarının albayına verdi.</p>

  <p class="block7">Bir başka sefer Mintaka'ya doğunun nefis ipeklilerinden bir top, yine bir başka sefer ise bir kutu dolusu değerli taş getirildi. Genç kız bunları da köle kızları arasında paylaştırdı. Kızlar bu armağanlarla süslenince de Mintaka onlara Trok'un önünde resmi geçit yaptırdı. Dudak bükerek, "Bu adi parçalar kölelere güzel yakışıyor, ama soylu bir hanımefendiye göre değiller," diye kesip attı.</p>

  <p class="block7">Yeni Firavun yılmadı, Aşağı Krallıkta Asyut geçilir geçilmez doğu kıyısında hemen hemen bir fersah boyunca uzanan yeşil ve bereketli mülkü işaret etti. "Burası artık senin, prenses, benim sana armağanım, işte mülkün tapusu," dedi ve belgeyi abartılı bir hareket ve çirkin bir sırıtışla genç kıza uzattı.</p>

  <p class="block7">Mintaka daha o gün yazıcıları çağırtarak bir azat beratı hazırlattı ve mülkün malı olan bütün köleleri serbest bıraktırdı, ikinci bir belge ise mülkü olduğu gibi Memphis'de Hathor Tapınağı'nın rahibelerine devrediyordu.</p>

  <p class="block7">Mintaka kıç güvertesinde kızlarıyla birlikte dans ederek, şarkı söyleyerek, bao oynayarak ve bilmeceler hazırlayarak derdini unutmaya çalıştığı vakitler Trok da onlara katılmaya çalışıyordu. Kızlardan ikisine onunla Üç Kırlangıcın Uçuşu'nu dans ettirdikten sonra Mintaka'ya döndü. "Bana bir bilmece sor, prenses."</p>

  <p class="block7">Genç kız, "Bir yaban öküzü gibi kokan, bir yaban öküzüne benzeyen ve ceylanlarla zıpladığı zaman bunu bir yaban öküzünün zarafetiyle yapan kimdir?" diye tatlı tatlı sordu. Kızlar kıkırdarken Trok suratını astı ve kıpkırmızı kesildi. "Bağışlayın, prenses, bu bilmece bana göre fazla karmaşık," diye karşılık vererek subaylarına katılmak üzere uzaklaştı.</p>

  <p class="block7">Ertesi gün hakareti bağışlamış, fakat unutmamıştı. Samalut köyünde demir attıklarında akrobat ve çalgıcılardan oluşan gezici bir grubu Mintaka'yı eğlendirmeleri için gemiye getirtti. Hokkabazlardan biri hoş konuşan yakışıklı bir gençti. Bununla birlikte, el çabukluğu repertuvarı bayat, bunları uygulaması ise incelikten yoksundu.</p>

  <p class="block7">Grubun Hathor Antlaşması'nın sağladığı barıştan yararlanarak Güney Firavun'unun sarayında kendini göstermek için Teb yolunda olduğunu öğrenir öğrenmez Mintaka, adamların numaralarına bayıldı ve özellikle adı Laso olan hokkabaza hayranlık gösterdi. Gösteriden sonra oyuncuları şerbet içmek ve ballı hurma yemek için onlara katılmaya davet etti. Hokkabaza ayaklarının dibindeki yastıkların üstüne oturmasını işaret etti. Genç adam prensesin ona duyurduğu huşuyu çok geçmeden aşarak onu neşeyle güldüren öyküler anlatmaya girişti.</p>

  <p class="block7">Mintaka kızlarının gevezelikleriyle gülüşlerinin sağladığı karışıklıktan yararlanarak Laso'dan Teb'e vardığı zaman ünlü Büyücü Taita'ya tarafından bir mesaj götürmesini rica etti. Prensese hayranlığının etkisindeki Laso hemen razı oldu. Mintaka görevin gizliliğini ve nezaketini vurguladıktan sonra, genç adamın eline küçük bir parşömen rulosu sıkıştırdı, Laso da bunu hemen eteğinin altına gizledi.</p>

  <p class="block7">Oyuncuların karaya çıkmalarını seyrederken genç kız içinde yoğun bir ferahlama hissediyordu. Ne zamandır Taita'yla Nefer'e bir uyarı mesajı iletmek için çareler arıyordu. Parşömende Nefer'e olan aşkını tekrar ediyor, ayrıca Naja'nın cinayet planları ve düşman safına katıldığı için artık kız kardeşi Heseret'e güvenilemeyeceği konusunda uyarılarda bulunuyordu. Sözlerine devam</p>

  <p class="block7">ederek babasıyla erkek kardeşlerinin ölümlerinin altında yatan gerçekleri de anlatıyordu. Son olarak da Trok'un, Nefer'le nişanlı olmasına rağmen onu karısı yapmayı aklına koyduğunu açıklıyor ve bunun olmasını önlemek için Nefer'in bütün otoritesini ortaya koymasını istiyordu.</p>

  <p class="block7">Grubun Teb'e ulaşmasının on gün ya da daha uzun bir süre alacağını hesapladı ve uyarısının gecikmemesi için güvertede yere kapanarak Hathor'a dua etti. O gece Balasfura'dakı korkunç olaylardan beri olduğundan daha iyi uyudu. Sabahleyin hemen hemen neşeliydi, kızları da ne kadar güzel göründüğüne dikkati çektiler.</p>

  <p class="block7">Trok ön güvertedeki kahvaltıda ona katılmasında ısrar etti. Yirmi konuk vardı; Trok da Mintaka'nın yanına oturdu. Genç kız bu mecburiyetin keyfini kaçırmamasına ahdetti. Çok anlamlı olarak Trok'u görmezlikten geldi ve bütün çekiciliğiyle esprisini grubun kalan kısmını oluşturan Trok'un ordusunun subaylarına yöneltti.</p>

  <p class="block7">Trok yemeğin sonunda dikkati çekmek için ellerini çırptı ve dalkavukluk derecesindeki bir sessizlikle ödüllendirildi. Trok bundan sonra, "Prenses Min taka'ya verilmek üzere bir armağanım var," dedi.</p>

  <p class="block7">"Yok canım!" Mintaka omuzlarını silkti. "Bu yeni armağanı ne yapacağım ben?"</p>

  <p class="block7">"Prenses hazretlerinin bunu önceki zavallı armağanlarımdan daha çok beğeneceğine eminim." Trok kendinden o kadar hoşnut gözüküyordu ki genç kız huzursuzluk duymaya başladı.</p>

  <p class="block7">"Cömertliğinizi yersiz buluyorum, lordum." Mintaka adama çok sayıdaki hükümdarlık unvanlarından herhangi birini yakıştırmamaya dikkat ediyordu.</p>

  <p class="block7">"Tebalarınızın savaş ve veba kurbanı binlercesi açlıktan ölüyor ve benden daha büyük ihtiyaçlarla kıvranıyorlar."</p>

  <p class="block7">Trok, "Bu çok özel bir armağan ve ancak sizin için bir değeri olabilir," diye ileri sürdü.</p>

  <p class="block7">Genç kız boyun eğer gibi ellerini iki yana açtı. "Ben sadece sadık tebalarınızdan biriyim." Alaycı tavrını maskelemeye gerek görmüyordu. "Israr ederseniz, size hayır demek ne haddime."</p>

  <p class="block7">Trok tekrar ellerini çırpınca muhafızlarından ikisi puruvadan güverteye indiler.</p>

  <p class="block7">Tabaklanmamış deriden büyük bir torba taşıyorlardı. Bundan yayılan koku güçlü ve son derece tatsızdı. Kızlardan bazıları tiksintiyle bağırdılar, ama iki asker önünde durunca Mintaka'nın yüzünde bir anlam değişikliği olmadı.</p>

  <p class="block7">Trok başını eğince askerler torbanın ağzındaki şeridi gevşettiler ve içindekini güvertenin üstüne boşalttılar. Kızlar bu kez dehşetin pençesinde bağırdılar, hatta erkeklerin bazıları bile irkilerek tiksintilerini belli ettiler.</p>

  <p class="block7">Kesik kafa tahtaların üstünden Mintaka'nın ayaklarının dibine yuvarlandı ve şaşkın bir bakışla genç kıza bakakaldı. Uzun siyah lüleler kara renkli bir kandan sertleşmişti.</p>

  <p class="block7">"Laso!" Mintaka, Teb'e gitmesini istediği mesajını emanet ettiği beceriksiz hokkabazın adını mırıldandı.</p>

  <p class="block7">"Hah! Demek adını hatırlıyorsun." Trok gülümsedi. "Demek numaraları benim kadar seni de etkiledi."</p>

  <p class="block7">Kafa yaz sıcağında çürümeye başlamıştı, kokusu da bunaltıcıydı. Sinekler anında uçup gelerek açık göz yuvarlaklarının içine süründüler. Mintaka'nın midesi ağzına geldi ve güçlükle yutkundu. Laso'nun morarmış dudaklarının arasından bir papirüs parşömeni parçasının sarktığını görüyordu.</p>

  <p class="block7">"Görünen o ki son numarası öncekilerin hepsinden daha eğlenceliymiş." Trok eğilip kana bulanmış parşömeni kellenin ağzından çekip aldı. Onu, mesajı kapayan mührün kendisininki olduğunu Mintaka'nın göreceği şekilde tuttu, sonra da kuzu kebaplarının kızardığı mangalın içine attı. Parşömen çabuk yandı, külleri de gri bir toza dönüştü.</p>

  <p class="block7">Trok kafanın götürülmesini işaret etti. Askerlerden biri kafayı saçlarından tutup kaldırdı, tekrar torbanın içine attı ve alıp götürdü.</p>

  <p class="block7">Oradakilerin hepsi uzun bir süre şokun sessizliğini yaşadılar, sadece kızlardan biri hafifçe ağlıyordu.</p>

  <p class="block7">Trok ciddi bir yüzle Mintaka’ya döndü. "Prenses hazretleri, anısı şad olsun, kutsal babanızın onu bekleyen akıbetle ilgili bir önsezisi olmuş olmalı." Mintaka yanıt veremeyecek kadar perişandı. Trok devam etti. "Trajik ölümünden önce benimle konuştu. Sizi benim korumama verdi. Ona yemin ettim ve onun isteğini kutsal bir görev olarak kabul ettim. Korunmak için başka hiç kimseye başvurmanıza gerek yok.</p>

  <p class="block7">Ben Firavun Trok Uruk sizin yeminli adamınızın." Adam böyle diyerek sağ elini kızın eğik başının üstüne koyarken öbür eliyle başka bir parşömen rulosunu ortaya çıkardı.</p>

  <p class="block7">"Bu, Apepi Hanedanı'ndan Prenses Mintaka’yla Tamose Hanedanı'ndan Firavun Nefer Seti arasındaki nişanı bozan bildirimdir. Ayrıca, Prenses Mintaka'yla Firavun Trok Uruk'un evliliklerini onaylayan bir bildiri içermektedir. Bu bildiri Lord Naja tarafından Firavun Nefer Seti adına kabul edilmiş ve mührüyle onaylanmıştır." Trok ruloyu mabeyincisine uzatarak kesin emir verdi. "Bu bildiriden yüz kopya çıkarılsın ve bu Mısır ülkesinin bütün şehirlerinde ve bütün eyaletlerinde sergilensin."</p>

  <p class="block7">Trok bundan sonra Mintaka'yı iki eliyle tutarak ayağa kaldırdı. "Artık yalnız kalmayacaksın. Seninle ben Osiris Ayı'nın doğmasından önce karıkoca olacağız."</p>

  <p class="softbreak"> </p>
</body>
</html>
