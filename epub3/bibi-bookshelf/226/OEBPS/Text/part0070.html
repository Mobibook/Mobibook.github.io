<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Her gün güneş gökte yükseldiği</span>, sıcak da boğucu olduğu zaman bütün ordu konaklıyordu. Firavun'un eşlerini taşıyan tahtırevanlarla hazine arabaları genellikle ordunun ana bölümünün kısa bir mesafe uzağındaki ayrı bir kampta konaklardı.</p>

  <p class="block7">Koşumları çıkarılan hayvanlara yem ve su verilirken, nöbetçiler yerleştirilirken ve Firavun eşlerinin çadırları kurulurken önce büyük bir telaş ve koşuşma oluyordu.</p>

  <p class="block7">Sonra ateşler yakılıyor, öğle yemeği pişiriliyor ve bol bira eşliğinde yeniliyordu.</p>

  <p class="block7">Heseret, Merykara ve hizmetçileri bundan sonra çadırlarına çekiliyorlardı. Nöbette olmayan askerler bütün gece süren yolculuğun yorgunluğunu atmak için derme çatma barınaklarda dinlenmeye çalışıyorlardı, insanlarla hayvanlar derin bir sessizliğe gömülüyor, bütün kamp uyuyordu.</p>

  <p class="block7">Nefer'le Taita kafilelerinin kalan kısmını vadideki sık bir çalılıkta bıraktıktan sonra kampa doğru süründüler. Nöbetçilerin yüz adım kadar yakınına sokulabil diler, görülmeden orada bir saat kadar uzanıp fısıldaşabildiler ve nöbetçiler tarafından fark edilmeden savaş sandıklarına ulaşmak için bir yol aradılar.</p>

  <p class="block7">Nefer, "Onları şaşırtıp gafil avlamamızın bir çaresi yok mudur?" diye sordu.</p>

  <p class="block7">Taita, "Bunun için kampın içinden yardıma ihtiyacımız var," dedi.</p>

  <p class="block7">Nefer hızla başını kaldırdı. "Merykara mı?"</p>

  <p class="block7">Taita onayladı. "Evet, Merykara."</p>

  <p class="block7">"Ona nasıl bir mesaj ulaştırabiliriz?" Nefer düşünceli görünüyordu. Fakat Taita gülümsedi, gerdanlığındaki Lostris tılsımına dokundu ve gözlerini kapadı. Nefer bir süre onun uyuduğunu sandı, İhtiyar adam onu hiddetlendirmeyi ne kadar iyi biliyordu.</p>

  <p class="block7">Sonunda yaşına yenik düşüyor, diye sinirlenerek aklından geçirdi. Tam İhtiyar adamı sarsarak uyandıracağı sırada kampta bazı sesler duyarak başını kaldırdı.</p>

  <p class="block7">Merykara çadırından çıkmıştı. Yüzü kızarmış olduğuna ve yastığının izlerini taşıdığına göre az önce uyuduğu belliydi. Gerindi ve esnedi. Pilileri dizlerinin altına kadar inen mavi keten bir eteklik giymişti. Belden yukarısı çıplaktı. Nefer küçük kız kardeşinin göğüslerinin ne kadar geliştiğini görerek şaşırdı; armut biçimindeydiler, meme başları da pembe ve dikti. Merykara çadırının ağzındaki nöbetçiyle tartışıyordu, sesi giderek yükseldiğinden Nefer tüm söylediklerini duyabiliyordu.</p>

  <p class="block7">"Uyuyamıyorum, biraz dolaşacağım." Nöbetçi onu durdurmaya çalıştıysa da genç kız saçlarını omuzlarının üstünde dans ettiren bir hareketle başını salladı. "Hayır.</p>

  <p class="block7">Yanımda gelmeni istemiyorum. Yalnız olmak istiyorum." Nöbetçi ısrar edince Merykara ona çıkıştı. "Çekil karşımdan, küstah adam, yoksa seni kocama şikâyet ederim." Adamcağız çaresiz boyun eğdi ve kılıcını elinden bıraktı. Yine de genç kızın arkasından, "Lütfen, majesteleri, çok uzun kalmayın, fazla uzağa da gitmeyin. Firavun gittiğinizi duyarsa, bu şu sefil hayatıma mal olur."</p>

  <p class="block7">Merykara onu duymazlıktan gelerek atların iplerinin altından geçti ve kampı çevreleyen çitteki kapıdan çıktı. Nöbetçiler tarafından gözetlenmediğine emin olmak için yalnız bir kere arkasına baktı. Sonra, randevulaşmalar gibi dosdoğru Nefer'le Taita'nın çöl çalılarının arasında yattıkları yere yürüdü.</p>

  <p class="block7">Nefer, kızın yeşil gözlerinde yalnız kendisinin duyabildiği bir müzik dinler gibi huşu dolu bir anlam olduğunu gördü.</p>

  <p class="block7">Genç kız ona dokunabileceği kadar yaklaşınca delikanlı, "Merykara, sakın korkma. Nefer'im," dedi yavaşça.</p>

  <p class="block7">Merykara birdenbire uyandırılan bir uyurgezer gibi silkindi ve ona baktı. Sonra yüzü sınırsız bir sevinçle aydınlandı ve kardeşine sarılmak için ileri fırladı.</p>

  <p class="block7">Nefer, "Bekle!" diye emretti. "Bizi nöbetçilere ele verme."</p>

  <p class="block7">Merykara ona itaat edip hemen durunca, delikanlı kız kardeşiyle gurur duydu.</p>

  <p class="block7">Zaten oldu bitti zeki bir çocuk olmuştu. Etrafına bakındı ve titreyen bir sesle şunları söyledi: "Uyuyordum, ama birdenbire uyandım ve çöle çıkmam gerektiğini hissettim.</p>

  <p class="block7">Sanki kafamın içindeki bir ses bana sesleniyordu." Taita'ya baktı. "Yoksa bu senin sesin miydi, Büyücü?" Hemen arkasından bakışı tekrar Nefer'e kaydı. "Sevgili ağabeyim, seni ne kadar özlediğimi bilemezsin. Önce senin öldüğünü sandım ve cenaze töreninde saçlarımı küllere bulayarak yasını tuttum. Bak, senin için kanımı akıtmak için kollarımda açtığım kesiklerin izlerini gör."</p>

  <p class="block7">"Ama yaşıyorum, Merykara. inan bana, bir hayaletle karşı karşıya değilsin."</p>

  <p class="block7">"Biliyorum, Nefer. Mintaka'yı Avaris'ten alıp nasıl çöle kaçırdığını bütün dünya biliyor. Bir gün beni de almaya geleceğini biliyordum." Genç kız döktüğü sevinç gözyaşları arasında ağabeyine gülümsedi. "Geleceğini biliyordum."</p>

  <p class="block7">Nefer, "Evet, seni de beraberimizde götüreceğiz," dedi. "Ama önce bize yardım etmek için yapman gereken bir iş var."</p>

  <p class="block7">Genç kız hemen atıldı. "Seninle Taita için her şeyi yaparım."</p>

  <p class="block7">Taita hızlı hızlı konuşarak ona ne yapması gerektiğini söyledi, sonra söylediklerini tekrar ettirdi. Merykara bunu kusursuz biçimde yaptı. Taita, "Sen zeki bir kızsın küçüğüm," dedi. "Senin yapmanı istediğimiz iş aynen bu." Genç kıza küçük bir paket uzattı. "O toz burada. Unutma, her kâsenin içine bundan yalnız tırnağını örtecek kadar bir miktar koyacaksın.</p>

  <p class="block7">Merykara, "Bana önce zeki diyorsun, sonra da aptalmışım gibi davranıyorsun," diye söylendi.</p>

  <p class="block7">"Bağışlayın beni majesteleri." Taita sözde pişmanlığını anlatan bir hareket yaptı.</p>

  <p class="block7">"Bana majesteleri de deme. O pis yılanla evli olmaktan nefret ediyorum. Şimdi bana ne yapacağını da bildiğime göre daha da fazla nefret ediyorum."</p>

  <p class="block7">"Kolay kolay hoşnut edilebilecek bir kız değilsin, Merykara. Haydi, nöbetçiler seni aramaya gelmeden önce artık kampa dön."</p>

  <p class="block7">Merykara birdenbire eğildi ve Nefer'i dudaklarından öptü. "Öyleyse yarın görüşürüz, sevgili ağabeyim."</p>

  <p class="block7">Güçlü Mısır ordusu ertesi gün öğleyin kum çölüyle kuru arazilerin son bulduğu yüksek platoda kamp kurmuştu. Ertesi gün geçitten geçerek daha serin topraklara gireceklerdi. Orada bir günlük bir yolculukla bir vahadan ötekine geçilebiliyor, ormanlar, tarlalar ve bağlar birbirini izliyor ve dağlardaki akarsular bütün yıl gürül gürül akıyordu.</p>

  <p class="block7">Firavun eşlerinin refakatçileri o gün için kamp kurmaya giriştiklerinde genç Kraliçe Merykara, çadırının ablası Kraliçe Heseret'inkinin uzağında kurulmasını istedi, bu yapıldıktan sonra da ordunun savaş sandıklarının bulunduğu arabaların ana kampın iki yüz adım ötesindeki dar bir vadiye götürülmesinde ısrar etti. Muhafızların komutanının vadi tabanının yumuşak ve kumluk olduğunu ve ağır taşıtların tekerleklerinin derine batacağını belirtmesinin hiçbir yararı olmadı.</p>

  <p class="block7">Merykara, "Tamamen kuma batsalar bile umurumda değil," diye söylendi. "O çirkin arabalara bakmaktan ve öküzlerin böğürmesini dinlemekten bıktım."</p>

  <p class="block7">Kumandan, en genç karısının bu mantıksız emrini onaylaması için bir an Firavun Naja Kiafan'a başvurmayı düşündü. Ama sonra kafilenin çölde hemen dört fersahlık bir alana yayıldığını göz önüne getirdi. Kafilenin en başındaki Firavun'a ulaşmak için bir saatlik zorlu bir at yolculuğu yapmak gerekirdi, dönüş yolculuğu da aynı derecede zorlu olurdu. O gün hava önceki günlerden sıcaktı, üstelik komutanın, Merykara'nın köle kızlarından bir maymundan da çok numara bilen büyüleyici bir küçük Nübyeli kızla randevusu vardı. Arabaları vadi tabanına naklettirdi ve içinin rahat etmesi için başlarındaki nöbetçileri iki katına çıkardı.</p>

  <p class="block7">Böylece dediğini yaptırtan Merykara bir kez daha herkesin sevdiği sevimli kız oldu.</p>

  <p class="block7">Adamlarının önünde muhafızların komutanına, "Seni terslediğim için üzgünüm Moram. Bu korkunç sıcak ne yazık ki hepimizi kötü etkiliyor," dedikten sonra ekledi:</p>

  <p class="block7">"Kendimi bağışlatmak için Mişa'ya sana özel stokumdaki biraların en kalitelisinden beş çömlek dolusu getirmesini söyleyeceğim. Ama birayı adamlarınla paylaşmayı unutma sakın, çünkü onlara da fazla iş çıkardım ve başlarına dert oldum."</p>

  <p class="block7">Mağrur bir duruşu ve dillere destan kabaetleri olan heykel gibi Nübyeli hizmetçi, biraları Moram'ın çadırına getirdi, adamlar da paylarını almak için sıraya girdiler. Az sonra köpüklü içkiyi yuvarlarken tanrıların Kraliçe Merykara'yı kutsamasını diliyor ve sağlığına içiyorlardı.</p>

  <p class="block7">Bira o kadar nefisti ki Moram, Merykara'ya verdiği söze rağmen payına düşenden fazlasını içti. Çadırda yalnız kaldıkları anda da Mişa'ya saldırdı. Kız ayaklamakla ve numaradan direnmekle beraber, sonunda erkeğin eteklerini kaldırıp olağanüstü kabaetlerini meydana çıkarmasına izin verdi. Madenden yeni çıkarılmış antrasit gibi parlak bir siyah renkte olan kocaman yuvarlaklar Moram'ın avuçlarından taşıyorlardı.</p>

  <p class="block7">Dayanılmaz bir şehvetin pençesine düşen adam kızın üzerine bindi, ama henüz işini bitiremeden ağır ağır kaydı ve daha yere çarpmadan uykunun koynuna yuvarlandı. Mişa ona şaşkın halde bakakalmıştı. Kısa, fakat faal hayatında daha önce hiç böyle bir şey başına gelmemişti. Moram uzaktaki gökgürültüsünü andıran bir horultu salıverince Mişa ayağa fırladı, eteğini aşağı çekti, uyuyan adama sağlam bir tekme indirdikten sonra da çadırdan fırlayarak hanımının yanına koştu. Saltanat çadırının ağzındaki nöbetçi de ölü gibi uyuyordu.</p>

  <p class="block7">Mişa kendi vahşi diliyle, "Bütün erkekler domuzdur," diye homurdanarak uzun ve biçimli sağ bacağını kaldırdı ve bu adama da sağlam bir tekme yapıştırdı.</p>

  <p class="softbreak"> </p>
</body>
</html>
