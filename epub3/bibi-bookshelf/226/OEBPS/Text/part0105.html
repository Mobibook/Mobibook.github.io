<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Taita gri şist katmanının yolu</span> kestiği noktaya varmıştı. Daha saniyeler öncesine kadar oldukça kuvvetli olan esinti, doğan güneşin ısısında sis gibi eriyip kaybolmuştu.</p>

  <p class="block7">Medialı'dan geriye ne tat, ne de koku kalmıştı. Taita yolu bir süre daha izlediyse de iz çoktan soğumuştu. Bunun üzerine geri geri giderek izi kaybettiği noktaya döndü, İştar sadece bir gizlenme büyüsüyle vaktini kaybedecek değildi. Küllerin veya Suyla Kanın beni duraklatmayacağını biliyor, diye düşündü.</p>

  <p class="block7">Başını kaldırıp yukarı baktı ve yıldızlı gökte ufuktaki tek kızıl yıldızı seçti; Tanrıça Lostris'in yıldızıydı bu. Onun tılsımını yükseğe kaldırdı ve Tanrıça'ya Övgü'yü musiki makamında okumaya koyuldu. Daha ilk kıtayı tamamlamıştı ki öfkeli ve yabancı bir gücün varlığını hissetti. Başka bir tanrı çağrıya yanıt vermişti, Taita da İştar'ı tanıdığına göre, bunun hangisi olduğunu tahmin edebiliyordu. Övgünün ikinci kıtasına başlaması üzerine ilersindeki kayanın üstünde bir parıltı belirdi. Marduk'un tapınağındaki kurban ateşinin yandığı zamanlar ocağın bakır duvarlarında beliren kızartı gibi bir şeydi bu.</p>

  <p class="block7">Taita, "Marduk gücendi ve öfkesini gösteriyor," diye hoşnutluk duydu, İhtiyar adam hafif hafif ışıldayan noktaya gidip durdu ve monoton bir tonla konuşmaya başladı:</p>

  <p class="block7">"Ülkenden ve tapınağından çok uzaklardasın, ocakların Marduk'u. Bu Mısır ülkesinde sana tapınanlar çok az. Güçlerin burada dağılmış durumda. Tanrıça Lostris'e sesleniyorum, sen ise buna karşı koyamazsın."</p>

  <p class="block7">Taita böyle diyerek eteğini kaldırdı. "Ateşini söndürüyorum, Marduk," dedi ve bir kadın gibi yere çömelerek kayanın üstüne işedi. Kaya, demircinin fırınındaki bir metal külçesi gibi cızırdadı ve buhar salıverdi. "Yok Edici Marduk, Tanrıça Lostris adına senden kenara çekilip geçmeme izin vermeni istiyorum."</p>

  <p class="block7">Kaya çok çabuk söğüdü, buharlar dağılırken de Taita patikadan kuzeye dönen Medialı'nın gölgemsi izlerini tekrar seçebildi.</p>

  <p class="block7">Yolunun üstüne İştar'ın çektiği perde delinmiş ve yırtılmıştı. Taita da bunun içinden geçti ve bir kez daha düşmanının peşine düştü.</p>

  <p class="block7">Ufuğun rengi soluklaştı, ışık da doğuda bir altın parıltısına büründü. Taita sürekli olarak mesafe kazanıyordu, kuvvetlenen ışıkta gözlerini kısarak avını görmeye hazırlandı. Ancak bunun yerine aniden durdu. Ayaklarının dibinde, dikey duvarları çok çok derinlerdeki karanlığın içinde kaybolan korkunç bir uçurum açılmıştı. Hiçbir insanoğlu bu derinlerden yukarı tırmanamayacağı gibi bu engelin etrafını dolaşmanın da bir olanağı yoktu.</p>

  <p class="block7">Taita uçurumun karşı yanına baktı. Aradaki mesafe en az bin adım vardı, uçurum ise bu açıdan bakılınca daha da ürkütücüydü. Dipsiz çukurun yukarısında akbabalar daireler çiziyordu. Şekilsiz kuşlardan biri karşı yarın kıyısındaki bir çıkıntıda ince değneklerle dallardan örülmüş yuvasına indi.</p>

  <p class="block7">Taita hayranlıkla başını salladı. "Harikasın, İştar!" diye mırıldandı. "Akbabalar da cabası. Tam bir usta işi bu. Ben bile daha iyisini yapamazdım, ama böylesi bir çaba muazzam bir gücün harcanmasını gerektirmiştir. Bu iş sana pahalıya mal olmuş olmalı."</p>

  <p class="block7">Taita yarın kenarından boşluğa adım attı, fakat kendini boşlukta bulacak yerde, ayaklarının altında sağlam bir zemin buldu. Yarlar ve boğaz görüntüsü, hatta daireler çizen akbabalar, ona doğru yürünülen bir serap gibi titreşip dağıldılar.</p>

  <p class="block7">Uçurum kaybolmuş, yerinde pek az engebeli taşlık bir ova, bunun ucunda da hâlâ mavi gölgelerle kaplı alçak tepeler belirmişti. Medialı İştar bu ovanın ortasında sadece beş yüz adımlık bir uzaklıktaydı. Yarattığı hayali sürdürmek çabasıyla iki kolunu başının yukarısına kaldırmış durumda Taita'ya bakıyordu. Başarısızlığa uğradığını, Taita'nın da intikam peşindeki bir cin gibi hızlı adımlarla ona yaklaştığını görünce umutsuz bir hareketle kollarını iki yanına düşürdü ve taşlık ovanın uzak ucundaki kireçtaşı tepelere yüzünü çevirdi. Ayaklarını sürüye sürüye bir koşu tutturdu.</p>

  <p class="block7">Entarisinin siyah etekleri bacaklarının etrafında fırıl fırıl dönüyordu.</p>

  <p class="block7">Taita yorulmak bilmez, geniş adımlarıyla onu izledi. Arkasına bakan İştar'ın mavi dalgalı yüzünde çaresizlik okunuyordu. Gümüş saçlı, uzun boylu siluete bakışı takılınca dönüp daha hızlı koşmaya başladı. Kısa bir süre arayı açacak gibi oldu, ama sonra yavaşladı. Taita da arayı giderek kapatıyordu.</p>

  <p class="block7">İştar omzundaki su torbasını attı ve daha hızlı koşmaya başladı, ama sabahın erken ışıklarında kireçtaşı çıkıntılarıyla gri mavi renkte olan alçak tepelere ulaştığında Taita'nın sadece yüz adım ilersindeydi. Derken bir dere çukurunun içinde gözden kayboldu.</p>

  <p class="block7">Taita derenin başına gelince ilersindeki kumluk tabanda İştar'ın ayak izlerini gördü, ama derenin sert bir açıyla sağa döndüğü köşede bu izler kayboldular. Taita yine de onu izledi, fakat soluk kireçtaşı dikitlerin köşesine ulaştığında vahşi bir hayvanın homurtusunu ve kükremesini duydu. Köşeyi dönünce dere yatağının ilerde daraldığını ve kuyruğunu hızla iki yana sallayan dev bir erkek aslan tarafından yolunun kesildiğini gördü.</p>

  <p class="block7">Aslanın kara yelesi havaya dikilmişti. Hayvanın çenelerinin arasından püsküren her kükremeyle fırtınaya tutulmuş otlar gibi sarsılıyordu bu yele. Gözleri altın rengindeydi, gözbebekleri ise kara yarıklardı. Hayvanın ağır kokusu havayı doldurmuştu. O uzun sarı dişleriyle kendine ziyafet çektiği çürüyen leşlerin kokuşuydu bu.</p>

  <p class="block7">Taita, koca koca pençeli dev patilerin üstüne oturduğu kumluk zemine baktı.</p>

  <p class="block7">Kumda İştar'ın ayak izlerini hâlâ görebiliyordu, ama aslanın patileri hiçbir iz bırakmamıştı.</p>

  <p class="block7">Taita hızını kesmedi. Zincirinin ucundaki tılsımı yükseğe kaldırarak ağzından salyalar akan hayvanın dosdoğru üzerine yürüdü. Kükreme kuvvetlenecek yerde zayıfladı, aslanın koca kafası da saydamlaştı. Taita kafanın olması gereken yere bakınca koyağın kaya duvarlarını görebiliyordu şimdi. Derken hayvan da sis gibi solup kayboldu.</p>

  <p class="block7">Taita az önce aslanın durduğu yerden geçerek köşeyi döndü. Dere yatağı ilersinde daha da daralıyor, yanları da dikleşiyordu. Ve geçit bir kaya duvarının önünde ansızın son buluyordu.</p>

  <p class="block7">Sırtını kaya duvarına dayamış olan İştar, Taita'ya deli deli bakıyordu. Gözünün akları sararmış ve kanlanmış, kapkara gözbebekleri genişlemişti. Korkusunun kokusu, hayalet aslanınkınden bile daha iç bulandırıcıydı. Sağ elini kaldırarak kemikli uzun parmağını Taita'ya çevirdi. "Geri, Büyücü!" diye bağırdı. "Seni uyarıyorum!"</p>

  <p class="block7">Taita ona doğru yürüyünce büyücü gırtlaktan konuşarak bir şeyler haykırdı ve gözle görülmeyen bir cismi Taita'nın başına fırlatacakmış gibi bir hareket yaptı. Taita hemen Lostris'in Tılsımı'nı gözlerinin önünde tuttu ve bir şeyin, bir okun vınlamasını andıran bir sesle başının hemen yanından geçip gittiğini hissetti.</p>

  <p class="block7">İştar dönüp arkasındaki kaya duvarında bulunan dar bir yarıktan içeri daldı.</p>

  <p class="block7">Burasını vücuduyla Taita'nın gözünden gizlemiş olmalıydı. Taita bu girişin önünde durdu ve asasıyla kayayı dürttü. Kaya duvarının hayal olmadığına böylece inanç getirdiği gibi karanlık aralığın ötesinde İştar'ın sendeler ayak seslerinin yankıları kulağına geliyordu. Taita bunun bir hayal olmadığına, kireçtaşı yarındaki bir mağaranın ağzında bulunduğuna emindi artık.</p>

  <p class="block7">İhtiyar adam içeri girince arkasındaki yarıktan içeri sızan güneşin ölgün bir ışıkla aydınlattığı alçak tavanlı bir kaya geçidinde olduğunu gördü. Mağaranın tabanı aşağıya meylediyordu, Taita da ihtiyatlı adımlar atarak ilerledi. Geçidin zaman ve boyut itibariyle gerçek olup onu engellemek ve yolundan alıkoymak için Medialı tarafından büyü yoluyla oluşturulmuş olmadığından kuşkusu kalmamıştı.</p>

  <p class="block7">İştar'ın ayak seslerinin ilerdeki tünelde şekilsizleştirilmiş ve abartılmış yankılarını duyabiliyordu. Karanlığın içine girince Taita adımlarını saymaya başladı. Yüz yirmi adım sonra ışık yine kuvvetlendi. Tepenin derinlerindeki bir yerden sızıyor gibiydi.</p>

  <p class="block7">Tünel birdenbire sert bir kavis yaptı, Taita da kendini yüksek tavanlı bir mağarada buldu. Tavanın ortasında bir açıklık vardı. Parlak bir güneş huzmesi buradan mağaranın tabanına düştüğüne göre, buradan dış dünyaya ve açık havaya çıkılıyor olmalıydı.</p>

  <p class="block7">Yerden sivri uçlu dikitler yükseliyor, kristaller insan yiyen bir köpekbalığının dişleri gibi ışıldıyordu. Yüksekteki tavandan da dikitlerin karşılığı gibi gözüken sarkıtlar iniyordu. Bunlardan bazıları mızrak ucu biçimindeydi, bazıları ise tanrıların parlayan kanatlarına benziyordu.</p>

  <p class="block7">Mağaranın karşı yanında İştar duvarın dibine büzülmüştü. Bu yönde bir kaçış yolu yoktu. Taita'nın tünelin ağzında belirdiğini görünce bağırmaya ve bir şeyler gevelemeye başladı. "Merhamet, güçlü Büyücü! Aramızda bir bağ var. Biz kardeşiz.</p>

  <p class="block7">Hayatımı bağışlarsan sana aklından hayalinden geçmemiş gizemler göstereceğim. Bütün gücümü senin emrine vereceğim. Senin sadık köpeğin olacağım. Hayatımı senin hizmetine adayacağım."</p>

  <p class="block7">Büyücünün yalvarışları ve vaatleri o kadar gururdan yoksundu ki Taita elinde olmayarak kararının sarsıldığını hissetti, içinde sadece küçücük bir şüphe kırıntısı vardı, ama İştar bu zaafını anında sömürmeye kalkıştı. Bir kolunu ileri attı.</p>

  <p class="block7">Başparmağı ve işaret parmağıyla Marduk'un işareti olan bir daire oluşturdu ve o garip hışırtılı dille bir şey haykırdı.</p>

  <p class="block7">Taita arkasındaki dayanılmaz bir fiziksel ağırlığın omzuna bastırdığını, dev bir ahtapotun gözle görülmeyen dokunaçları gibi bir şeyin kollarını yanlarına bastırdığını ve boğacakmış gibi boynuna sarıldığını hissediyordu. Yanan bir ¡ insan eti kokusu burnuna doluyordu, Yok Edici'nin kokuşuydu bu ve onu boğuyordu. Kıpırdayamıyordu.</p>

  <p class="block7">Mağaranın karşı tarafında İştar dans ediyor ve zıplıyordu. Dövmeli yüzü iğrenç bir maske gibi şekilsizleşmişti. Dili, morarmış dudaklarının arasından bir kedinin dili gibi havayı yalıyordu. Eteklerini kaldırarak kalçalarını Taita'ya doğru uzattı. Penisi sertleşip dikilmiş, erkekliğinin mor renkli şiş başı müstehcen bir meyveye benzemişti.</p>

  <p class="block7">"Zayıf tanrıçan seni burada toprağın kalbinde koruyamaz, Taita," dedi. "Yok Eden Marduk'la bendesi İştar'a daha fazla karşı koyamazsın. Mücadelemiz artık sona erdi.</p>

  <p class="block7">Seni ve bütün düzenlerini yenik düşürdüm, Büyücü! Artık öleceksin."</p>

  <p class="block7">Taita bakışını mağaranın gölgelere boğulmuş tavanına çevirdi ve dikkatini pırıl pırıl büyük bir kama gibi oradan sarkan uzun sarkıtlardan birinin üzerinde yoğunlaştırdı. Kalan gücünü toparladı, asasını sağ elinde yükseğe kaldırdı ve yukarıya çevirdi. Ciğerlerindeki son nefesle, kudret sözcüğünü haykırır "Kydaş!"</p>

  <p class="block7">Bir buzulun derinlerinde buzun parçalanmasını çağrıştıran bir çatırdı oldu ve sarkıt tavandan koparak aşağıya devrildi. Kendi muazzam ağırlığıyla hız kazanması sonucunda ucu, İştar'ın omzunun boynuyla birleştiği noktaya yakın bir yere saplandı.</p>

  <p class="block7">Büyücünün göğsüyle karnını deşti ve anüsünden dışarı fırladı. Uzun taş kazık İştar'ı mağaranın tabanına mıhlamıştı.</p>

  <p class="block7">İştar çırpınarak can çekişirken Taita ağırlığın omuzlarından kalktığını ve boğazındaki baskının da kaybolduğunu hissediyordu. Marduk çekilmişti, Taita artık scıuk alabiliyordu. Yanık et kokusu da kaybolmuştu. Temizlenmiş havada sadece hafif bir küf kokusu fark ediliyordu.</p>

  <p class="block7">İhtiyar adam asasını aldı ve tünelde geri dönerek açık havaya ve gün ışığına çıktı.</p>

  <p class="block7">Mağaranın ağzına varınca tünelin kireçtaşından kapılarına asasıyla üç kere vurdu.</p>

  <p class="block7">Toprağın derinlerinde kayaların çöküşünü belli eden bir gümbürtü duyuldu.</p>

  <p class="block7">Mağaranın tavanı göçerken tünelin ağzından hava ve toz bir fırtına şiddetiyle dışarı püskürdü.</p>

  <p class="block7">Taita, "Kalbine saplanan o taş kazık sayesinde kötülük tanrın bile seni mezarından kurtaramaz. Sonsuzluğa kadar orada kal Medialı İştar," diyerek mağaraya arkasını döndü. Ve asasıyla taşlara vura vura Gallala'ya doğru yoluna devam etti.</p>

  <p class="softbreak"> </p>
</body>
</html>
