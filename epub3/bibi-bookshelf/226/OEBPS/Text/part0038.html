<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Mintaka sıkışık küçük kamarada</span> köle kızlarıyla oturuyor ve yeni Firavun gemiye dönünce akıbetinin ne olacağını öğrenmeyi bekliyordu. Hizmetkârları da onun gibi korku ve şaşkınlık içindeydiler. Mintaka her şeye rağmen onları rahatlatmaya çalıştı.</p>

  <p class="block7">Biraz sakinleşmeleri üzerine onlara en sevdikleri oyunları oynatmaya girişti. Bundan bıkmaları üzerine bir ud istedi. Kendi udu babasının gemisinde yandığından gardiyanlardan bir tane ödünç aldılar.</p>

  <p class="block7">Mintaka bir yarışma düzenledi. Kızları küçük kamaranın sıkışık alanında sırayla dans ettiriyordu. Kızlar gülüp ellerini çırptıkları sırada yeni Firavun'un gemiye döndüğünü duydular. Kızlar hemen sustular, ama Mintaka onları devam etmeye zorladı, böylece çok geçmeden az önceki kadar azdılar.</p>

  <p class="block7">Mintaka eğlenceye katılmamıştı. Daha önce bulundukları yeri dikkatle gözden geçirmişti. Ana kamara daha küçük, başka bir kamaraya açılıyordu. Bir dolaptan daha büyük olmayan bu oda hela görevi görüyordu, içinde kapaklı büyük bir seramik kap, bunun yanında da yıkanmak için bir su ibriği vardı. Burasını yandaki kamaradan ayıran bölme ince ve dayanıksızdı. Gemi yapımcıları belli ki ağırlıktan kâr etmeye çalışmışlardı. Mintaka daha mutlu zamanlarda babasıyla Lord Trok'a konuk oldukça bu gemide bulunmuştu. Kaptan kamarasının bu bölmenin öbür yanında olduğunu biliyordu.</p>

  <p class="block7">Genç kız yavaşça helaya girdi. Kızlarının çıkardığı gürültüye rağmen bölmenin öbür yanından erkek sesleri kulağına geliyordu. Naja'nın net ve otoriter ses tonunu, Trok'un kaba yanıtlarını tanıdı. Mintaka kulağını bölmeye yapıştırınca sesler daha da netleşti ve kelimeler anlaşılır oldu.</p>

  <p class="block7">Naja onlarla gemiye çıkan nöbetçileri savıyordu. Mintaka onların telaşla uzaklaştıklarını duydu, arkasından uzun bir sessizlik oldu. Sessizlik o kadar uzadı ki Mintaka, Naja'nın kamarada yalnız kaldığına inanmaya başladı. Derken bir kâseye şarap doldurulduğunu ve Naja'nın alayla dolu sesini duydu. "Majesteleri, susuzluğunuzu fazlasıyla gidermediniz mi dersiniz?"</p>

  <p class="block7">Arkasından Trok'un başkasınınkiyle karıştırılmayacak kahkahası patladı. Naja'nın iğneli sözlerine karşılık verirken adamın sesindeki pelteklikten iyice sarhoş olduğu anlaşılıyordu. "Yapma, kuzen, o kadar ciddi olma. Sen de bir kâse şarap al da çabalarımızın başarısına içelim. Benim basımdaki taca ve yakında seninkini süsleyecek olana iç."</p>

  <p class="block7">Naja'nın sesi biraz yumuşadı. "Bir yıl önce planlarımızı yapmaya başladığımız zaman bunların hepsi o kadar olanaksız, o kadar uzak bir olasılık gibi gözüküyordu ki.</p>

  <p class="block7">O zamanlar küçümsenir, dikkate alınmazdık, tahta ayın güneşe uzak oluşu kadar uzaktık. Şimdi ise gel gör ki bütün Mısır'ı avucunda tutan iki Firavun'uz."</p>

  <p class="block7">Trok, "İki Firavun ise önümüz sıra yok oldu," diye lafa katıldı. "Tamose'un kalbine senin okun saplandı; Apepi, o iğrenç yaban domuzu da domuz yavrularıyla birlikte kendi yağının içinde kızardı." Trok bu sözleri kahkahalar arasında bağırarak söylemişti.</p>

  <p class="block7">Naja onu tatlı bir dille payladı. "Lütfen yavaş ol. Yalnız olduğumuz zamanlarda bile patavatsız olmamalısın. En iyisi, bu gibi şeyleri hiç ağzımıza almamamız. Varsın küçük sırlarımız Tamose'la birlikte Krallar Vadisi'ndeki mezarına, Apepi'yle birlikte de nehrin dibine gitsin."</p>

  <p class="block7">Trok, "Gel!" diye ısrar etti. "Gel de bütün başardıklarımıza birlikte içelim."</p>

  <p class="block7">Naja onayladı. "Bütün başardıklarımıza ve bundan sonra da başaracaklarımıza."</p>

  <p class="block7">"Bugün Mısır, yarın da Asur'un Babil'in ve dünyanın diğer hazineleriyle zenginliklerine sahip olacağız! Artık hiçbir şey bize engel olamaz." Mintaka, Trok'un gürültüyle şarabını yuttuğunu duydu. Hemen arkasından bölmeye kulağı hizasında bir şey çarpınca yerinden sıçradı. Ama hemen sonra Trok'un, boşalmış şarap kâsesini bölmeye fırlatıp tuzla buz ettiğini anladı. Adam gürültüyle geğirdikten sonra devam etti. "Ancak geriye bir ayrıntı kalıyor. Senin tacın hâlâ Tamose'un küçük piçinin başında."</p>

  <p class="block7">Mintaka bu konuşulanları dinlerken bir duygu kaosunun pençesinde kalmıştı.</p>

  <p class="block7">Babasıyla kardeşlerinin ve Firavun Tamose'un katledilişlerini dehşet içinde dinlemişti, ama Nefer hakkında söylediklerini dinlemeye buna rağmen hazırlıklı değildi.</p>

  <p class="block7">Naja, "Uzun sürmeyecek," dedi. "Ben Teb'e döner dönmez o işin de çaresine bakılacak. Her şey planlandı."</p>

  <p class="block7">Mintaka bağırmanın önüne geçmek için yumruğunu ağzına tıkadı. Bütün öbürleri gibi Nefer'i de soğukkanlılıkla öldüreceklerdi demek. O kadar büyük bir çaresizlik içindeydi ki kalbinin göğsünün içinde adeta büzüldüğünü hissetti. Burada bir tutsaktı ve bir tek dostu yoktu. Nefer'e haber iletmek için kafasında bir çare aradı. Delikanlıya duyduğu aşkın derecesini şimdi daha iyi anlıyordu. Onu kurtarmak için elinden geleni yapacaktı.</p>

  <p class="block7">Trok, "Aslanın senin işini halletmeyişi, onu sadece biraz tırmalamakla yetinmesi yazık olmuş," dedi.</p>

  <p class="block7">"O canavar yine de yardımcı oldu. Nefer'i şöyle bir iteledik mi, işimiz tamam, inan, ona babasınınkinden de daha görkemli bir cenaze töreni düzenleyeceğim."</p>

  <p class="block7">"Sen oldu bitti cömert bir adamsındır zaten." Trok yine sarhoş sarhoş güldü.</p>

  <p class="block7">Naja yumuşak sesiyle devam etti. "Tamose'un piçinin sözü açılmışken, bir de Apepi'ninkilerden hayatta kalanları konuşalım. Küçük prenses de öbürleriyle birlikte yanacaktı, öyle konuşmamış mıydık?</p>

  <p class="block7">"Ben bir değişiklik yapmaya karar verdim." Trok'un sesi sertleşti. Mintaka onun yine bir kâseye şarap doldurduğunu işitti.</p>

  <p class="block7">"Apepi'nin tohumlarını yok etmezsek başımız derde girer," diye Naja onu uyardı,</p>

  <p class="block7">"ilerki yıllarda Mintaka eline bir güç geçirecek olursa, asileri etrafına toplayarak isyan çıkarabilir. Ondan kurtul, kuzen, hem de en kısa zamanda."</p>

  <p class="block7">"Sen niçin Tamose'un kızlarına aynı şeyi yapmadın? Niçin hâlâ hayattalar?"</p>

  <p class="block7">Naja, "Ben onlarla evlendim," diye belirtti. "Heseret şimdiden benim için deli oluyor. Ondan her ne istersem yapar. Kardeşi Nefer'in toprağa girmesi için benim kadar o da sabırsızlanıyor. Önümdeki asa kadar taç da ağzının sularını akıtıyor."</p>

  <p class="block7">Trok, "Küçük pembe lotus çiçeği benim balımı tattıktan sonra Mintaka da onun gibi olacak," diye belirtti.</p>

  <p class="block7">Naja, "Demek seni hayalarından yakalamış kuzen," dediyse de çok ciddiydi. "O</p>

  <p class="block7">kız bana göre fazla cüretkâr ve asi, ama madem onu istiyorsun doya doya tadını çıkar. Yine de dikkatli ol, Trok dostum, onda hiç hoşuma gitmeyen bir vahşet var. Onu idare etmek hiç de zannettiğin kadar kolay olmayabilir."</p>

  <p class="block7">Trok, "Onunla evlenecek ve hemen gebe bırakacağım," diye atıldı. "Karnı dolunca daha uysal olur. Ne yapayım ki onca yıldır içimde yaktığı ateş ancak tatlı ve taze şerbetiyle söndürülebilir."</p>

  <p class="block7">"Kamışından çok kafanı kullanmalısın, kuzen." Naja çaresiz boyun eğmişti.</p>

  <p class="block7">"Dilerim bir gün bu ihtirasının kurbanı olmazsın."</p>

  <p class="block7">Taban tahtalarının ayaklarının altında gıcırdamasından Mintaka, Naja'nın ayağa kalktığını anladı. "Tanrılar seni sevsin ve korusun, kuzen, ikimizin de çok önemli işlerimiz var. Yarın ayrılacağız, ama Nil taşkınının sonunda planladığımız gibi Memphis'te buluşalım."</p>

  <p class="softbreak"> </p>
</body>
</html>
