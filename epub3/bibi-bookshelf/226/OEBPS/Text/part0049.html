<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">O akşam Taita, o baş</span> belası arka tekerleği sallanıp duran eski arabayı sarayın yan kapılarından birine getirdiği sırada Nefer, Meren ve Hilto halı yükünün üstündeydiler.</p>

  <p class="block7">Üstü başı perişan bir sürü çocuk o pis ve daracık sokakta bekleşip duruyordu. Taita arabayı beklemesi için içlerinden birine bir bakır halka verdi, sonra sopasının başıyla kapıya vurdu. Kapı hemen açıldı, fakat üzerlerine çevrili bir dizi kılıçla karşılaştılar.</p>

  <p class="block7">Haremin kapısı iyi korunuyordu; Trok arkasında bıraktıklarını sıkı gözetim altında tutuyordu.</p>

  <p class="block7">Soleth, Taita'yı karşılamaya gelmemişti belli ki bu işe bulaşmak istemiyordu ama emrindekilerden yaşlı bir siyahi köleyi Taita'yı muhafızların arasından geçirmek ve ona rehberlik etmekle görevlendirmişti. Taita'nın elinde her ne kadar Soleth tarafından kendisine verilen papirüs tomarı varsa da muhafızların başı olan yüzbaşı geçmelerine izin vermeden önce onları aramakta ısrar etti. Hilto'ya bütün halı rulolarını açmasını emretti ve bütün katları kılıcının ucuyla kontrol etti. ikna olduktan sonra geçebileceklerini işaret etti.</p>

  <p class="block7">Yaşlı köle önlerinde topallayarak ilerliyor, onları dar geçitlerden labirentlerden geçiriyordu, ilerledikçe çevreleri daha görkemli oluyordu, sonunda sandal ağacından zengin oymalı bir kapının önünde durdular. Burası iri cüsseli iki hadımın korumasındaydı.</p>

  <p class="block7">Köleyle aralarında fısıltı halinde bir görüşme oldu, arkasından nöbetçiler kenara çekildiler, Taita da kafilesinin önünde çiçek parfüm ve çıldırtıcı genç kadın kokusuyla dolu büyük ve havadar bir odaya girdi. Daha ilerdeki geniş bir terastan saz ve kadın sesleri kulağa geliyordu.</p>

  <p class="block7">Yaşlı köle terasa çıktı. "Majesteleri," diye geveledi. "Semerkand'dan gelen bir tüccar size nefis ipek halılarını göstermek istiyor."</p>

  <p class="block7">Bir kadın sesi, "Bir güne bol bol yetecek kadar döküntü gördüm," diye karşılık verdi. Çok iyi tanıdığı ve sevdiği sesi duyunca Nefer'in kalbi çarpmaya başladı. Ama kadın hemen arkasından, "Geri yolla onları," diye emretti.</p>

  <p class="block7">Rehber, Taita'ya bakıp çaresizliğini anlatan bir hareketle kollarını iki yana açtı.</p>

  <p class="block7">Nefer omzunda taşıdığı halı rulosunu gürültüyle taşların üstüne atarak terasın ağzına yürüdü ve durdu. Üstünde yırtık pırtık bir giysi vardı, başına sardığı paçavra da yüzünün alt kısmını örtüyordu. Yalnız gözleri görülebiliyordu.</p>

  <p class="block7">Mintaka korkuluk duvarının üstüne ilişmişti. Köle kızlarının ikisi ayaklarının dibindeydi. Gelen adama bakmayarak tekrar şarkıya başladı. Maymun ve eşek sarkışıydı bu, Nefer de kızın ona yarım dönmüş yanağının tatlı kıvrımına ve sırtına sarkan gür siyah saçlarına bakarken, şarkının her sözünün yüreğini burktuğunu hissediyordu.</p>

  <p class="block7">Kız birden şarkıyı kesip ona sert sert baktı. "Orada durup aval aval bana bakma, küstah," diye çattı. "Mallarını al ve defol."</p>

  <p class="block7">"Bağışlayın majesteleri." Delikanlı yalvarır gibi kollarını iki yana açtı. "Ben Dabba'dan gelen zavallı bir çılgından başka bir şey değilim."</p>

  <p class="block7">Mintaka bağırarak sazını elinden düşürdü, sonra ağzını iki avucuyla tıkadı.</p>

  <p class="block7">Delikanlının yeşil gözlerine bakarken yanakları al al olmuştu. Siyahi köle hemen kamasını çekerek Nefer'e saldırmak üzere sendelediyse de Mintaka kendini hemen toparladı. "Hayır, bırakın onu." Emrine daha fazla güç kazandırmak için sağ elini kaldırmıştı. "Bırak beni. O zavallı sersemle konuşacağım." Kaması hâlâ Nefer’in karnına çevrili olan köle kararsız gözüküyordu.</p>

  <p class="block7">Mintaka bir dişi leopar gibi, "Dediğimi yap," diye hırladı. "Git. Sersem, git diyorum!"</p>

  <p class="block7">İhtiyar köle şaşkın halde kamasını kınına soktu ve geriledi. Mintaka karanlık bir kuyudan farksız iri gözleriyle hâlâ Nefer'e bakıyordu. Köle kızlar hanımına ne olduğunu anlayamamışlardı. Sadece garip bir şeyler olduğunun fakındaydılar. Köle çekilince terasın ağzındaki perdeler kapanıverdiler. Nefer'in, başını örten paçavrayı hızla çekmesi üzerine bukleleri omuzlarına döküldü.</p>

  <p class="block7">Mintaka yine bağırdı. "Hathor beni bağışlasın, sensin! Gerçekten sensin! Hiç gelmeyeceğini sanmıştım." Kız, Nefer'e doğru koştu, delikanlı da onu karşılayarak kollarının arasında hapsetti. Birbirlerine sarılmışlar, ikisi de aynı anda konuşuyorlar, birbirlerine aşklarını ve birbirlerini ne kadar özlediklerini anlaşılmaz kelimelerle anlatmaya çalışıyorlardı. En sonunda şaşkınlıklarını yenen köle kızlar da ellerini çırparak etraflarında dans etmeye, sevinçle heyecandan ağlamaya başlamışlardı.</p>

  <p class="block7">Taita sonunda sopasıyla dürterek onları susturdu.</p>

  <p class="block7">"Bu aptalca cıyaklamaları kesin. Bütün nöbetçileri buraya toplayacaksınız." Onları bir kere kontrol altına aldıktan sonra İhtiyar adam, Hilto'yla Meren'e döndü. Adamlar onun emri üzerine halıların en büyüğünü taşların üstüne yaydılar.</p>

  <p class="block7">"Mintaka, beni dinle! Sonra konuşacak bol bol vakit bulacaksınız."</p>

  <p class="block7">Genç kız, Taita'ya döndü, ama Nefer'in boynuna dolanmış kollarını indirmemişti.</p>

  <p class="block7">"Bana seslenen sendin, değil mi Taita? Sesini o kadar net duydum ki. Eğer beni durdurmasaydın ben şimdi..."</p>

  <p class="block7">Taita kızın sözünü kesti. "Onca tehlikenin arasında durup gevezelik etmeyecek kadar akıllı zannederdim seni. Saraydan çıkarılman için seni halının içine gizleyeceğiz. Haydi acele et."</p>

  <p class="block7">"Bazı şeylerimi almama vakit var mı?"</p>

  <p class="block7">Taita, "Hayır," dedi. "Bana itaat etmek dışında hiçbir şey yapmana vakit yok."</p>

  <p class="block7">Mintaka, Nefer'i bir kere daha uzun uzun öptü, sonra odaya koşarak kendini boylu boyunca halının üstüne attı. Kapı aralığında şaşkın halde duran kızlarına baktı. "Siz de Taita'nın dediklerini yapın."</p>

  <p class="block7">Mintaka'nın favorisi Tinia, "Bizi bırakıp gidemezsiniz hanımım," diye feryat etti.</p>

  <p class="block7">"Sensiz biz hiçiz."</p>

  <p class="block7">Mintaka, "Uzun sürmeyecek," dedi. "Sizi getirteceğime söz veriyorum, Tinia, ama o vakte kadar cesur ol ve beni hayal kırıklığına uğratma." Nefer, Hilto'yla Meren'in Mintaka'yı desenli kırmızı halının içine yuvarlamasına yardım etti; uzun ve oyuk bir kamışın bir ucunu kızın dudaklarının arasına sıkıştırdı. Kalın katların birkaç santim dışına taşan öbür uç soluk almasına yardım edecekti.</p>

  <p class="block7">Taita o arada köle kızlara direktifler veriyordu: "Tinia, sen yatak odasına gir ve kapıyı sürgüle. Hanımınmışsın gibi çarşaflarla üstünü ört. Siz ötekiler giriş odasında kalacaksınız. Kim ne derse desin kapıyı açmamalısınız. Bir soran olursa hanımınızın aylık rahatsızlığı yüzünden yattığını ve kimseyi göremeyeceğini söylersiniz. Beni anladınız mı?" Tinia evet der gibi başını eğdi.</p>

  <p class="block7">O kadar üzgündü ki konuşmak için ağzını açmaya cesaret edemiyordu. Taita devam etti. "Onları elinizden geldiği kadar uzun süre içeri girmekten alıkoyun, ama gerçek ortaya çıkınca onlara öğrenmek istediklerini söyleyin, işkence altında dayanmaya kalkışmayın. Ölmeniz ve sakatlanmanız, hanımınızın vicdanını sızlatmak dışında hiçbir işe yaramaz."</p>

  <p class="block7">Tinia, "Ben de kraliçeyle gidemez miyim?" diye geveledi. "Onsuz yaşayamam ben."</p>

  <p class="block7">"Hanımınızın vaadini duydunuz. Güvenlikte olunca sizi yanına getirtecektir. Şimdi biz çıkalım, siz de arkamızdan kapıyı sürgüleyin."</p>

  <p class="block7">Omuzlarının üstünde halı rulosuyla dışarı çıktıklarında İhtiyar köle geçitte bekliyordu.</p>

  <p class="block7">"Üzgünüm," dedi. "Soleth'in emrettiği gibi, sizler için elimden geleni yaptım." içini çekti. "Kraliçe Mintaka bir zamanlar mutlu ve nazik bir kızdı. Ama artık değil.</p>

  <p class="block7">Evlenmesinden beri üzgün ve öfkeli oldu." Yaşlı köle kendisini izlemelerini işaret etti ve onları harem dairesinin karmaşık koridorlarından geçirerek sarayın küçük yan kapısına kadar getirdi. Muhafızların çavuşu onları bir kez daha durdurdu.</p>

  <p class="block7">"Şu halıları açın!" diye emretti.</p>

  <p class="block7">Taita adama yaklaşıp gözlerinin içine baktı. Çavuşun düşmanca yüz ifadesi silindi.</p>

  <p class="block7">Şaşkın görünüyordu. Taita, "Kendini hoşnut ve mutlu hissettiğinin farkındayım," dedi yavaşça. Adamın çirkin ve buruşuk yüzüne hafif bir gülümseme yayıldı. Taita, "Hem de çok mutlusun," diyerek elini yavaşça adamın omzunun üstüne koydu.</p>

  <p class="block7">Çavuş, "Hem de çok mutluyum," diye doğruladı.</p>

  <p class="block7">"Halıları daha önce aradın. Değerli vaktini ziyan etmek istemezsin, öyle değil mi?"</p>

  <p class="block7">Çavuş, fikir onunmuş gibi, "Vaktimi ziyan etmek istemiyorum," diye belirtti.</p>

  <p class="block7">"Bizim geçmemizi istiyorsun."</p>

  <p class="block7">Çavuş, "Geçin!" dedi. "Geçmenizi istiyorum," diyerek kenara çekildi. Adamlarından biri sürgüyü kaldırıp onları dışarı bıraktı. Kapı kapanırken çavuşu en son gördüklerinde adam arkalarından yüzünde sevecen bir anlamla sırıtıyordu.</p>

  <p class="block7">Yük arabası onu bıraktıkları yerde sokak çocuklarının korumasında bekliyordu.</p>

  <p class="block7">Halıyı özenle arabanın tabanına yatırdıktan sonra Nefer rulonun ağzından içeriye seslendi. "Mintaka, sevgilim, iyi misin?"</p>

  <p class="block7">"Burası sıcak ve havasız, ama yakınımda olduğunu bilmek için ödemem gereken küçük bir bedel bu." Sesi boğuk çıkıyordu, Nefer de halının oluşturduğu borunun içine elini uzatarak kızın başına dokundu.</p>

  <p class="block7">"Bir dişi aslan kadar cesursun," dedi ve dizginleri eline alan Taita'nın arkasına tırmandı.</p>

  <p class="block7">Taita atı kırbaçladı. "Kentin kapıları birazdan gece için kapatılacak," dedi.</p>

  <p class="block7">"Mintaka'nın kaçtığı keşfedilince ilk yapacakları şey kentten giriş çıkışlara son vermek olacak. Bundan sonra bütün binaları ve araçları arayacaklar ve duvarların içindeki bütün yabancıları sorguya çekecekler."</p>

  <p class="block7">Doğu kapısına giden geniş caddeyi dörtnala aştılar. Oraya yaklaştıklarında yolun, kapının önünde birikmiş başka yük ve yolcu arabaları tarafından tıkanmış olduğunu gördüler. Gün içinde dinsel bir bayram kutlanmış ve bir alay yapılmıştı. Bu arabalar ise ibadet ve eğlence için gelenleri Avaris çevresindeki köylere geri götürüyordu, ilerlemeleri ise insanı çıldırtacak kadar yavaştı.</p>

  <p class="block7">Güneşin duvarların arkasında batmasıyla ortalık kararırken önlerinde hâlâ iki araba vardı. Tam o sırada muhafızların yüzbaşısı kapının yanındaki karakoldan çıkarak adamlarına, "Yeter artık! Güneş battı. Kapıları kapatın!" diye bağırdı.</p>

  <p class="block7">Hâlâ dışarı çıkmaya çabalayan yolculardan itirazlar yükseldi.</p>

  <p class="block7">"Çocuğum hasta. Onu eve götürmek zorundayım."</p>

  <p class="block7">"Geçiş parasını ödedim, bırakın geçeyim. Yoksa balık yüküm kokacak."</p>

  <p class="block7">Küçük arabalardan biri kasten ileri atılarak kapıyı zorla kapamaya çalışan muhafızları engelledi. Küçük bir kargaşa patlak verdi. Haykıran muhafızlar sopalarını sallıyor, isyan etmekte olan halk onlara bağırıyor, ürken atlar da şaha kalkıyor ve kişniyordu. Birdenbire kent duvarlarının dışında bir patırtı daha koptu. Daha gürültülü sesler yolcuların da, muhafızların da protestolarını bastırdı.</p>

  <p class="block7">"Firavun'a yolu açın! Firavun Trok Uruk'a yolu açın!"</p>

  <p class="block7">Bir savaş davulunun gümbürtüsü herkesi düzene çağırdı. Muhafızlar kapıları kapama çabalarına son verdiler, aksine acelelerinden birbirlerinin üstüne çıkarak kapıları ardına kadar açmaya giriştiler. Kapıların açılmasıyla dışardaki yolda savaş arabalarından oluşan bir birlik gözler önüne serildi. Öndeki araçta kızıl leopar flaması dalgalanıyordu. Tunçtan miğferi ışıldayan ve kurdelelerle süslü sakalı bir omzundan arkaya atılmış olan Firavun Trok Uruk sürücü yerinde uzun boyuyla dimdik duruyor, kamçıyla dizginleri zırh eldivenli elleriyle tutuyordu.</p>

  <p class="block7">Kapılar açılır açılmaz dört at tarafından çekilen arabasını kapının önündeki arabalarla insan kalabalığının üzerine fütursuzca sürdü. Yolunun üstünde olan herkesin üstüne ayırım yapmaksızın kırbacını indiriyordu. Adamları da ilersinde koşuyor, yolu tıkayan arabaları deviriyor, bunları kenara çekerken küme küme kaygan balıkla sebzeleri yol kenarlarına döküyorlardı.</p>

  <p class="block7">"Firavun'a yol açın!" kükremeleri itiş kakışta paniğe kapılanların feryatlarını bastırıyordu. Askerler Taita'nın arabasının yanına vardılar ve Trok'a yolu açmak için onu devirmeye çalıştılar. Taita ayağa kalkıp onları kırbaçlamaya girişti, ama indirdiği darbeler askerlerin miğferleriyle tunçtan apoletlerine çarptı sadece. Askerler ona gülerek arabaya yüklendiler. Araba yana devrildi. Halı rulosu da arabanın tabanından aşağı kaydı ve neredeyse devrilen aracın altında kalarak eziliyordu.</p>

  <p class="block7">Nefer, "Bana yardım edin!" diye bağırdı ve halıyı yakalayıp düşüşünü hafifletmek için arabadan aşağı atladı. Hilto rulonun bir ucunu, Bay da ötekini yakalamıştı. Araba parçalanan bir tahta çatırtısı arasında yan yatarken adamlar hâlâ halının içinde hapis durumdaki Mintaka'yı en yakın binanın duvarının dibinde emin bir yere taşıdılar.</p>

  <p class="block7">Firavun Trok savaş aracını parçalanmış arabalarla dökülmüş yüklerin arasından ileri sürdü. Atların yukarısında kamçısını şaklatıyor, savaş atlarına emirler yağdırıyordu.</p>

  <p class="block7">"Vurun! Vurun!" Atlar savaş için eğitilmişlerdi, sürücülerinin dürtmesi üzerine şahlanıp tunçtan dökülmüş nallarıyla yolları üstündeki herkese vurmaya giriştiler.</p>

  <p class="block7">Nefer, İhtiyar bir kadının dosdoğru havaya kalkmış nalların altına koştuğunu gördü.</p>

  <p class="block7">Nalların biri doğrudan yüzüne geldi. Kafatası yarıldı, dişleri de beyaz çiy taneleri gibi etrafa saçıldı. Dişler takırdayarak taşların üstüne dökülürken kadın da Trok'un arabasının önünde yere serildi.</p>

  <p class="block7">Araba geçerken tunçtan tekerler kadının üstünden geçti. Araba bu arada Nefer'in, Mintaka'nın halı rulosunun başında çömeldiği yerin o kadar yakınından geçti ki bir an birbirlerinin gözünün içine baktılar. Trok üstündeki paçavralar ve başındaki sargılarla Nefer'i tanıyamamıştı, ama sırf rastgele bir gaddarlık dürtüsüyle kamçısını Nefer’in omzunda şaklattı. Kamçının metal uçları yardıkları bezin üstünde bir dizi kan lekesi oluşturdular. Trok, "Yıkıl karşımdan, köylü!" diye hırlarken Nefer arabanın sürücü platformuna fırlamaya ve Trok'u sakalından yakalayarak arabadan aşağı sürüklemeye hazırlandı. Mintaka'yı kirleten bu canavardı, Nefer'in hiddeti de ileriyi görüşünü engelleyen kızıl bir perdeden farksızdı.</p>

  <p class="block7">Taita, onu zapt etmek için kolunu yakaladı. "Bırak gitsin. Sen asıl halıyı kapılardan dışarı çıkarmaya bak sersem. Aksi halde burada tıkılıp kalacağız." Nefer kendini kurtarmaya çalışınca Taita delikanlıyı sarstı. "Yoksa onu tekrar kaybetmek mi istiyorsun, hem de bu kadar kısa bir zamanda?"</p>

  <p class="block7">Nefer öfkesine hâkim oldu. Halı rulosunun bir ucunu yakalamak için eğildi, öbürleri de ona yardım ettiler. Halıyla birlikte kapılara koştular. Ama savaş arabası kafilesi içeri girdiğinden muhafızlar tekrar ağır tahta kapıları kapamaktaydılar. Taita önden koşarak muhafızları sopasıyla dağıttı. Nöbetçilerden biri kocaman bir sopayı başına indirecek olunca, İhtiyar adam dönerek o büyüleyici gözleriyle nöbetçiye baktı. Adam insan yiyen bir canavarla karşılaşmış gibi geri geri gitti.</p>

  <p class="block7">Halı rulosunu hep birlikte taşıyarak kapanmakta olan kapıların daralmış aralığından geçtiler ve kent duvarlarının altındaki kamp yerine koştular. Arkalarından öfkeli bağırışlar duyulduğu halde alacakaranlıktan yararlanarak deri çadırlarla barakaların arasında gözden kayboldular. Bir keçi ağılının arkasında yüklerini yere bıraktılar ve ruloyu açtılar. Saçı başı dağılmış ve ter içindeki Mintaka doğrulup önünde yere diz çökmüş olan Nefer'e gülümsedi. Uzanıp herkesin gözü önünde birbirlerine sarıldılar.</p>

  <p class="block7">Taita onları gerçeğe döndürdü. Mintaka'ya, "Trok henüz beklenmediği halde ansızın döndü," dedi. "Senin gittiğini keşfetmesi uzun sürmez." Mintaka'yı elinden tutarak ayağa kaldırdı. "Yük arabasını kaybettik. Önümüzde yürüyeceğimiz uzun bir yol var. Hemen yola çıkmazsak öbür arabaları bıraktığımız vahaya yarın gün doğmadan önce varamayız."</p>

  <p class="block7">Mintaka hemen toparlandı. "Hazırım," dedi.</p>

  <p class="block7">Taita kızın ayaklarındaki firuze taşından çivilerle süslü narin altın sandaletlere göz attıktan sonra çadırların arasına yürüdü.</p>

  <p class="block7">Birkaç dakika sonra pasaklı bir İhtiyar kadınla geri döndü. Elinde bir çift eski, fakat sağlam köylü sandaletleri taşıyordu. "Bunları seninkilerle takas ettim," dedi.</p>

  <p class="block7">Mintaka itiraz etmeyerek güzelim sandaletleri ayaklarından çıkararak İhtiyar kadına uzattı. Kadın vazgeçip elinden alınmaları korkusuyla hemen oradan uzaklaştı.</p>

  <p class="block7">Mintaka hemen ayağa kalktı. "Hazırım," dedi. "Ne tarafa gidiyoruz, Büyücü?"</p>

  <p class="block7">Nefer kızı elinden tuttu ve çöl yoluna sapan Taita'nın ardına düştüler.</p>

  <p class="softbreak"> </p>
</body>
</html>
