<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="softbreak1"><span class="calibre15">Lord Naja'nın Tamose Hanedanı'ndan iki prensesle evlenmesi dolayısıyla düzenlenen törenle sonraki şölen o vakte kadar kayıtlara geçirilenlerin en müsrifiydi.</span><br class="calibre9" /></p>

  <p class="block7">Taita, ikisi de Ra'nın kutsal oğulları olan Firavun Tamose'la babası Firavun Mamose'unkileri bile görkem açısından geride bıraktığını düşündü.</p>

  <p class="block7">Lord Naja Teb'in sıradan insanlarına beş yüz baş öküz, devlet ambarlarından iki mavna dolusu darı ve beş bin büyük testi en iyi cins bira armağan etmişti. Şölen bir hafta sürdü, ama Teb'in en obur kişileri bile bu kadar çok yiyeceği bu kadar kısa zamanda tüketemezdi. Darıdan kalanlar ve bozulmaması için tütsülenen etler kenti bundan sonraki aylarda rahat rahat besleyecekti. Ama bira için durum farklıydı tabii; hepsini daha ilk hafta içinde içip bitirdiler.</p>

  <p class="block7">Nikâh Isis Tapınağı'nda iki Firavun'un, altı yüz rahibin ve dört bin davetlinin önünde kıyıldı. Tapınağa girerken her konuğa hatıra eşyası olarak oymalı bir mücevher armağan edildi; bu mücevherler fildişinden, mercandan, ametistten ya da başka bir değerli taştan yapılmıştı ve her birinin üzerinde konuğun adı Naiple gelinlerin adlarının arasına işlenmişti.</p>

  <p class="block7">iki gelin saltanat arabalarından birinin içinde damatla buluşmaya geldiler. Bu araba kambur sırtlı ve beyaz renkli kutsal öküzler tarafından çekiliyor ve Nübyeli çıplak arabacılar tarafından sürülüyordu. Yola palmiye yaprakları ve çiçekler serilmişti. Bir araba saltanat arabasının önünde yol alarak iki yana dizilmiş mutlu kalabalığa gümüş ve bakır yüzükler fırlatıyordu. Halk neşesini büyük ölçüde Lord Naja'nın bol bol dağıttırdığı biralara borçluydu.</p>

  <p class="block7">Kızlara örümcek ağı kadar ince ketenden bembeyaz giysiler giydirilmişti. Küçük Merykara ufacık bedenini kaplayan altınlarla değerli taşların altında kıpırdayamayacak durumdaydı. Döktüğü gözyaşları rastık ve antimuan makyajında yollar açmıştı. Heseret onu avutmak için kardeşinin elini sıkı sıkı tuttu.</p>

  <p class="block7">Tapınağa vardıklarında saltanat arabasından inerken iki Firavun tarafından karşılandılar. Nefer tapınağın içine soktuğu Merykara'ya, "Ağlama, kedicik," dedi.</p>

  <p class="block7">"Kimse canını yakmayacak. Yatma zamanın gelince çocuk dairende olacaksın."</p>

  <p class="block7">Nefer kız kardeşlerinin evliliğini protesto etmek için bunların küçüğünü tapınağa getirme görevini atlatmak istemiş, ama Taita onu mantığa davet etmişti. "Buna engel olmak elimizde değil, oysa ne kadar çalıştığımızı biliyorsun. Naja kararını vermiş bir kere. Kısa hayatının bu en korkulu olayı sırasında onu avutmak için küçük kardeşinin yanında olmaman gereksiz bir zulüm olur." Bunun üzerine Nefer istemeye istemeye boyun eğmişti.</p>

  <p class="block7">Hemen arkalarında Apepi, Heseret'e eşlik ediyordu. Genç kız, kar gibi beyaz entarisi ve pırıl pırıl ziynetleriyle bir cennet hurisi kadar güzeldi. Tanrıların ona uygun gördükleri kaderle aylar öncesinden uzlaşmış, ilk zamanlardaki korkusu ve dehşeti yavaş yavaş meraka ve sinsice bir beklentiye yerini bırakmıştı. Lord Naja olağanüstü yakışıklı bir erkekti, Heseret'in dadıları, hizmetçileri ve oyun arkadaşları da onu uzun uzun konuşmuşlar, göze görünen ayrıntılarına dikkati çekmişler, gizli özellikleri hakkında ise kıkırtılar arasında ağızlarının suyu akarak tahminler yürütmüşlerdi.</p>

  <p class="block7">Belki de bu konuşmaların bir sonucu olarak Heseret son zamanlarda garip düşler görmeye başlamıştı. Bunların birinde nehrin kıyısındaki yemyeşil bir bahçede çıplak olarak koşuyor ve Naip tarafından kovalanıyordu. Omzunun üzerinden ona bakınca da adamın sadece beline kadar bir insan olduğunu görüyordu. Oradan aşağısı tıpkı Nefer'in sevgili aygırı Tepegöz gibi bir attı. Aygır kısraklarla beraberken Heseret onun sık sık Naip'in şimdiki ilginç durumunda olduğunu görmüş, bu manzara ise onu garip şekilde heyecanlandırmıştı. Bununla birlikte, Naip tam ona yetiştiği ve onu yakalamak için ziynetler içindeki elini uzattığında düş aniden sona eriyor, genç kız da kendini yatağının üstünde dimdik otururken buluyordu. Ne yaptığının bilincinde olmayarak elini uzatıp kendine dokundu. Parmakları bacaklarının arasından ıslak ve kaygan olarak çıktı. Bu Heseret'i öylesine sarsmıştı ki tekrar gözüne uyku girmemiş, o kadar istediği halde düşü bıraktığı yerinden görmeye devam edememişti. Bu büyüleyici deneyimin sonucunu görmeyi çok istiyordu. Ertesi sabah ' çok huzursuz ve sinirliydi, öfkesini de etrafındakilerden çıkardı. O günden itibaren Meren'e duyduğu küçük kız ilgisi sönmeye yüz tuttu. Bugünlerde onu zaten çok seyrek görüyordu; dedesinin Lord Naja tarafından öldürülmesinden beri delikanlı servetini kaybetmiş, ailesi de gözden düşmüştü. Heseret onun meteliksiz bir çocuk, ayrıcalıkları ve parlak beklentileri olmayan sıradan bir asker olduğunu anlamaya başlamıştı. Buna karşın Lord Naja'nın toplumsal alandaki mevkii kendisininkiyle aynı düzeydeydi, serveti ise kat kat fazlaydı.</p>

  <p class="block7">Apepi şimdi onu tavanı direklerin üstüne oturtulmuş galeriden tapınağın mihrabına doğru götürürken uslu ve saf görünmeye dikkat ediyordu. Lord Naja orada gelinin kafilesini bekliyordu ve genç adam birbirinden zengin kostümler ve görkemli üniformalar içindeki saray erkânı ve subaylarla çevrili olmasına rağmen, Heseret'in gözleri yalnız onu görüyordu.</p>

  <p class="block7">Genç adam başında tanrı Osiris'i taklit eder gibi devekuşu tüylerinden bir başlık taşıyor ve iki yanında duran Asmor ile Lord Trok'un bile tepesinden bakıyordu.</p>

  <p class="block7">Heseret nişanlısının yanına yaklaşırken parfümünün farkına vardı, indüs Nehri'nin ötesindeki ülkelerin çiçeklerinden yapılmış bir harmandı, ayrıca ender olarak deniz kıyısında bulunan ve okyanusun derinlerinin tanrılarının bir armağanı olan amberi de içeriyordu. Bu koku kızı heyecanlandırdı ve Naja'nın ona uzattığı eli çekinmeden alarak erkeğin büyüleyici sarı gözlerinin içine baktı.</p>

  <p class="block7">Naja öbür elini Merykara'ya uzatınca küçük kız gürültülü hıçkırıklara boğuldu ve onu avutana dek Nefer’in canı çıktı. Merykara bu sahneyi izleyen uzun tören boyunca da aralıklı olarak için için ağladı.</p>

  <p class="block7">Lord Naja törenin sonunu işaretlemek için Nil suyuyla dolu kavanozları kırınca kalabalıktan şaşkınlık sesleri yükseldi; kıyısında tapınağın yer aldığı büyük nehrin suları göz kamaştırıcı bir mavi renge dönüşmüştü. Naja nehrin ilk dirseğinde bir dizi mavnanın bir kıyıdan ötekine kadar demir atmasını buyurmuş, tapınaktan verilen bir sinyal üzerine de mavnadakiler kavanozlar dolusu mavi boyayı nehrin sularına boşaltmışlardı. Mavi, Tamose Hanedanı'nın rengi olduğundan uyandırılan etki soluk kesiciydi. Naja hanedanla arasındaki bağı böylece dünyaya ilan ediyordu.</p>

  <p class="block7">Tapınağın batıdaki kanadının damından bu sahneyi seyreden Taita, nehrin renk değiştirdiğini görmüş ve kötü bir önseziyle titremişti. Ona bir an Mısır'ın parlak göğünde güneş kararıyor, mavi sular ise kan rengini alıyor gibi gelmişti. Ama yukarı bakınca gökte bulut olmadığını ya da güneşin ışınlarını yolunu kesecek bir kuş sürüsünün geçmediğini görmüştü. Aşağıya baktığında ise nehrin suları yine gök mavisiydi.</p>

  <p class="block7">"Naja şimdi Firavun kanından sayılır, Nefer ise bu korumadan bile yoksun edilmiş durumda. Tek koruması benim, ben ise bir tek kişiyim ve ihtiyarım. Gücüm kobrayı yavru şahinden uzaklaştırmaya yetecek mi? Bana kuvvet ver, kutsal Horus. Bunca yıldan beri benim zırhım ve mızrağım sendin. Beni şimdi terk etme, güçlü tanrı."</p>

  <p class="softbreak"> </p>
</body>
</html>
