<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Kapının çeneleri Trok'un ordusunun</span> üzerine kapandığı, arabaları da kaya yüklü yük arabalarının altında paramparça olduğu, oklarla harbeler de bir çekirge sürüsü gibi hayatta kalanların üstüne boşandığı sırada Taita savaş alanının yukarısındaki yamaçtan bu olanları seyrediyordu ki karışıklığın içinde garip bir siluet dikkatini çekti.</p>

  <p class="block7">Medialı İştar kayaların arasından çıkmıştı. Tavşan gibi bir kayboluyor, bir yamacın daha yukarısında ortaya çıkıyor, kâh saklanıyor, kâh bir kayanın arkasından ötekinin arkasına zıplıyordu. Şans eseri olarak ya da belki sihir, büyü sayesinde Nefer’in askerlerinin oklarından ve kargılarından kurtulmuş, sonunda da doruğu aşarak tepenin öbür yanında gözden kaybolmuştu.</p>

  <p class="block7">Taita gitmesine göz yumdu, İştar'la ilgilenmek için daha sonra bol zamanı olacaktı.</p>

  <p class="block7">Savaşın gelişmesini seyretti, kayanın dibinde Trok'la göğüs göğüse yaptığı karşılaşmada Nefer'in etrafında zırh görevini yapması için bütün gücünü seferber etti.</p>

  <p class="block7">Bu uzaklıktan bile ölümcül olabilecek olan Trok'un darbelerinden birçoğunu saptırmayı başardı, Trok, Nefer’in bacağına kılıcını saplama ya hazırlanırken de Taita bütün etkisini kullanıp ucunu yana itmiş olmasa kılıcın büyük femur arterini bulması işten bile olmazdı.</p>

  <p class="block7">Uzun zaman önce Taita'nın onu tanrıçanın kobrasıyla karşılaşmasında zarar görmekten korumasından beri, Mintaka, Büyücü'nün kolayca etki alanına girer olmuştu. Genç kızda zihnini ona açan zekâ ve hayal gücü vardı. Bir sersemi etkilemek olanaksızdı. Taita onu, kendini vadinin başında Trok'a göstermesi ve adamı kapanın içine çekmesi için Gallala'dan getirtmişti. Sonra, genç kız boğuşan çiftin yukarısındaki kayanın üstünde korkudan donmuş halde dururken Taita onu bir kez daha iradesine boyun eğdirmiş ve uzanıp ayaklarının dibine düşmüş harbeyi almayı aklına sokmuştu. Genç kız nişan alıp harbeyi savururken de sağ koluna destek olmuştu. Sonra, Trok yavaş yavaş sonsuzluk alemine kayarken Nefer'le ilgilenmek ve bacağında zonklayan atar damara o kadar yakın olan yarasını sarmak için yokuş aşağı koşmuştu.</p>

  <p class="block7">Kızıl Yol'un savaşçı kardeşleri genç Firavun'u mızraklardan oluşturdukları sedyeye yatırırlarken şimdilik görevini tamamlamış olan Taita kalabalığın arasına karışmıştı. Giderken onu kimse fark etmemişti.</p>

  <p class="block7">Dar vadiden kaçarken İştar'ın bıraktığı izleri buldu ve tepelerin doruğunda güneşin kavurup fayans gibi sertleştirdiği toprağın üstünde görülmez olana kadar onları izledi.</p>

  <p class="block7">Taita durup yere çömeldi. Kesesinden bir tutam kurutulmuş kök çıkardı ve ağzına attı. Onları çiğnerken zihnini etkilere açtı ve Medialı'nın geçerken havada bıraktığı izi yakalamaya çalıştı. Kök duyularını keskinleştirince Taita görüş alanının köşesinde o izi gördü. Doğrudan ona baktığı zaman silinen kirli gri renkte, uçucu bir gölgeydi bu.</p>

  <p class="block7">Her insanın havada bıraktığı kendine özgü bir iz vardır. Soylu ve kutsal varlığı nedeniyle Nefer Seti, Taita tarafından kolayca seçilebilen pembemsi bir iz bırakıyordu. Taita bu pembemsi havayı izleyerek aslan tarafından hırpalandığı ve Mintaka'yla birlikte Dabba'nın ötesindeki çölde kayboldukları zaman Nefer'i bulabilmişti.</p>

  <p class="block7">Medialı İştar'ın havadaki izi karanlık ve lekeliydi. Taita doğrulup onu izlemeye koyuldu. Uzun bacaklarıyla geniş adımlar atıyor ve asasını taşların üstüne vura vura ilerliyordu. Zaman zaman daha yumuşak bir toprak parçasında dikkatini çeken bir ayak izinden veya kısa zaman önce yerinden yuvarlanmış bir taştan doğru yolda olduğunu anlıyordu.</p>

  <p class="block7">İştar bir daire çizip önce güneye doğru gitmiş, sonra tekrar Galiala yönüne dönmüştü. Taita telaşlanarak adımlarını sıklaştırdı.</p>

  <p class="block7">İştar yine bir hainlik yapmak için Nefer'e yaklaşmaya çalışıyorsa, Taita'nın onu durdurması lazımdı. Bununla birlikte, bu takip İhtiyar adamı Trok'un kıyıya doğru yürüyüşü sırasında terk ettiği arabalardan birine götürdü, İştar bu enkazdan bir şey almıştı, Taita da gözlerini kapayarak bunun ne olduğunu keşfetmeye çalıştı.</p>

  <p class="block7">"Bir su torbası," diye mırıldanan Taita, Medialı'nın devrilmiş arabanın altından deri torbayı çekip çıkarmak için nerede toprağı kazdığını gördü. Başka bir kuru ve boş torba hâlâ orada asılıydı, İştar ancak bir tane dolu torba taşıyabileceğini herhalde bildiği için onu orada bırakmıştı. Taita boş torbayı alarak omzuna astı. Koşumlarına bağlı kalmış atların kokmaya başladıkları arabayı öylece bıraktı ve İştar'ı izlemeyi sürdürdü.</p>

  <p class="block7">Su torbasını yanında taşıyan İştar Galiala yönüne dönmüştü. Kentin yu karsındaki tepenin doruğunu aştıktan sonra en yakın sulama kanalının başına sürünmüştü. Su içmek, sonra da torbayı doldurmak için yaş kilin üstünde dizlerinin izi açıkça görülüyordu. Taita da su içti. Bundan sonra kendi su torbasını doldurdu. Arkasından ayağa kalktı ve İştar'ın, Safaga'ya ve denize doğru doğu yönünde ilerlerken bıraktığı izleri takip etmeye koyuldu.</p>

  <p class="block7">Gece bastırdığında Taita ilerlemeyi sürdürüyordu. Medialı'nın havadaki izi tamamen siliniyor, ama Taita yolun üstünden ayrılmıyordu. Havadaki iz başka zamanlar kuvvetleniyor, Taita da hafiften küflü, sevimsiz kokusunu alabiliyordu, izin kuvvetli olduğu bu gibi zamanlarda Medialı'nın ruhunu okuyabiliyor, kinci ve intikamcı yönünü keşfedebiliyordu. Kaderinin kendisine böyle yüz çevirmesinin Medialı'yı korkuttuğunu ve moralini çökerttiğini fark ediyordu, ama güçleri hâlâ çok büyüktü ve yabana atılmaması gerekirdi. Yalnız Nefer'le Mintaka için değil, aynı zamanda Taita'nın kendisi için de büyük ve gerçek bir tehlike oluşturuyordu. Kaçmasına ve dağılmış güçlerini yeniden birleştirmesine izin verildiği takdirde, Tamose ve Apepi Hanedanı'nın geleceği için bir tehdit oluşturabilirdi. Yüksek kademeli, üstelik de kötü ruhlu uzmanlardan biri oluşu, oluşturduğu tehlikeyi daha da artırıyordu. Seçtiği kurbanlarını uzaktan seyredebilir ve Nefer'le Mintaka'yı felakete uğratmak için türlü kötülükler yaratabilirdi, iki gencin aşklarını tatsızlaştırıp onları birbirlerinden soğutabilir, acılar, düşükler ve veba, sancılar, nedensiz ve amaçsız hastalıklar, ruhsal saplantılar, delilik, sonunda da ölüm getirebilirdi.</p>

  <p class="block7">Taita bile kötü ruhundan korunmuş sayılmazdı. Kaçmasına göz yumulduğu takdirde İştar, Taita'nın gücünü yavaş yavaş kemirebilir ve çalışmalarını engelleyebilirdi. Tabii Taita henüz fırsatı varken harekete geçip onu yok etmediği takdirde.</p>

  <p class="block7">Dışbükey ay çıplak tepelerin yukarısına yükseldi ve Taita'nın yolunu aydınlattı.</p>

  <p class="block7">İhtiyar adam, bir atlı kadar hızlı yol alabildiği o geniş adımlarıyla ilerliyordu. ilersindeki İştar'ın izlendiğinden habersiz olduğunun ve çok daha ağır yürüdüğünün farkındaydı.</p>

  <p class="block7">Taita her geçen saat onun kokusunun kuvvetlendiğini ve yaklaştığını hissediyordu.</p>

  <p class="block7">Güneş doğmadan ona yetişirim, diye düşündü ve aynı anda iki büklüm olarak taşlık yola hızla kustu. Ani ve çok şiddetli bir mide bulantısı onu pençesine almıştı. Taita neredeyse yere yığılıyordu, ama tekrar denge bularak safranın acı lezzetini ağzından sildi.</p>

  <p class="block7">"Bağışlanamaz bir dikkatsizlik!" diye kendi kendine kızdı. "Ava bu kadar yaklaşınca daha dikkatli olmam gerekirdi. Medialı beni keşfetti."</p>

  <p class="block7">Torbasından biraz su içti, sonra daha ihtiyatlı ilerledi. Asasını ileri uzattı ve yavaş yavaş iki yana salladı. Sopa birden elinde ağırlaştı. O yönü izledi ve ilersindeki patikanın kenarında soluk çakıllarla çizilmiş dairenin ay ışığında parıldadığını gördü.</p>

  <p class="block7">"Medialı'dan bir armağan," dedi yüksek sesle.</p>

  <p class="block7">Mide bulantısı onu yine pençesine aldıysa da bunu yendi ve asasını yere vurarak güç veren sözlerden birini seslendirdi.</p>

  <p class="block7">"Ncube!" Mide bulantısı zayıfladı ve daireye daha fazla yaklaşabildi.</p>

  <p class="block7">Büyüsünü bozmam yeterli değil, bunu tersine çevirmeliyim, diye düşündü.</p>

  <p class="block7">Asasının ucuyla çakıllardan birini dairenin dışına itti, böylece gücünü kırdı. Şimdi zarar görmeden dairenin yanına çömelebiliyordu. Çakılların herhangi birine dokunmadan eğilip onları kokladı. Üzerlerinde Medialı'nın kokusu vardı. Taita kendinden hoşnut halde gülümsedi.</p>

  <p class="block7">"Onlara çıplak elleriyle dokunmuş," diye fısıldadı, İştar üstlerinde terinden izler bırakmıştı. Taita bu hafif salgıdan yararlanabilirdi. Aynı hatayı tekrar etmemeye dikkat ederek çakılları asasının ucuyla itti ve onlara başka bir şekil verdi: İştar'ın gittiği yönü gösteren bir okun ucu. Deri torbadaki sudan ağzına doldurdu ve ay ışığında parlayan çakılların üstüne tükürdü. Sonra asasını, çakıllardan oluşmuş ok ucunun gösterdiği yöne uzattı.</p>

  <p class="block7">"Kydaş!" diye bağırdı ve denizin yüzeyinin derinlerine dalmış gibi kulak zarlarında basıncın kuvvetlendiğini hissetti. Ama dayanılmaz olmasına az kala basınç yavaş yavaş hafiflemeye başladı, Taita da içinde bir huzur ve hoşnutluk hissi duydu, istediği olmuştu. Büyüyü tersine çevirip Medialı'ya yöneltmişti.</p>

  <p class="softbreak"> </p>
</body>
</html>
