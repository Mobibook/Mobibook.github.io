<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Taita, Nefer'i Dabba'dan Teb'e</span> Kızıl Şepenn'ın yol açtığı derin uykunun koynunda getirdi. Onları taşıyan gemi sarayın altındaki taş rıhtıma yanaşır yanaşmaz Taita çocuğu, halkın gözüne gözükmemesi için perdeli bir sedyeyle kıyıya taşıttı.</p>

  <p class="block7">Firavun'un kritik durumunun kentte duyulması akıllıca olmazdı. Daha önce bir hükümdarın ölümünün kentte ve tüm ülkede kargaşa yarattığı darı piyasasında yıkıcı spekülasyonlara, ayaklanmalara, yağmalara ve toplumun bütün âdetlerinin ve geleneklerinin çöküşüne neden olduğu zamanlar olmuştu.</p>

  <p class="block7">Nefer saraydaki dairesine yerleştirildikten sonra Taita güvenlik içinde onun üzerinde çalışabildi, ilk endişesi çocuğun bacaklarının önündeki ve alt karnındaki korkunç yırtık ve yaraları tekrar incelemek ve bunlarda bazı ürkütücü değişikliklerin olup olmadığını saptamak oldu.</p>

  <p class="block7">En büyük korkusu bağırsakların delinmiş ve içindekilerin karın boşluğuna sızmış olmasıydı. Öyle bir şey olmuşsa tüm hünerleri bir işe yaramazdı. Sargıları açtı, çocuğun vücudunun deliklerini yokladı, buradaki sızıntılarda dışkı kokusu olup olmadığını araştırdı ve böyle bir şey olmadığını görünce rahatladı. En derin yaralara sirke ve Doğu'nun baharatlarından oluşan bir karışımı püskürttü. Sonra yaraları dikti ve onları tüm hünerini sergileyerek sardı, ayrıca üstlerine Lostris'in altın tılsımıyla dokunarak keten sargının her sarılışında torununu tanrıçaya emanet etti.</p>

  <p class="block7">Taita bundan sonraki günlerde çocuğa verdiği uyuşturucunun dozunu azalttı, sonuç olarak da Nefer kendine gelerek ona gülümsedi. "Taita, benim yanımda olduğunu biliyordum," dedi ve hâlâ ilacın sarhoşluğunun pençesinde olduğundan,</p>

  <p class="block7">"Mintaka nerede?" diye sordu.</p>

  <p class="block7">Taita kızın yokluğunun nedenini anlatınca Nefer’in uğradığı hayal kırıklığı çok büyük oldu; bunu gizleyemeyecek kadar güçsüzdü. Taita ayrılığın geçici olduğunu ve pek yakında kuzeye Avaris yolculuğunu yapacak kadar iyileşeceğini söyleyerek onu avutmaya çalıştı. "Naja'nın yolculuğu yapmana razı olması için geçerli bir bahane buluruz," dedi.</p>

  <p class="block7">Nefer'in iyileşmesi bir süre umut verici bir şekilde gelişti. Ertesi gün oturduğu yerde darı ekmeği yiyor ve bezelye çorbası içiyordu. Daha sonraki gün Taita'nın onun için yonttuğu koltuk değnekleriyle birkaç adım attı ve yemeğinde et istedi. Kanını ısıtmaması için Taita kırmızı eti yasakladı, fakat tavuk ve balık eti yemesine izin verdi.</p>

  <p class="block7">Daha sonraki gün Merykara ağabeyini görmeye geldi ve günün büyük bölümünü onun yanında geçirdi. Kızın şen kahkahaları ve çocuksu gevezelikleri Nefer'i neşelendirmişti. Heseret'i sordu ve niçin onun da gelmediğini bilmek istedi. Merykara kaçamak cevaplar vererek onu bir bao oyunu daha oynamaya davet etti. Nefer kız kardeşinin kazanması için bu kez kasten merkez kalesini açık bıraktı.</p>

  <p class="block7">Ertesi gün Baiasfura'daki facianın haberi Teb'e ulaştı, ilk gelen raporlara göre Apepi'yle Mintaka dahil bütün ailesinin alevlerin arasında öldüğü yönündeydi. Nefer bu kez kederden yatağa düştü. Taita'nın onun için yine bir uyuşturucu hazırlaması gerekti, ama bacağındaki yaralar birkaç saatin içinde kokuşmaya başladı. Bundan sonraki günlerde durumu daha da kötüleşti, öyle ki çok geçmeden ölümün sınırına geldi. Taita onun yanında oturuyor ve yattığı yerde çırpınmasını ve sayıklamasını seyrediyor, bu arada kangrenin kırmızı çizgileri ateş nehirleri gibi çocuğun bacaklarından yukarıya karnına doğru yayılıyordu.</p>

  <p class="block7">Derken Aşağı Krallıktan gelen bir haberden Mintaka'nın, ailesinin kalan kısmını yutan faciadan kurtulduğu öğrenildi. Taita bu harikulade haberi kulağına fısıldayınca, Nefer anlamış görünerek tepki verdi. Ertesi gün yine çok halsizdi, ama aklı başındaydı ve Mintaka'yla beraber olup onu avutmak için uzun yolculuğu yapacak kadar kuvvetlendiğine Taita'yı inandırmaya çalıştı. Taita onu yavaşça vazgeçirdi, ama Nefer kuvvetlenir kuvvetlenmez Lord Naja'nın gitmesine izin vermesi için tüm nüfuzunu kullanacağına söz verdi. Önünde bu hedef olunca Nefer yine toparlanmaya başladı. Taita onun sırf iradesinin kuvvetiyle ateşi ve kanındaki pis salgıları yenik düşürmesine tanık oldu.</p>

  <p class="block7">Lord Naja kuzeyden dönünce Heseret de aslan tarafından paralanmasından beri ilk kez ağabeyini görmeye geldi. Ona armağan olarak şekerlemeler, petek balı ve renkli akikten nefis bir bao tablasıyla yontulmuş fildişiyle siyah mercandan taşlarını getirdi. Kendisi de çok tatlı ve sevecendi, Nefer'in ıstıraplarıyla yakından ilgileniyor, onu o güne kadar ihmal ettiği için af diliyordu.</p>

  <p class="block7">"Sevgili kocam, Yukarı Mısır'ın Naip'i saygıdeğer Lord Naja onca haftadır burada değildi," diye açıkladı. "Onu o kadar özlemiştim ki keyifsizliğimin senin hastalığını kötü etkilemesinden korktum, sevgili Nefer." Heseret hastanın yanında bir saat kaldı, ona şarkılar söyledi, çoğu skandal niteliğinde olan bazı saray dedikodularını aktardı.</p>

  <p class="block7">Sonunda gitmek için izin istedi: "Kocam, Yukarı Mısır'ın Naip'i uzun süre yanında olmamamdan hoşlanmıyor. Birbirimize o kadar âşığız ki Nefer. Naja harikulade bir erkek, o kadar nazik ve seninle Mısır'a o kadar bağlı ki. Ona sen de benim gibi güven duymayı öğrenmelisin." Heseret ayağa kalktı, arkasından da sonradan aklına gelmiş gibi, "Firavun Trok Uruk'la sevgili kocam Mısır Naibi'nin bazı devlet meseleleri yüzünden Mintaka adlı o küçük Hiksoslu barbarla olan nişanını iptal etmekte anlaştıklarını duyunca rahatlayacaksındır," dedi. "Böylesi zevksiz bir evliliğe mecbur edildiğini duyunca senin adına ne kadar üzülmüştüm. Kocam olan Yukarı Mısır'ın Naip'i de aynen benim gibi bu evliliğe ilk gününden karşıydı."</p>

  <p class="block7">Kız kardeşi gittikten sonra Nefer bitkin halde yastığının üstüne çöktü ve gözlerini kapadı. Taita biraz sonra yanına gelince onun hastalığının tekrarladığını görerek şaşırdı. Sargıları kaldırınca da çocuğun yaralarındaki enfeksiyonun yine azdığını, en derin yaradan sızan pis kokulu cerahatin ise kalın ve sarı renkte olduğunu fark etti.</p>

  <p class="block7">Gece boyunca hastanın yanından ayrılmadı ve genç Firavun'u çevreleyen kötülüğün gölgelerini uzaklaştırmak için bütün gücünü ve hünerlerini kullandı.</p>

  <p class="block7">Ne çare ki şafak sökerken Nefer komaya girdi. Çocuğun durumu Taita'yı adamakıllı telaşlandırmıştı. Her şey keder ve üzüntüyle açıklanamazdı. Birdenbire kapının dışındaki bir hareket ve gürültü onu hem şaşırttı, hem de kızdırdı. Sessiz olunmasını haykıracakken muhafızlara kenara çekilmelerini emreden Lord Naja'nın otoriter sesini duydu. Naip odaya girdi ve Taita'ya selam vermeden Nefer’in hareketsiz vücudunun üzerine eğildi, soluk ve gergin yüzünü inceledi. Uzunca bir süre sonra doğruldu ve Taita'ya arkasından taraşa gelmesini işaret etti.</p>

  <p class="block7">Taita arkasından dışarı çıkınca Naip'i bakışını nehrin ötesine dikmiş buldu. Nil'in karşı kıyısında bir araba bölüğü manevra yapıyor, bir yandan hız yaparken oluşum değiştiriyordu. Garip olan şu ki Hathor Antlaşmasından beri pek çok savaş hazırlığı olmuştu. Taita, "Benimle konuşmak mı istediniz, lordum?" diye sordu.</p>

  <p class="block7">Naja ona döndü. Yüzünde sert bir ifade vardı. "Beni hayal kırıklığına uğrattın, İhtiyar," dedi. Taita başını eğdi, ama yanıt vermedi, "ileriye doğru yolumun, tanrılar tarafından öngörülen kaderimin şimdiye kadar her türlü engelden arınmış olacağını sanıyordum." Taita'ya yine sert sert baktı. "Ama görünen o ki bunu sağlayacak yerde, engellemek için elinden geleni yaptın."</p>

  <p class="block7">"Hepsi numaraydı. Hastamı tedavi ediyormuş rolünü oynadım, oysa gerçekte sizin çıkarlarınızı gözetiyordum. Kendiniz de gördüğünüz gibi Firavun dipsiz uçurumun kıyısında." Taita, Nefer'in yattığı hasta odasını işaret etti. "Giderek söndüğünü siz de görüyorsunuz. Hedefimize ulaşmamıza sadece birkaç adım kaldı lordum. Birkaç güne kalmadan önünüzdeki yol açılacaktır." Ama Naja ikna olmamıştı. "Sabrımın sınırına varmış sayılırım," diye Taita'yı uyardıktan sonra içeri girdi. Yatağın üstündeki hareketsiz vücuda bakmaya bile gerek görmeden hızlı adımlarla odadan çıktı.</p>

  <p class="block7">O günün içinde Nefer'in durumu derin bir komayla huzursuz bir ter dökme ve delice sayıklamalar arasında gidip geldi. Bacağının çocuğa dayanılmaz bir ıstırap verdiği anlaşılınca, Taita keten sargıları söktü ve bütün bacağının korkunç şekilde şişmiş olduğunu gördü. Yarayı kapatan dikişler gerilmiş ve morarmış etin içme batmıştı. Taita, hayatı böylesine ince bir pamuk ipliğine bağlıyken çocuğu yerinden oynatmaya cesaret edemeyeceğini biliyordu. Son haftalarda o kadar dikkatle tasarladığı planlar sert bir biçimde hareket ettirilmediği takdirde uygulanamazdı. Bu durumda yaraya müdahale etmek ölümcül bir kan zehirlenmesini göze almak demekti. Ne çare ki başka bir çıkış yolu yoktu, İhtiyar adam aletlerini bıraktı ve bütün bacağı bir sirke solüsyonunun içinde yıkadı. Sonra, uyuşturucunun yüklü bir dozunu daha Nefer’in ağzına akıttı, ilacın etkisini göstermesini beklerken Horus'a ve Tanrıça Lostris'e dua ederek korumalarını istedi. Sonra neşteri eline alarak yaranın dudaklarını bir f arada tutan dikişlerden birini kesti.</p>

  <p class="block7">Etin patlarcasına açılması ve mide bulandırıcı sarı cerahatin sel gibi fışkırması onu bile şaşırttı. Bir altın kaşıktan yararlanarak yaranın içini kazıdı. Metalin yaranın derinlerinde sert bir cisme çarptığını hissedince de fildişinden bir forsepsle yaranın içini karıştırdı ve cismi forsepsin iki ucuyla yakaladı. Sonunda onu yaradan çıkarabildi. Cisme kapı aralığının aydınlığında bakınca aslanın pençesinden kopan, küçük parmak uzunluğunda bir kıymık olduğunu gördü. Hayvan Nefer'i paralarken kopmuş olmalıydı.</p>

  <p class="block7">Cerahatin akması için yaraya altından bir tüp yerleştirdikten sonra bacağı tekrar sardı. Akşam saatleri yaklaşırken Nefer mucize denebilecek şekilde iyileşme yolundaydı. Ertesi sabah hâlâ halsizdi, ama kanındaki ateş düşmüştü. Taita kuvvetlenmesi için ona bir şurup içirdi ve Lostris'in Tılsımı'nı bacağının üstüne koydu.</p>

  <p class="block7">Öğleyin çocuğun yanında oturup bir karara varmaya çalışırken kepenklerin tırmalandığını duydu. Bunları aralayınca Merykara odanın içine süzüldü. Kızcağız çok üzgündü, ağlamış olduğu belli oluyordu. Taita'nın üze rine atılarak İhtiyarın bacaklarına sarıldı.</p>

  <p class="block7">"Onlar buraya gelmemi yasakladılar," diye fısıldadı. Onların kimler olduğunu açıklamasına gerek yoktu. Devam etti. "Ama ben terastaki muhafızları tanıyorum, onlar da benim geçmeme izin verdiler."</p>

  <p class="block7">"Yavaş, yavrum." Taita kızın saçlarını okşadı. "Kendini bu kadar hırpalamana lüzum yok."</p>

  <p class="block7">"Taita, onlar Nefer'i öldürecekler."</p>

  <p class="block7">"Onlar dediğin kimler?"</p>

  <p class="block7">"O ikisi." Merykara tekrar hıçkırmaya başladığından yaptığı açıklama kolay anlaşılır gibi değildi. "Benim uyuduğumu, ne konuştuklarını anlamayacağımı düşündüler. Adını ağızlarına almadılar, ama ben Nefer'den bahsettiklerini biliyorum."</p>

  <p class="block7">"Ne söylüyorlardı?"</p>

  <p class="block7">"Seni çağırtacaklar. Sen Nefer'i yalnız bırakınca işin uzun sürmeyeceğini söylediler." Küçük kız yutkundu. "Ne kadar korkunç, Taita! Kendi kız kardeşimizle o adam... o canavar."</p>

  <p class="block7">"Ne zaman?" Taita aklını başına getirmek için küçük kızı sarstı.</p>

  <p class="block7">"Yakında. Çok yakında." Merykara'nın sesi düzelmişti.</p>

  <p class="block7">"Nasıl yapacaklarını da söylediler mi prenses?"</p>

  <p class="block7">"Babil'den gelen o cerrah Noom. Naja, onun ince bir iğneyi Nefer'in burun deliğinden beynine sokacağını söyledi. Kanama ya da başkaca bir belirti olmayacakmış." Taita, Noom'u iyi tanıyordu; Teb'deki kütüphanede kırık bacak kemiklerinin doğru tedavisi konusunda uzun uzun tartışmışlardı. Noom, Taita'nın etkili konuşması ve bilgisi karşısında suratına tokat yemiş gibi olmuştu. Taita'nın ününü ve yeteneklerini çok kıskanıyordu. Rakip ve korkulacak bir düşmandı.</p>

  <p class="block7">"Cesaret edip bizi uyarmaya geldiğin için tanrılar seni ödüllendirecekler, Merykara.</p>

  <p class="block7">Ama buraya geldiğin anlaşılmadan gitmen gerekiyor. Eğer senden şüphelenirlerse Nefer'e yapmak istediklerini sana da yaparlar."</p>

  <p class="block7">Küçük kız gittikten sonra Taita bir süre oturup düşüncelerini toparlamaya çalıştı ve planını tekrar gözden geçirdi. Bu işi yalnız başına yapamazdı, başkalarından yardım almak zorundaydı, bunun için de en iyi ve güvenilir olanları seçmişti. O kişiler harekete geçmeye hazırdılar, sadece Taita'nın işaretini bekliyorlardı. Plan artık daha fazla ertelenemezdi.</p>

  <p class="softbreak"> </p>
</body>
</html>
