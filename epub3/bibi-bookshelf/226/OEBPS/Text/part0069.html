<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Gallala'dan ayrılmalarının on beşinci</span> günü şafağında İsmailiye'nin doğusundaki tepelerde yukarıdan kenti gözleyebilecekleri bir noktada gizlenmişlerdi. Anayol gözetleme noktalarının altından geçtiğinden iki Firavun'un ordusunun buradan geçmesi lazımdı, İsmailiye Mısır'ın sınır kalesi ve seferin doğal başlangıç noktasıydı.</p>

  <p class="block7">Nefer, "Haber almamızın yeterince iyi olduğu anlaşılıyor," diye Taita'ya seslendi.</p>

  <p class="block7">Delikanlı tepenin ön yamacındaki yüksek sedir ağaçlarından birine tırmanmıştı.</p>

  <p class="block7">Oradan fersahlarca araziyi kesintisiz olarak görebiliyordu. "Kent faaliyet içinde," diye devam etti. "Kalenin duvarlarının dışında at sürüleri ve bir çadır kenti var." Nefer elini gözlerine siper etti. "Delta yönünden toz bulutları yaklaşıyor. Sanki Mısır'ın bütün yük ve savaş arabaları yürüyüş halinde."</p>

  <p class="block7">Nefer o sabahın devamı süresince gördüklerini Büyücü'ye nakletmeyi sürdürdü.</p>

  <p class="block7">Ama sonra sıcak artınca kentle yolun çevresindeki faaliyet tavsadı ve herkes öğle saatlerinin uyuşukluğunu yaşamaya başladı. Nefer de o zaman ağaçtan indi ve müfrezesindekiler gibi gölgeli bir yer bulmaya ve sıcak saatleri atlatmaya gitti.</p>

  <p class="block7">Akşama doğru hava serinleyince toparlanıp atlara yem ve su vermeye giriştiler.</p>

  <p class="block7">Nefer bundan sonra yine gözetleme yerine tırmandı.</p>

  <p class="block7">Tam zamanında geldikleri belli oldu. Doğuya giden yol güçlü bir ordunun yaşam gücünü taşıyan bir atardamara dönüşmüştü. Elli araba gücünde müfrezeler İsmailiye'nin kapılarından çıkıyor, her biri askerlerin eşyasıyla atların samanını taşıyan yük arabaları tarafından izleniyordu. Bu kafile yoldan gizlenme yerlerine doğru akmaya başladı. Sancak Nefer'in yüksek dallarında barındığı sedir ağacının o kadar yakınından geçti ki delikanlı aşağıdaki kafilede tanıdık yüzler görmeye başladı.</p>

  <p class="block7">Ordu sonu olmayan bir nehir gibi akıyor, tunçtan silahların yansımalarıyla ışıldıyor, tozlar ise yoğun bir bulut gibi yükselerek güneşi bile kararmak tehlikesinde bırakıyordu.</p>

  <p class="block7">Öncü kol dört taburdan oluşuyor, sonra araya bir boşluk giriyordu. Bu, herhalde tozların biraz çökmesine olanak vermek ve arkadan gelen hükümdarların kafilesinin fazla rahatsız olmasını önlemek içindi.</p>

  <p class="block7">Arkadan yan yana ilerleyen iki savaş arabası geliyordu. Altın varakla kaplı her iki araç da çok büyük ve ağırdı, öyle ki ancak altı atla çekilebiliyorlardı. Sürücüleri tanıması üzerine nefretin acı tadı Nefer’in ağzına kadar yükseldi.</p>

  <p class="block7">En yakın arabanın dizginleri Trok'un elindeydi. Geniş omuzlarını ve kurdelelerle süslü çalı gibi gür sakalını görüp de onu başkasıyla karıştırmak söz konusu olamazdı.</p>

  <p class="block7">Başında beyaz devekuşu tüylerinden bir tepeyle süslü arı kovanı biçiminde altından bir miğfer taşıyordu. Omzunda her bir kanadı başparmağı kadar kalın çifte kalkanı asılıydı. Bu kalkan o kadar ağırdı ki, tıpkı sağ elinin dibindeki büyük savaş yayı gibi ordusunda yalnız onun bunu kullanabildiği söyleniyordu.</p>

  <p class="block7">Öbür büyük arabanın sürücüsü Firavun Naja Kiafan'dı. Adaşı kobra gibi daha ince ve daha zarif bir yapısı vardı. Toz bulutlarının arasından süzülen kızıl güneş ışığında ışıldayan değerli taşlarla bezeli altından bir göğüslük taşıyordu. Başındaki Mısır'ın mavi savaş tacıydı. Yanında ise firuze ve lapis taşı kakmalı gümüş ve elektrum'dan bir kının içinde Nefer'in babasının ölüsünün üstünden çaldığı efsanevi mavi kılıç dikkati çekiyordu.</p>

  <p class="block7">Ve işin tuhaf yanı, Trok'un cüssesinden yoksun olmasına rağmen, ikisinin içinde Naja daha tehlikeli görüneniydi.</p>

  <p class="block7">Altından arabalar geçtiler ve kendi toz bulutlarının içinde gözden kayboldular.</p>

  <p class="block7">Fakat savaş alayları altından geçip gittikten sonra Nefer sedir ağacının en kalın dalının üstünde uzandığı yerde kaldı.</p>

  <p class="block7">Güneş ufkun altına kaymıştı. Ama sonu gelmeyen kafilenin bundan sonraki bölümünün seçilmesine yetecek kadar ışık vardı.</p>

  <p class="block7">Nefer birden dikkat kesilerek doğruldu.</p>

  <p class="block7">Daha önce geçen yüzlerce savaş ve yük arabasının delik deşik ettiği yol' da öküz takımları tarafından çekilen iki tahtırevan sallana sallana geliyordu. Tahtırevanlar o kadar büyük, ipek perdeleri de altın yıldızlar ve güllerle bezeli olduğu için, Nefer bunlardaki yolcuların saltanat hareminin kadınları olacağını biliyordu. Nefer, Trok'un, kanlarıyla cariyelerini beraberinde sefere çıkaracağını tahmin edemiyordu. Trok'un, zapt edilen düşman kentlerde ele geçen tutsakları zevklerine alet ettiğini, erkek ve kız çocuklarından eşit şekilde yararlandığını duymuştu. Bu durumda Trok'a ait olmadıklarına göre, Naja'nın kadınları olmaları gerekirdi. Nefer, Naja'nın Heseret'ten bıkıp başka kadınlar olup olmadığını merak etti.</p>

  <p class="block7">Derken ikinci tahtırevanın perdesi hızla açıldı ve tozlu yola atlayan bir kız öküzlerin yanında zıplayarak yürümeye başladı. Nefer'in onu son görüşünden beri belirgin derecede değişmesine rağmen, delikanlı bu güzel yaratığın küçük kız kardeşi Merykara olduğunu hemen anladı. Merykara'nın artık çocukluğundaki yan buklesi yoktu, saçları omuz hizasında kesilmişti ve alnında dümdüz gür bir kâkül oluşturuyordu. Nefer komik küçük maymununun artık bir çocuk olmadığını görmesi üzerine kalbinin sızladığını hissetti. Sonra, Naja'nın Merykara'yı zifaf yatağına almasına artık hiçbir engel kalmadığını anladı. Naja'nın çok şehvetli bir erkek olduğunu duymuştu, onun, küçük kız kardeşine tecavüz etmesinin düşüncesi delikanlının ağzında kokmuş balık gibi bir tat bırakmıştı.</p>

  <p class="block7">Merykara'yla konuşmak, mutlu olup olmadığını öğrenmek, yazgısını kolaylaştırmak için yapabileceği bir şey olup olmadığını sormak için dayanılmaz bir arzu duydu. Sonra, onu kurtarıp Gallala'ya götürmek aklına geldi. Bu gibi düşüncelerin tehlikeli olduğunu, arkadaşlarının da onu bir intihardan farksız olan bu tür hayallerden vazgeçirmeye çalışacaklarını biliyordu.</p>

  <p class="block7">Tahtırevanların arkasında sahte firavunların savaş sandıklarını taşıyan yük arabalarını gördü, işte burada öbürlerinin anlayacakları bir neden vardı. Bunlar donuk bir koyu maviye boyanmış süssüz arabalardı. Ama sağlam bir yapıları vardı ve kasaları ağır yüklerini rahatça taşıyacak biçimde takviye edilmişti. Metal çerçeveli tekerlekler yolun yüzeyini derinlemesine kesiyordu. Kasanın arkasındaki kapılar zincirlenmiş ve kilitlenmişti, yanlarında da silahlı adamlar yürüyordu.</p>

  <p class="block7">Hiçbir ordunun onsuz olamayacağı hazinelerin standart nakil biçimiydi bu. Nefer arabalarda çubuk, halka ve boncuk biçiminde dökülmüş altın cevheri bulunduğunu biliyordu. Bunlarla askerlere ücretleri ödenecek, ikinci derecedeki krallarla satrapların bağlılığı satın alınacak, Babil'le Asur'un müttefikleri yok edilecek ve düşman saflarındaki casuslarla muhbirlere rüşvet dağıtılacaktı.</p>

  <p class="block7">Nefer sedir ağacının gövdesinden yere kaydı. Taita orada sakin sakin uyukluyordu, ama Nefer onun koluna dokunamadan gözlerini açtı. Nefer onun kulağına, "Sahte Firavunların savaş sandıkları," diye fısıldadı, "içindekiler bir ordunun ücretini ödemeye veya bir taht satın almaya yeter."</p>

  <p class="block7">Nefer'le Büyücü bundan sonraki gecelerde ay ışığının aydınlattığı gölgelerin arasından kafileyi izlediler. Hazineyi taşıyan yük arabalarına paralel olarak ilerliyorlar, bu arada muhafızların rutinini ve davranışlarını gözlüyorlardı. f Bütün ordunun saldırısına uğramadan yük arabalarını zapt edip o kadar altını kaçırmanın olanaksız olacağını ilk gününden anlamışlardı.</p>

  <p class="block7">Nefer içini çekti. "Bu öküzlerin hızına bakılırsa Naja'nın savaş arabalarına daha bir fersah gitmeden yakalanırız."</p>

  <p class="block7">Taita, "Biraz daha kurnaz olmamız gerek," dedi. "Sandıklara olsa olsa bir yerde konakladıkları gündüz saatlerinde el atabiliriz."</p>

  <p class="block7">"Ya muhafızlar?"</p>

  <p class="block7">Taita, "Ha evet," dedi. "Muhafızlar bizim için küçük bir sorun oluşturacaklar."</p>

  <p class="softbreak"> </p>
</body>
</html>
