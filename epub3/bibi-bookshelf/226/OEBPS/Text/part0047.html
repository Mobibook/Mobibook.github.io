<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Taita yine Cebel Nagara'daki</span> mağarada yakılmış küçük ateşin başında çölün soğuğuna karşı İhtiyar kemiklerini ısıtıyordu. Üstü bir koyun postuyla örtülü olarak arka duvarın dibinde uyuyan Nefer'e baktı.</p>

  <p class="block7">Delikanlının onu faka bastırmak için yaptığı acıklı denemeye kızmamıştı. ileri yaşı insanlığını ekşitmemiş veya itirasın acılarına ilişkin anılarını soldurmamıştı, dolayısıyla Nefer’in Mintaka'nın korkusunu giderme arzusunu paylaşıyordu. Bununla birlikte Mintaka'ya karşı sevgi derecesinde bir bağ duyuyordu.</p>

  <p class="block7">Bu acıma hissinin olası sonuçlarını hiçbir zaman Nefer’in yüzüne vurmayacaktı.</p>

  <p class="block7">Varsın, onun yaşadığını Mintaka'nın yakında öğreneceğini düşünerek içi rahat etsindi.</p>

  <p class="block7">Delikanlının yanına çömeldi ve ona dokunmadan benliğinin en derinlerine sızmaya girişti. Hastası üzerindeki etkisi konusunda uzun deneyimleri olduğundan bunu kolaylıkla başardı. Nefer kıpırdadı, homurdandı ve anlamlı, anlamsız bir şeyler mırıldandı. Taita'nın gücü derin bir uykunun koynundayken bile ona ulaşmış, onu ağ gibi kuşatarak hemen hemen uyanmanın eşiğine getirmişti.</p>

  <p class="block7">Delikanlının vücudu tamamen iyileşmeye doğru epeyi bir yol kat etmişti. Taita daha da derine indi. Ruhu sağlam, yaşadığı sıkıntılar ise ona hiçbir şey kaybettirmemiş. Çabalarımızın bir sonraki aşamasına geçme zamanı yaklaştı.</p>

  <p class="block7">İhtiyar adam tekrar ateşin yanına döndü ve içine birkaç akasya değneği daha kattı.</p>

  <p class="block7">Sonra oturup arkasına yaslandı, ama uyumak için değil. Onun yaşında birine gece bir, iki saatlik uyku yetiyordu çünkü. Amaçladığı, olayların hasıl ettiği cereyanlara zihnini açmaktı. Bunların kimi uzakta, kimi daha yakındaydı. Taita nehirdeki ya da yaşamın içindeki bir kayaymış gibi o cereyanların anafor gibi etrafında dönmesine terk etti kendini.</p>

  <p class="block7">Ertesi ay bir öncekinden daha çabuk geçti, Nefer de bu arada daha kuvvetlendi ve daha huzursuz gözükmeye başladı.</p>

  <p class="block7">Topallaması her gün biraz daha hafifliyordu, sonunda büsbütün kayboldu. Çok geçmeden vadi tabanından tepelerin doruğuna doğru Meren'le yarışıyordu. Bu yarışmalar vahadaki yaşamlarının günlük parçalarından biri oldu. Meren önceleri kolayca kazanıyordu, ama çok geçmeden bu değişti.</p>

  <p class="block7">Hilto'nun gidişinin yirminci gününde şafak sökerken mağaranın ağzından itibaren yarışmaya başladılar ve taşlık vadi tabanında omuz omuza koştular, ama yamaca tırmanışa geçtiklerinde Nefer biraz öne geçti. Yarı yolda kuvvetli bir hamle daha yaptı ve Meren'i arkasında soluk soluğa bıraktı. Tepenin doruğuna varınca arkasına döndü ve zafer sevincini ifade eden bir hareketle ellerini kalçalarına dayayarak Meren'e güldü. Uzun ve gür saçları şafak esintisinde omuzlarının üstünde uçuşuyordu. Güneş arkasında gökte yükselmekteydi; altın renkli ışıklar başının etrafında bir hale oluşturdular.</p>

  <p class="block7">Taita yarışı aşağıdan izlemişti, dönüp mağaraya gireceği sırada çölün sessizliği içindeki ürkütücü bir ses onu durdurdu. Yüzünü göğe çevirince mavi fonun önünde daire çizen koyu renkli bir nokta gördü ve tanrının kutsal varlığını yakınında hissetti.</p>

  <p class="block7">Ses tekrar duyuldu, gerçi çok hafifti, ama insanın yüreğini titretiyordu: kral şahinin unutulmaz çağrısıydı bu.</p>

  <p class="block7">Nefer de tepenin doruğunda sesi duymuş, nereden geldiğini anlayabilmek için başını çevirmişti. Minik şekli seçebildi ve ona doğru ellerini uzattı. Bu hareket bir emirmiş gibi, şahin inişe geçti ve giderek büyümeye başladı. Nefer'e doğru pike yaparken kanatlarının üstünden geçen rüzgârın inlediği duyuluyordu. Kuş bu hızla delikanlıya çarptığı takdirde, etlerini parçalar ve kemiklerini kırardı. Ama şahin yukarıya dönük yüzüne doğru gelirken Nefer irkilmedi bile.</p>

  <p class="block7">Şahin son anda inişini durdurdu ve delikanlının başının yukarısında hareketsiz kaldı. Nefer uzandı, neredeyse kuşun göğsünün ipek gibi parlak, güzel tüylerine dokunacaktı. Taita bir an kuşun yakalanmasına göz yumacağını sandı, ama şahin birden kanatlarının hareketini değiştirerek yükselmeye başladı. O yalnızlık hissi veren güzel çığlığını bir kere daha duyurdu, sonra da güneşe doğru alelacele uçmaya başlayarak sanki o alev topunun içinde kayboldu.</p>

  <p class="block7">Hilto Cebel Nagara'ya yaptığı son ziyaretinde tam ağırlıklı bir savaş yayını beraberinde getirmişti. Nefer, Taita'nın kontrolünde her gün yayla idman yapıyor, sırlıyla omuzlarındaki kasları güçlendiriyor, onları silahı kapıp sonuna kadar gererek kolları yorulmadan ve titremeye başlamadan nişan alacak düzeye getirmeye çalışıyordu. Sonra, Taita'nın komutu üzerine yüz metre uzaktaki bir hedefe saplanacak oku salıyordu.</p>

  <p class="block7">Nefer tepenin eteğindeki gizli bir akasya koruluğundan kendine akasya odunundan ağır bir sopa kesti ve elinde kusursuz dengeyi bulana kadar biçimlendirdi, kazıdı ve cilaladı. O ve Taita şafağın serinliğinde geleneksel usulde dövüştüler. Nefer önceleri Taita'nın yaşına saygısından çekingen davrandıysa da, Büyücü bacaklarını kanattı ve başında koca bir şişe neden oldu. Kızan ve onuru kırılan Nefer bu kez ciddi şekilde saldırıya geçti, ama İhtiyar adam hızlı ve çevikti. Tam zamanında delikanlının sopasının yolu üstünden kaçıyor, sonra korumasız bir dirseğe ya da dize sert bir darbe indiriyordu.</p>

  <p class="block7">Taita kılıçtaki ustalığından pek az şey kaybetmişti. Hilto onlara ağır bir pala koleksiyonu getirmişti. Taita sopalarla dövüş alanında yeterli bir deneyim sahibi olduklarına karar verince, kılıçları ortaya çıkardı ve Nefer'le Meren'i hamle, darbeyi savma, vs. gibi hareketler konusunda eğitti. Onlara her manevrayı elli kez tekrar ettiriyor, sonra yeniden başlatıyordu. Akşam yemeği için egzersizlere ara verdiği sırada Nefer'le Meren'in ikisi de kıpkırmızı olmuşlar ve Nil'in içine düşmüş gibi ter içinde kalmışlardı. Oysa Taita'nın derisi kuru ve soğuktu. Meren buna dikkati çekince İhtiyar adam güldü. "Son salgımı sizler daha doğmadan önce akıtmıştım."</p>

  <p class="block7">Başka akşamlar Nefer'le Meren soyunuyor, vücutlarını yağlıyor ve Taita onlara hakemlik yapıp önerilerde bulunurken ve eğitirken güreşiyorlardı. Meren'in boyu her ne kadar beş parmak daha uzun, omuzlarıyla bacakları daha ağır idiyse de, Nefer'in doğal bir dengesi vardı, Taita da ona hasmının ağırlığını ona karşı kullanmanın yolunu öğretmişti. Her pozisyonda aşağı yukarı eşittiler.</p>

  <p class="block7">Taita'yla Nefer akşamları geç saatlere kadar ateşin başında oturuyor ve tıpla politikadan savaşla dine kadar her türlü konuda tartışmalar yapıyorlardı. Taita bazen bir teori ortaya atıyor, sonra Nefer'i öne sürdüğü kanıtlı ya da kanıtsız hususlarda boşluklar ya da kusurlar bulmaya davet ediyordu. Bu derslere gizli tuzaklar ve mantıksızlıklar yerleştiriyor, Nefer de büyük bir hevesle bunları keşfediyor ve sorguluyordu. Sonra bao tahtası ve taşların hareketleriyle düzenlerinin içerdiği sonsuz olasılıkları çözmek için kafa patlatmak da hesapta vardı.</p>

  <p class="block7">Taita, "Bao taşları hakkında bilinmesi gereken her şeyi anlayabilsen, hayatın kendisi hakkında da bilinmesi gereken her şeyi bilirdin. Oyunun incelikleri aklı daha büyük gizemleri çözmeye hazırlar," demişti ona.</p>

  <p class="block7">Ay o kadar hızlı geçti ki, Nefer bir gün ölümcül bir yara alan bir ceylanın arkasından koşarken ufukta serabın şekilsizleştirdiği minik bir sarı toz bulutu, altında da nehrin vadisinden dönen bir yük arabasının uzaktaki şeklini seçebildi.</p>

  <p class="block7">Delikanlı anında kovaladığı ceylanı unuttu ve Hilto'yu karşılamak için koşmaya başladı. Hilto her ne kadar adamlarının bedensel yiğitlik gösterilerine alışıksa da, Nefer'in bu yakıcı sıcakta koşarken yaptığı hızdan etkilenmekten kendini alamadı.</p>

  <p class="block7">Delikanlı daha uzaktayken ve hiç de soluk soluğa olmadığı halde, "Hilto!" diye bağırdı. "Tanrılar sevsin seni ve ölümsüz bir hayat sağlasın! Ne haber getirdin?"</p>

  <p class="block7">Hilto sorunun anlamını kavrayamamış gibi davrandı. Nefer yanında yürürken krallıklardaki politik ve toplumsal olayların uzun soluklu bir anlatısını yapmaya girişti.</p>

  <p class="block7">"Kuzeyde bir ayaklanma daha olmuş. Trok bu kez isyanı bastırmakta daha büyük bir güçlük çekmiş. Üç günlük çarpışmalarda dört yüz kişi kaybetmiş, asilerin yarısı da elinden kurtulmayı başarmış."</p>

  <p class="block7">"Hilto, bunun senden duymak istediğim haber olmadığını biliyorsun."</p>

  <p class="block7">Hilto başının ani bir hareketiyle Bay'ı işaret etti. "Belki de bu bazı konulara değinmek için uygun bir zaman değildir. Daha sonra baş başa konuşsak daha iyi olmaz mı, majesteleri?"</p>

  <p class="block7">Nefer sabırsızlığını frenlemek zorunda kaldı.</p>

  <p class="block7">O akşam mağarada kamp ateşinin etrafında otururlarken Hilto'nun Taita'ya uzun ve ayrıntılı bir rapor daha vermesini dinlemek Nefer için tam bir işkence oldu. Bunun en önemli bölümü, Anubis'in rahiplerinin Keder Salonu'ndaki cesedin başındaki sargıları çözünce ölülerin değiştirilmiş olduğunun ortaya çıkmasıydı. Firavun Naja Kiafan, Nefer’in hâlâ hayatta olduğunun halk tarafından öğrenilmesi halinde tahtı tehlikeye düşeceği için, haberin duyulmasını önlemek için elinden geleni yapmıştı. Ne çare ki o kadar çok insan, rahipler ve saray erkânı tarafından öğrenilince bu kadar olağanüstü bir olayın gizli kalması olanaksızdı. Hilto Teb kentinin sokaklarıyla pazarlarında ve çevresindeki kasabalarla köylerde dedikoduların alıp yürüdüğünü bildirdi.</p>

  <p class="block7">Kısmen bu söylentiler nedeniyle her iki krallıktaki huzursuzluk daha da yaygınlaşmış ve birlik kazanmıştı. Asiler kendilerine Mavi Grup adını takmışlardı.</p>

  <p class="block7">Mavi, Tamose hanedanının rengiydi. Naja kendi hanedanının rengi olarak yeşili seçmişti, Trok'unki ise kırmızıydı.</p>

  <p class="block7">Buna ek olarak, Doğu da belalara gebeydi. Mısır Firavunları Huri elçisini efendisi olan Babil Kralı Sargon'a geri yollamışlardı.</p>

  <p class="block7">Dicle ile Fırat arasındaki güçlü krallığın hükümdarı olan Sargon'un ödediği yıllık verginin yirmi lakh altına yükseltilmesini talep ediyorlardı. Sargon'un bu kadar büyük bir bedele asla razı olmayacağı ortadaydı.</p>

  <p class="block7">Hilto raporuna kısa bir ara verince Taita, "Demek iki krallığın ordularının kuvvetlendirilmesinin nedeni buymuş," dedi. "iki Firavun'un Mezopotamya'nın hazinelerine göz diktikleri apaçık ortada. Fetih peşindeler. Babil'den sonra gözlerini Libya'yla Kalde'ye çevireceklerdir. Bütün dünyaya egemen olmadan durmayacakları kesin."</p>

  <p class="block7">Hilto şaşırmıştı. "Orasını düşünmemiştim, ama haklı olmalısınız."</p>

  <p class="block7">"Nehir kıyısındaki çiftçinin tarlalarını yağmalayan iki Habeş maymunu kadar kurnazlar. Savaşın birleştirici güç olduğunu biliyorlar. Mezopotamya üzerine yürüdükleri takdirde halk da bir vatanseverlik cinnetinin pençesinde arkalarına takılacaktır. Ordu ganimet ve zaferden hoşlanır. Tüccarlar da ticaretin ve kârın artmasına bayılırlar. Savaş, insanlara şikâyetlerini unutturmanın en ideal yoludur."</p>

  <p class="block7">"Evet." Hilto başıyla onayladı. "Şimdi anlıyorum."</p>

  <p class="block7">Taita, "Bu da tabii ki bizim işimize yarar," diye fikir yürüttü. "Sığınacağımız bir yer aramıştım. Eğer Trok ve Naja'yla savaşırsa Sargon bizi seve seve kabul eder."</p>

  <p class="block7">Hilto, "Yoksa Mısır'ı terk mi ediyoruz?" diye atıldı.</p>

  <p class="block7">Taita açıkladı. "Nefer'in yaşadığını artık bildiklerine göre, Naja'yla Trok peşimize düşeceklerdir. Doğu'ya giden bize açık olan tek yoldur. Mısır'ın dışında uzun zaman kalmayız, iki krallıkta kuvvet ve yandaş toplayana ve güçlü müttefikler bulana dek.</p>

  <p class="block7">Ondan sonra dönüp Firavun Nefer'e ait olan tahtı talep edebiliriz."</p>

  <p class="block7">Bu sözlerin şokunun etkisinden sıyrılır sıyrılmaz hepsi Taita'ya sessizce baktılar.</p>

  <p class="block7">O kadar ilersini düşünmemişler, yurtlarını terk etmek zorunda kalabilecekleri akıllarına gelmemişti.</p>

  <p class="block7">Sessizliği bozan Nefer oldu. "Bunu yapamayız," dedi. "Ben Mısır'dan ayrılamam."</p>

  <p class="block7">Taita ötekilere bakarak çıkmalarını işaret etti. Hilto, Bay ve Meren hemen ayağa kalkıp sırayla mağarayı terk ettiler.</p>

  <p class="block7">Taita bu durumu öngörmüştü. Nefer o çok iyi bildiği inatçı tavrıyla kararını bildirince sorunu çözümlemek için tüm kurnazlığını seferber etmesi gerekeceğini tahmin etmişti. Nefer'i bu tutumundan vazgeçirmenin zor olacağının farkındaydı.</p>

  <p class="block7">Delikanlı bakışını ateşe dikmişti. Taita onu sessizliğini bozmaya zorlaması gerektiğini biliyordu. Bunu yaptığı zaman Taita'nın konumu kuvvet kazanacaktı.</p>

  <p class="block7">Nefer sonunda, "Bu planını benimle tartışmalıydın," dedi. "Artık bir çocuk değilim, Taita. Bir erkeğim ve Firavun'um."</p>

  <p class="block7">Taita, "Niyetimin ne olduğunu sana söyledim," dedi.</p>

  <p class="block7">Yine sessizlik içinde oturarak ateşin alevlerini seyre daldılar. Taita, Nefer’in kararında baş gösteren çatlakları hissedebiliyordu.</p>

  <p class="block7">Delikanlı sonunda yine konuştu." Anlıyorsun ya, Mintaka var."</p>

  <p class="block7">Taita hâlâ bir şey söylemiyordu, ilişkilerinde bir krize yaklaştıklarını içgüdüsel olarak anlıyordu. Bu er veya geç olacaktı, onun için de önlemeye kalkışmadı.</p>

  <p class="block7">Nefer, "Mintaka'ya bir mesaj yolladım," dedi. "Onu sevdiğimi söyledim ve onu terk etmeyeceğime hayatım ve ölmez ruhum adına yemin ettim."</p>

  <p class="block7">Taita sonunda suskunluğunu bozdu. "Seni, onu ve bütün etrafındakiler! ölümcül bir tehlikeye atan delice mesajını Mintaka'nın aldığına emin misin?"</p>

  <p class="block7">"Evet, tabii. Hilto..." Nefer birden durdu ve kamp ateşinin alevlerinin arasından Taita'ya bakarken yüzündeki anlam değişti. Birdenbire yerinden fırlayıp mağaranın ağzına yürüdü. Bir çocuk gibi değil, bir erkek, hem de öfkeli bir erkek gibi hareket ediyordu. O kısa son aylarda tamamen değişmişti. Taita derin bir hoşnutluk duydu.</p>

  <p class="block7">Önlerindeki yol zorluydu, Nefer’in de yeni kavuştuğu gücünün ve kararlılığının tümüne ihtiyacı olacaktı.</p>

  <p class="block7">"Hilto!" Nefer karanlığın içine seslendi. "Gel yanıma." Hilto belki de delikanlının sesindeki yepyeni otoritenin farkına varmıştı ki alelacele koşup Nefer’in önünde bir dizinin üstüne çöktü.</p>

  <p class="block7">"Majesteleri?" diye sordu.</p>

  <p class="block7">Nefer, "Sana emanet ettiğim mesajı yerine verdin mi?" diye sordu.</p>

  <p class="block7">Hilto ateşin yanındaki Taita'ya baktı.</p>

  <p class="block7">Nefer, "Ona bakma!" diye adama çıkıştı. "Soruyu sana soruyorum. Bana cevap ver."</p>

  <p class="block7">Hilto, "Mesajı vermedim," diye itiraf etti. "Niçin vermediğimi bilmek istiyor musunuz?"</p>

  <p class="block7">Nefer, "Ben nedenini çok iyi biliyorum," dedi. "Şunu iyice bil. Gelecekte herhangi bir zamanda bilinçli olarak emirlerimi yerine getirmezsen bunu sana ödetirim."</p>

  <p class="block7">"Anlıyorum," dedi Hilto.</p>

  <p class="block7">"Firavunla her şeye burnunu sokan İhtiyar bir adam arasında yine bir seçim yapman gerekirse, Firavun'u seçeceksin. Anlaşıldı mı?"</p>

  <p class="block7">"Bu öğle güneşi kadar apaçık ortada." Hilto mahcup şekilde başını eğdi, ama içinden gülümsüyordu.</p>

  <p class="block7">"Sorumu atlatıyorsun, Hilto. Söyle, prensesle ilgili ne gibi bir haber getirdin?"</p>

  <p class="block7">Gülümseyiş Hilto'nun yüzünden silindi, ağzını açıp kapadı, Firavun'a kötü haberi vermek için cesaretini toparlamaya çalışıyordu.</p>

  <p class="block7">Nefer, "Konuş!" diye emretti. "Görevini o kadar mı çabuk unuttun?"</p>

  <p class="block7">"Güzel majestelerim, vereceğim haber hiç hoşunuza gitmeyecek. Altı hafta önce Prenses Mintaka Avaris'te Firavun, Trok Uruk'la evlendi."</p>

  <p class="block7">Nefer granit bir heykele dönüşmüş gibi hareketsiz kaldı. Uzun bir süre mağaradaki tek ses ateşteki akasya odunlarının çıtırdısı oldu. Derken Nefer başka bir şey söylemeden Hilto'nun yanından geçti ve çöl gecesine çıktı.</p>

  <p class="block7">Geri döndüğü zaman şafak doğu göğünde belirli belirsiz bir kızartı halindeydi.</p>

  <p class="block7">Hilto'yla Meren mağaranın dibinde koyun postlarına sarınmışlardı, ama Taita, Nefer'in onu bıraktığı pozisyonda kalmıştı. Delikanlı bir an İhtiyar adamın da uyuduğunu sandı. Ama sonra Taita başını kaldırdı ve ateşin aydınlığında parlak ve tetikte olan gözlerle ona baktı.</p>

  <p class="block7">Nefer, "Ben haksızmışım, sen ise haklıydın. Sana şimdi her zamankinden fazla gereksinimim var," dedi. "Beni terk etmeyeceksin, değil mi?"</p>

  <p class="block7">Taita, "Bunu sorman gereksiz," dedi yavaşça.</p>

  <p class="block7">Nefer, "Onu Trok'la bırakamam," dedi.</p>

  <p class="block7">"Bırakamazsın."</p>

  <p class="block7">Nefer, Taita'nın karşısındaki eski yerine oturdu, İhtiyar adam derin bir soluk aldı.</p>

  <p class="block7">Fırtına geçmişti. Hâlâ beraberdiler.</p>

  <p class="block7">Nefer kömürleşmiş bir odun parçasını alevlerin daha derinine itti. Sonra başını kaldırıp yine Taita'ya baktı. "Bana uzaktan görmeyi öğretmeye çalıştın," dedi. "Ama bu yeteneği geliştiremedim ben. Yani dün geceye kadar. Orada karanlıkta ve sessizliğin içinde yine Mintaka'yı görmeye çalıştım. Bu kez bir şey gördüm, Taita, ama çok bulanık olarak ve ne olduğunu anlayamadım."</p>

  <p class="block7">Taita, "Ona olan aşkın seni ondan yayılan havaya duyarlı yaptı," diye açıkladı. "Ne gördün?"</p>

  <p class="block7">"Yalnız gölgeler gördüm, ama dayanılmaz bir keder hissettim. Öylesine müthiş bir umutsuzluk hissettim ki kendim de ölmeyi istedim. Ama bunların Mintaka'nın duyguları olduğunu biliyordum, kendiminkiler değil."</p>

  <p class="block7">Taita ifadesiz bir yüzle ateşe bakarken Nefer devam etti. "Onu benim için görmeye çalışmalısın. Çok ters bir şey var. Ona artık yalnız sen yardım edebilirsin, Taita."</p>

  <p class="block7">İhtiyar adam, "Sende Mintaka'ya ait bir şey var mı?" diye sordu. "Sana vermiş olabileceği bir armağan ya da herhangi bir simge."</p>

  <p class="block7">Nefer’in eli boynundaki kolyeye gitti. Zincirin ortasında asılı minik altın madalyona dokundu. "Bu benim en değerli hazinem."</p>

  <p class="block7">Taita ateşin üzerinden elini uzattı. "Ver onu bana." Nefer önce durakladı, ama sonra zincirin fermuarını açtı ve tılsımı avucunda tuttu.</p>

  <p class="block7">"Buna dokunan son parmaklar, benimkilerden başka onunkiler, içinde saçlarından kesilmiş bir bukle var."</p>

  <p class="block7">"Öyleyse çok güçlüdür, içinde kızın ruhu var. Ona yardım etmemi istiyorsan, madalyonu bana vermelisin." Nefer ziyneti ona uzattı.</p>

  <p class="block7">Taita, "Burada bekle," diyerek ayağa kalktı. Bütün karanlık saatlerinde bağdaş kurarak oturduğu halde hareketlerinde hiçbir katılık yoktu. Sağlıklı bir genç adam olsa bu kadar olurdu. Şafağa çıktı ve kum tepelerinin doruğuna tırmandı, orada etekliğinin katlarını sıska kalçalarının etrafında topladı ve kuma oturarak yüzünü şafağa çevirdi.</p>

  <p class="block7">Mintaka'nın madalyonunu alnına bastırdı ve gözlerini kapadı. Yavaşça iki yanına sallanmaya başladı. Güneş ufkun yukarısına tırmandı ve yüzünün ortasına çarptı.</p>

  <p class="block7">Sağ elindeki tılsım kendine özgü, garip bir hayat kazanmıştı sanki. Taita onun kendi kalbinin atışlarıyla uyumlu bir ritimle atmaya başladığını hissetti, İhtiyar adam zihninin kapılarını açtı ve hayatın cereyanlarının serbestçe içeri girmesine ve etrafında büyük bir nehir gibi dönmesine izin verdi. Kendi ruhu da vücudundan sıyrıldı ve yükseklere çıktı. Dev bir kuşun kanadının üstünde taşınıyormuş gibi çok aşağısında ülkelerle kentler, ormanlar, ovalar ve çöller gördü. Yürüyüş halinde ordular da gördü. Birlikler, içinde kılıçların ışıldadığı toz bulutları püskürtüyorlardı.</p>

  <p class="block7">Açık denizlerde dalgalarla rüzgârların dövdüğü gemiler gördü. Yağmalanırken yanan kentler gördü, başının içinde garip sesler de duydu ve bunların geçmişle gelecekten olduklarını bildi.</p>

  <p class="block7">Çoktan ölenlerin ve daha doğmamış olanların yüzlerini gördü.</p>

  <p class="block7">Ruhu, çok ilerilere uzanarak tılsımın rehberliğinde ilerledi. Kafasının içinden ona seslendi, Mintaka! Ve tılsımın elinde önce ısındığını, sonra da yaktığını hissetti.</p>

  <p class="block7">Görüntüler yavaş yavaş silindi ve Taita kızın tatlı sesinin ona karşılık verdiğini duydu. "Buradayım. Beni arayan kim?"</p>

  <p class="block7">İhtiyar adam, "Mintaka, benim, Taita," diye yanıt verdi, ama kötü bir kuvvet araya girerek aralarındaki akımı kesti. Mintaka gitmiş, yerini meşum bir varlık almıştı. Taita bütün gücünü bunun üzerinde odaklaştırarak karanlık bulutları dağıtmaya çalıştı.</p>

  <p class="block7">Bunlar gözünün önünde birleştiler ve dikilmiş bir kobra görünümünü aldılar. Neferle onun Birimin Masara kayalıklarındaki kral şahinin yuvasında karşılaştıkları aynı kötü ruhtu bu.</p>

  <p class="block7">Taita kafasının içinde kobrayla savaştı, onu geri püskürtmek için güçlerini ileriye yaydı, ancak yılanın görüntüsü yenilecek yerde daha da net ve tehdit edici oldu. Taita bunun fiziksel bir belirti olmayıp doğrudan Mintaka'yı hedef alan ölümcül bir tehdit olduğunu birdenbire anladı, İhtiyar adam, genç kıza ulaşmak için kötülük duvarlarını aşmak amacıyla çabalarını katladıysa da, aralarına giren keder ve acı birikimi aşılmaz bir engel oluşturdu.</p>

  <p class="block7">Sonra ansızın ince ve zarif bir elin korkunç pullu kafaya doğru uzandığını gördü.</p>

  <p class="block7">Taita bunun Mintaka'nın eli olduğunu biliyordu, işaret parmağındaki lapis yüzüğe prensesin mührü işlenmişti. Taita tüm yaşam gücüyle zehirli yılanı zapt etmeye çalıştı ve hayvanın, kabarmış başlığını okşayan Mintaka'yı ısırmasını önledi. Kobra tıpkı okşanması için başını uzatan bir kedi gibi ona yarım olarak arkasını döndü.</p>

  <p class="block7">"Gerekeni yaptır ona." Taita, Mintaka'nın sesini duydu, tanıdığı başka bir ses de,</p>

  <p class="block7">"Bunu daha önce hiç görmemiştim. Haberciye elinle vurmalısın. Böylece tanrıçanın armağanını sana ulaştıracaktır," diye yanıt verdi. Avaris'teki Hathor Tapınağı'nın başrahibesinın sesiydi bu. Taita anlamıştı. Kederden perişan durumdaki Mintaka tanrıçanın yolundan gitmek üzereydi.</p>

  <p class="block7">"Mintaka!" Taita genç kıza ulaşmaya kendini zorladı ve en sonunda başardı.</p>

  <p class="block7">"Taita," diye fısıldadı Mintaka. En sonunda onun bilincine vardığı için, Taita'nın görüşü genişledi ve her şeyi açıkça görmeyi başardı.</p>

  <p class="block7">Mintaka taş duvarlı bir yatak odasındaydı. Bir sepetin önünde yere diz çökmüştü.</p>

  <p class="block7">Kutsal rahibe yanındaydı, önünde de öldürücü yılan başını yukarı dikmişti.</p>

  <p class="block7">Taita ona, "O yola girmemelisin," diye emretti. "Sana göre değil. Tanrılar senin için farklı bir yazgı hazırladılar. Beni duyabiliyor musun?"</p>

  <p class="block7">"Evet!" Mintaka yüzünü görebiliyormuş gibi başını ona doğru çevirmişti.</p>

  <p class="block7">"Nefer hayatta. Nefer yaşıyor. Duyuyor musun beni?"</p>

  <p class="block7">"Evet! Oh, evet."</p>

  <p class="block7">"Güçlü ol, Mintaka. Seni almaya geleceğiz. Nefer'le ben seni almaya geleceğiz."</p>

  <p class="block7">İhtiyar adam Mintaka'ya yönelik öylesine yoğunlaşmıştı ki tırnaklarını ta ki kan fışkırıncaya kadar avuçlarına batırdı, ama genç kızı daha fazla zapt edemedi. Mintaka kayıp ondan uzaklaşmaya başladı, görüntüsü bulanıklaştı ve soldu. Fakat Taita, kaybolmasından önce genç kızın gülümsediğini gördü. Sevgi ve yenilenen bir umutla dolu güzel bir şeydi bu gülümseyiş.</p>

  <p class="block7">Taita, "Güçlü ol!" diye onu zorladı. "Güçlü ol, Mintaka!" Sesinin yankıları çok uzaklardan gelirmiş gibi ona geri döndü.</p>

  <p class="block7">Nefer kum tepelerinin dibinde onu bekliyordu. Taita daha yarı yoldayken delikanlı önemli bir şeyin olduğunu anladı. "Onu gördün!" diye bağırdı ve bu bir soru değildi.</p>

  <p class="block7">"Ona ne olmuş?" Taita'yla bir an önce buluşmaya koştu.</p>

  <p class="block7">İhtiyar adam, "Bize ihtiyacı var," diyerek elini Nefer’in omzuna dayadı. Mintaka'nın içinde bulunduğu keder ve umutsuzluk uçurumunu ya da kendisine hazırladığı kaderi delikanlıya açıklayamazdı. Bunu bilmek Nefer'i, sevgililerin ikisini de mahvedebilecek bir çılgınlığa sürükleyebilirdi. Taita, "Haklıymışsın," dedi. "Bu ülkeden ayrılıp Doğu'da bir yere sığınma planlarımızı bir kenara bırakmalıyız. Mintaka'ya gitmemiz gerekiyor.</p>

  <p class="block7">Ona bunu vaat ettim."</p>

  <p class="block7">"Evet!" Nefer hemen onayladı. "Ne zaman Avaris'e doğru yola çıkıyoruz?"</p>

  <p class="block7">Taita, "Bu çok acil bir durum," diye yanıt verdi. "Hemen yola çıkmamız gerekiyor."</p>

  <p class="softbreak"> </p>
</body>
</html>
