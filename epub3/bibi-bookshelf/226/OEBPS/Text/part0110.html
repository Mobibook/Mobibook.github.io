<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Mintaka'yla Merykara tapınağın kapıları</span> arkalarından kapanır kapanmaz masumiyet numaralarına son verdiler.</p>

  <p class="block7">Mintaka, "Gerekli hazırlıkları yaptınız mı, Kutsal Ana?" diye heyecanla sordu.</p>

  <p class="block7">"Sakın korkma kızım. Her şey hazır." Başrahibenin kahverengi gözleri muziplikle ışıldıyordu. Belli ki tapınak yaşantısının tekdüzeliğiyle tam bir çelişki oluşturan bu serüvenden zevk alıyordu. "Hadım ağasının şarabına hafif bir uyku ilacı koydum,"</p>

  <p class="block7">dedi. Kıkırdadı. "Yetkilerimi aştığımı düşünmeyip beni bağışlayacağınızı umarım."</p>

  <p class="block7">Mintaka yaşlı kadının solgun yanağını öptü. "Hathor'un da sizinle benim kadar gurur duyacağına eminim."</p>

  <p class="block7">Rahibe onları, Mintaka'nın istediği bütün giyim eşyasının onlar için hazır edildiği bir hücreye götürdü. Genç kızlar kaba köylü giysilerini alelacele üstlerine geçirdiler, başlarını da yünlü şallarla örttüler. Sonra deri keselerini omuzlarına atarak başrahibeyi koridorlar labirentinde izlediler. Tapınağın arka duvarı Nil'e baktığından ilerledikçe nehir sularının hışırtısının kuvvetlendiğini duyabiliyorlardı. Sonunda alçak bir kapıdan güneş ışığına ve ucunda büyük bir dhow'un bağlı olduğu bir iskeleye çıktılar. "Bana verdiğiniz altınlarla kaptanın ücreti ödendi, sizi nereye götüreceğini de biliyor, istediğiniz bütün öbür malzeme teknedeki kamaranızda," dedi başrahibe.</p>

  <p class="block7">Mintaka, "Zugga'ya ne söyleyeceğinizi biliyorsunuz," deyince yaşlı kadın yine kıkırdadı.</p>

  <p class="block7">"Hathor'un bu kadar önemsiz bir yalanımı bağışlayacağını umarım. Bu kadar iyi bir dava uğruna olduğuna göre..."</p>

  <p class="block7">Kızlar teknenin güvertesine atlayınca, gölgede uyuklamakta olan mürettebat hemen ayaklandı ve yelkeni açmaya girişti. Kaptan emir beklemeden tekneyi nehrin akıntısına bıraktı ve pruvayı akıntı yönüne çevirerek deltaya yöneldi.</p>

  <p class="block7">Mintaka'yla Merykara o günün kalan kısmında kıyıdan ya da geçen bir nehir teknesinden görülüp tanınmaları olasılığına karşı minik kamaralarından çıkmadılar.</p>

  <p class="block7">Dhow akşama doğru doğu kıyısına yanaştı. Ağır çuvallar taşıyan silahlı iki adam da tekneye çıktılar. Dhow'un kaptanı bundan sonra yine yelkeni açtı ve olabildiğince hızlı olarak nehrin aşağı boylarına doğru yol almaya başladılar, iki adam kamaraya gelerek Mintaka'nın önünde yere kapandılar.</p>

  <p class="block7">İçlerinde daha iri yapılı olanı, "Bütün tanrılar yüzünüze gülsünler majesteleri," diye başladı, iri burunlu ve kaba yüzlü bir Hiksos'du. "Sizin köpekleriniziz. Çağrınızı duyunca hemen geldik."</p>

  <p class="block7">"Lök!" Çok iyi tanıdığı adamı görünce Mintaka'nın yüzü güldü. Sonra öbür adama döndü. "Bu da herhalde oğlun Lokka." Delikanlı da babası kadar iri ve yumuk yumuk yüzlüydü. Mintaka devam etti. "ikiniz de hoş geldiniz. Lök, sen babama iyi hizmet ettin. Sen ve oğlun aynı şeyi benim için de yapacak mısınız?" Genç kız Hiksos diliyle konuşuyordu.</p>

  <p class="block7">Baba oğul, "Ölümümüze kadar hizmet edeceğiz, kraliçemiz!" dediler.</p>

  <p class="block7">"Kıyıya çıktığımız zaman sizi ağır işler bekliyor, ama o vakte kadar dinlenin ve silahlarınızı hazırlayın."</p>

  <p class="block7">Dhow'un kaptanı deltanın çok sayıdaki ağızlarından birini seçti. Akıntı burada yavaşlıyor, yukarısında su kuşu sürülerinin göze çarptığı bataklıklarla lagunlarda zikzaklar çizerek ilerliyordu. Açık denize ulaşmalarına vakit kalmadan hava karardı.</p>

  <p class="block7">Fakat dhow'un kaptanı teknesini hiç şaşmadan sığlıklardan ve gizli su altı kum tepelerinin arasından geçirmeyi bildi, en sonunda da bataklıkların pis havası Akdeniz'in temiz tuzlu esintilerine yerini bıraktı, iki kız güverteye çıktılar.</p>

  <p class="block7">"Zugga şu sırada kaçtığımızı artık anlamıştır." Mintaka, Merykara'ya gülümsedi.</p>

  <p class="block7">"Nefer'e ne diyeceğini çok merak ediyorum. Belki de tapınakta baş rahibenin korumasında kilitli tutulduğumuzu. En azından öyle ümit ediyorum."</p>

  <p class="block7">Gökte yarım ay vardı. Böylece, sınırlı su yollarından çıktılar ve açık denizin, ayaklarının altındaki güverteyi kaldırdığını hissettiler. Hesaplarını yapmasından ve geminin gövdesinin altına yine derin bir suyun girmesinden sonra kaptan doğuya döndü ve gece boyunca kıyıyı izledi.</p>

  <p class="block7">Şafak sökerken Mintaka'yla Merykara geminin pruvasında duruyorlardı. Isınmak için şallarına sarınmışlardı. Güney yönüne, sağlamdaki çıplak çöl kıyısına bakıyorlardı.</p>

  <p class="block7">Mintaka, "Nefer’in sadece birkaç fersah uzağımızda olduğunu düşünüyorum da,"</p>

  <p class="block7">diye fısıldadı. "Elimi uzatsam ona dokunabilecekmişim gibi bir his duyuyorum."</p>

  <p class="block7">"Meren de orada, ama biraz daha doğuda. Bizim bu kadar yakınlarında olduğumuzu bilseler onlar için ne büyük sürpriz olurdu."</p>

  <p class="block7">"Nefer'i öyle özlüyorum ki. Her dakika Horus'la Hathor'a onu korumaları için dua ediyorum."</p>

  <p class="block7">Merykara sordu. "Demek artık ondan nefret etmiyorsun, öyle mi?"</p>

  <p class="block7">"Hiçbir zaman etmedim ki." Mintaka bu ateşli yalanlamadan sonra bir duraklama geçirdi. "Belki bir an, kısacık bir an."</p>

  <p class="block7">Merykara, "Neler hissettiğini biliyorum," dedi. "Onlar bazen katır gibi inatçı olabiliyorlar..." Genç kız ne demek istediğini anlatmak için en uygun kelimeyi aradı.</p>

  <p class="block7">"...Ve o kadar da erkeksi."</p>

  <p class="block7">Mintaka, "Evet," diye doğruladı, "iyi söyledin. Çocuk gibiler. Herhalde onları bağışlamalıyız, çünkü ellerinde değil onların."</p>

  <p class="block7">O günün kalan kısmında ve ertesi gece kıyı boyunca doğuya doğru yol aldılar, Sabkhet el Bardawill adlı büyük lagünü çevreleyen adalar ve sığlıklar zincirinin yanından geçtiler. Dhow ertesi sabah El Ariş'de kumsala yaklaştı, su sadece bel hizasına yükselecek kadar sığlaşınca iki koruma Lök ve Lokka, kadınları kıyıya taşıdılar, sonra eşyalarını getirmek için suyun içinde yürüyerek gemiye döndüler.</p>

  <p class="block7">Küçük kafile dhow'un mürettebatının kürek çekerek kıyıdan açılmasını, sonra da yelken açarak Mısır'la deltaya dönmek üzere açık denizde uzaklaşmasını seyretti.</p>

  <p class="block7">Merykara kararsız bir şekilde, "Sonunda başardık işte," dedi. Mintaka'nın yanında olmasına rağmen kendini kolay incinebilir ve yalnız hissediyordu.</p>

  <p class="block7">Mintaka, "Lok'u bize taşıt bulmaya yollayacağım," dedi, sonra arkadaşının içini rahat ettirmek için devam etti. "Nefer, Tonka Amca'mı bulmam için çöl yolundan gitmemizi engelleyebilirdi, ama biz ondan daha akıllı çıktık." Ne kadar zor durumda olduklarının Merykara'dan da çok bilincinde olduğu için içinden geldiğinden de daha neşeli gözükmeye çalıştı. "Düşünsene, nerede olduğumuzu bilseler Nefer'le Meren ne kadar kızarlardı!" Buna ikisi de güldüler.</p>

  <p class="block7">Arkasından Mintaka konuşmayı sürdürdü. "Burada Naja'nın ilerleyen ordusunun hemen arkasındayız, Beerşeba'yla İsmailiye'nin arasındaki yol da sadece birkaç fersah güneyimizde. Lök bize bir araba, belki de bir yük arabası bulursa, Naja'nın ordusunun bagaj kafilesine karışabilir ve Tonka Amca'nın karargâhına varana kadar orduyu izleyenlerin arasında gizlenebiliriz."</p>

  <p class="block7">Ancak bir taşıt bulmak Mintaka'nın söylediği kadar kolay değildi. Naja'nın ordusunun iaşe subayları oralardan daha önce geçmişler ve yerel halkın yük arabalarıyla atlarına ve yiyeceklerine el koymuşlardı, iki genç kız sonunda içi geçmiş</p>

  <p class="block7">beş eşekle yetinmek zorunda kaldılar, bunlar için de iki ağır altın yüzük ve iki gümüş yüzük gibi ağır bir bedel ödediler. Hayvanlar değil korumaların, iki genç kadının bile ağırlığını kaldıramayacak kadar bitkindiler, öyle ki güneye inen bozuk yolun en büyük kısmını yürüdüler, karaya çıkmalarının üçüncü gününde bir yükseltiye tırmanınca da aşağılarındaki vadide Firavun Naja'nın ordusunun artçılarını gördüler. Bu büyük ordu doğubatı yolunu her iki yönde de göz alabildiğince dolduruyor, kaldırdığı toz ise bir orman yangınının dumanı gibi gökyüzünü kirletiyordu.</p>

  <p class="block7">Küçük kafile artçılara katılmak üzere yamacı indi ve kendilerini yük kafilesinde buldular. Böylece onlar da uzun yük arabası ve yük hayvanı kervanının içinde ilerlemeye koyuldular. Mintaka'yla Merykara başlarıyla yüzlerini örtmüşlerdi, tozlu ve kirli giysilerinin içinde dikkati çekmiyorlardı. Lok'la Lokka onları yakından izliyor ve başka yolcuların ilgisinden koruyorlardı. Kafile çok ağır ilerliyordu, öyle ki genç kızlar zavallı eşeklerinin üstünde bile kervanın kalan kısmından daha hızlı yol alıyorlar, kafilenin başına giderek yaklaşıyorlardı, ilerlerken her tip ve koşuldaki insanın, dilencilerle fahişelerin, tacirlerle su taşıyanların, berberlerin, bakır ustalarının ve marangozların, halk şairlerinin ve hokkabazların yanından geçiyorlardı. Yiğitlik nişanlarıyla göz kamaştıran subaylar, bu kalabalığın arasında arabalarını olabildiğince hızla sürüyor, koltuk değneklerinden destek alarak yürüyen sakatları ve piçlerine meme veren, küçük çocukları da eteklerine asılmış ordu kadınlarını kırbaç darbeleriyle yollarının üstünden kaçırıyorlardı.</p>

  <p class="block7">Mintaka'yla Merykara sefil eşeklerinin sağlayabildiği en büyük hızla yol alıyorlardı, ilk geceyi açıkta kamp ateşleriyle çevrili olarak ve bu muazzam insan kalabalığının uğultusuyla pis kokularının arasında geçirdiler.</p>

  <p class="block7">Şafak söküp de ortalık insanın önünü görmesine yetecek kadar aydınlanınca tekrar yola düştüler. Öğle vakti ordunun ana bölümünün artçılarına yetişmiş bulunuyorlardı; bunlar yürüyerek ilerleyen kılıç ustaları, omuzlarında yaylarıyla okçular ve batı adalarının barbar lisanıyla marşlar söyleyen sapancı gruplarıydı. Daha sonra yirmişer hayvanlık gruplar halinde uzun yedek at sıralarının, yem ve su arabalarının yanından geçtiler. Mintaka atların çokluğuna şaşırmıştı, bütün Mısır'da bu kadar çok hayvanın olması inanılır gibi değildi.</p>

  <p class="block7">Askerler iki genç kadına baktılar, berbat giysileri veya başlarının etrafında sarılı şalları bile gençliklerini ve zarafetlerini bu zeki bakışlardan gizleyemedi. Mintaka'yla Merykara geçerken onlara anlamlı övgüler ve açık açık davetler yağdırdılar, fakat subaylarının disiplini ve Lök ile Lokka'nın asık suratlı varlıkları daha fazla ileri gitmelerine engel oldu.</p>

  <p class="block7">O akşam ordunun ana bölümü kamp yaptıktan sonra onlar yollarına devam ettiler, güneş battıktan sonra da yolun biraz ötesinde sırıklar ve dikenli çalılarla oluşturulmuş büyük bir kazıklı tabyayla karşılaştılar. Barınak tepelerin arasında kolay savunulabilecek bir konumdaydı. Ağzı çok sıkı korunmuştu, etrafında da hummalı bir faaliyet vardı, nöbetçiler bir aşağı, bir yukarı yürüyorlar, hizmetkârlarla emir erleri, Kızıl Yol savaşçıları tarafından sürülen arabalar sürekli gidip geliyorlardı. Barınağın kapısının yukarısında dalgalanan bayrağı Mintaka hemen tanıdı: üstünde, dili sivri dişlerinin arasından aşağı sarkmış bir yaban domuzunun kesilmiş kafası betimlenmişti.</p>

  <p class="block7">Mintaka, "Aradığımız adam işte bu," diye Merykara'ya fısıldadı.</p>

  <p class="block7">Nöbetçilere kuşkuyla bakan Merykara, "iyi de içeri girmeyi nasıl becereceğiz?" diye sordu.</p>

  <p class="block7">Yolun daha aşağısında, fakat Firavun'un ordusunun artçı birliklerinin kumandanı olan Kızıl Yol savaşçısı General Prenn'in karargâhının kapılarından görülebilir bir yerde kendi derme çatma kamplarını kurdular.</p>

  <p class="block7">Mintaka deri heybelerin birinden o ana kadar dayanmış olan değerli yağ lambasını çıkardı ve bunun ışığında bir papirüs parşömeni parçasına kısa bir mesaj karaladı.</p>

  <p class="block7">Mesaj "Ayı Amca"ya hitap ediyordu ve "küçük çekirgenden" diye imzalanmıştı.</p>

  <p class="block7">iki genç kadın yüzlerindeki tozları yıkayıp temizlediler, birbirlerinin saçlarını taradılar ve eteklerini silkelediler. Sonra birbirlerine cesaret vermek için el ele tutuşarak tabyanın kapısına yaklaştılar. Nöbetçi çavuş geldiklerini görmüştü, önlerine geçerek onları durdurdu. "Haydi oradan, yosmalar. Buraya gelinemeyeceğini bilmeniz gerekir. Çekin arabanızı."</p>

  <p class="block7">Mintaka çavuşa, "Sen iyi bir adama benziyorsun," dedi. "Önüne gelen serserinin, kızlarına yosma demesine göz yumar miydin?"</p>

  <p class="block7">Çavuş ona bakakalmıştı. Bu kadın Hiksos dilini soyluların kültürlü ses tonu ve şivesıyle konuşuyordu. Fenerini yükseğe tutarak ışığı üzerlerine çevirdi. Kadınların giysileri bayağıydı, ama yüzlerini görünce soluksuz kaldı. Bunların üst sınıftan genç kadınlar oldukları belliydi. Ayrıca, kim olduklarını hemen çı karamasa da yüzleri ona hiç de yabancı gelmemişti.</p>

  <p class="block7">"Bağışlayın, bayanlar," diye geveledi. "Öyle sanmıştım ki siz..." Cümlesini tamamlamadı, ama Mintaka ona anlayışlı bir tavırla gülümsedi.</p>

  <p class="block7">"Tabii ki bağışlandınız. General Prenn'e bizden bir mesaj iletir miydiniz?" Mintaka böyle diyerek rulo yapılmış parşömeni uzattı.</p>

  <p class="block7">Çavuş kısa bir duraklamadan sonra ruloyu aldı. "Üzgünüm, ama ben kendisinden direktif alana kadar burada beklemek mecburiyetindesiniz."</p>

  <p class="block7">Ancak birkaç saniye sonra koşup geldi. "Sizi beklettiğim için çok üzgünüm hanımefendiler. Lütfen beni izleyin."</p>

  <p class="block7">İki genç kadını kazıklı tabyanın ortasında renkli ketenden yapılmış büyük bir çadırın yanına götürdü. Burada çadırın kapısındaki küçük rütbeli subayla konuşurken kısa bir gecikme daha oldu. Bundan sonra çadırın içine alındılar, içersi çok kıt döşenmişti, yerler ise oriks, zebra ve leopar gibi hayvan postlarıyla örtülüydü.</p>

  <p class="block7">Postların üstüne bir adam bağdaş kurmuştu. Önünde haritalarla parşömenler, bir de içinde pirzolalar ve koca bir akdarı ekmeği dilimi bulunan bir tepsi vardı. Kızlar içeri girerken başını kaldırıp baktı. Zayıf bir yüzü vardı, avurtları çökmüştü, sakalındaki kurdeleler bile kıllarının renginin siyahtan çok kır olduğunu gizleyemiyordu. Gözlerinin biri bir deri parçasıyla kapatılmıştı. Konuklarına ters ters baktı.</p>

  <p class="block7">"Tonka Amca!" Mintaka lambanın ışık dairesinin içine girdi ve başındaki şalı arkaya attı. Adam ağır ağır ayağa kalktı ve ona bakakaldı. Sonra birden sırıttı ve sağlam tek gözü parlamaya başladı. "Buna inanamamıştım!" dedi. Mintaka'ya sarıldı ve onu havaya kaldırdı. "Bizi terk edip düşman saflarına katıldığını duymuştum."</p>

  <p class="block7">Onu tekrar yere bıraktığında, Mintaka da bu sevgi gösterisinin arkasından kendini biraz toparlayınca, "Ben de seninle bunu konuşmaya gelmiştim, Tonka Amca," dedi.</p>

  <p class="block7">"Bu yanındaki de kim?" Prenn, Merykara'ya baktı ve sağlam gözünü kırpıştırdı.</p>

  <p class="block7">"Seth beni bağışlasın, seni de tanıyorum."</p>

  <p class="block7">Mintaka, "Prenses Merykara'dır," diye açıkladı.</p>

  <p class="block7">"Naja'nın kaçak karısı ha. Seni bulduğuna çok sevinecek." Prenn kıkırdadı. "Sizler yemek yediniz mi kızlar?" Bir yanıt beklemeden hizmetkârlara daha fazla et, ekmek ve şarap getirmeleri için bağırdı, iki genç kadın kendilerine yemek ikram edilirken yüzlerini örttüler, fakat hizmetkârlar çıktıktan sonra Mintaka, Prenn'in işiten kulağının yanına oturdu ve çadırın dışındaki biri tarafından duyulmamaları için sesini alçalttı.</p>

  <p class="block7">General Prenn, Mintaka'yı sesini çıkarmadan dinledi, fakat kız ona, babasıyla bütün erkek kardeşlerinin Balasfura'daki nehir teknesinde yanarak öldükleri o korkunç gecenin olaylarını tüm ayrıntılarıyla anlatınca yüzündeki ifade değişti. Mintaka onun gözünün köşesinde bir damla yaşın belirdiğini gördüyse de bir Kızıl Yol savaşçısının böylesi bir zaaf gösterisinde bulunmasının mümkün olmadığını biliyordu. Prenn yüzünü öbür yana çevirdi, sonra tekrar Mintaka'ya bakınca kız gözyaşını göremeyerek yanıldığını anladı.</p>

  <p class="block7">Mintaka konuşmasını bitirince Prenn sadece, "Babanı da en az seni sevdiğim kadar severdim, küçük çekirge, ama bana önerdiğin şey düpedüz vatana hiyanet,"</p>

  <p class="block7">dedi. Adam bir süre daha sustuktan sonra içini çekti. "Bütün bunları düşünmem lazım.</p>

  <p class="block7">Ama o vakte kadar geldiğiniz yere geri dönemezsiniz. Çok tehlikeli olabilir. Bu işe bir çözüm bulana kadar ikiniz de benim korumamda kalmalısınız."</p>

  <p class="block7">Genç kadınlar itiraz edecek olunca Prenn onları susturdu. "Bu bir istek değil, bir emirdir." Bir an düşündü. "Sizleri cici oğlanlarımın ikisinin kılığına sokturacağım.</p>

  <p class="block7">Benim cici oğlanları cici kızlar kadar sevdiğimi bütün adamlarım bildiğine göre dedikodu olmayacaktır."</p>

  <p class="block7">Mintaka, "En azından Nefer Seti'ye bir mesaj yollayabilir miyim?" diye sordu.</p>

  <p class="block7">"Bu da büyük tehlike içerir. Sabırlı ol. Uzun sürmez. Naja, Hatimiye tepelerinde mevzilendi. Birkaç güne kadar İsmailiye üzerine yürümeye geçecektir. Osiris'in dolunayı küçülmeye başlarken de savaşın sonucu belli olacaktır." Prenn'in sesi bir homurtuya dönüştü. "Ben de o zaman bir karara varmak zorunda kalacağım."</p>

  <p class="softbreak"> </p>
</body>
</html>
