<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Merykara sallanan ve zıplayan</span> tahtırevanda yastıkların ve kaz tüyleriyle doldurulmuş bir şiltenin üstünde yatıyordu. Mişa uyuyan bir yavru köpek gibi ayaklarının dibine kıvrılmıştı. Fakat Merykara uyanık ve tetikteydi. Tahtırevanın perdeleri serin gece havasının içeri dolması için açık olduğundan yürüyüş halindeki ordunun gürültülerini: nalların takırtısını, yük arabalarının gıcırtılarını ve çatırtılarını, yük öküzlerinin böğürmelerini, araba sürücülerinin bağırışlarını ve tahtırevanının yanında yürüyen nöbetçilerin ayak seslerini duyabiliyordu.</p>

  <p class="block7">Birdenbire ilerde bir karışıklık oldu. Kırbaçlar vınlıyor ve saklıyor, tekerlekler kayaların üstünde takırdıyor, akan su sesleri ve hayvanlarla araçların etrafa su püskürttükleri duyuluyordu. Derken ablasının hırçın sesi Merykara'nın kulağına çalındı. "Hey! Ne oluyor orada?"</p>

  <p class="block7">"Bir derenin sığlığından geçmekteyiz, majesteleri. Tahtırevanın devrilmemesi için inmenizi rica ediyoruz. Kutsal kişiliğin güvenliği en büyük tasamız."</p>

  <p class="block7">Merykara, Heseret'in bu rahatsızlıktan dolayı yakındığını duydu ve karışıklıktan yararlanarak Mişa'ya son direktiflerini fısıldadı.</p>

  <p class="block7">Sonra tahtırevandan indiler. Ellerinde fenerler olan köleler onları suyun kıyısına geçirmek için bekliyorlardı. Daha önce kıyıya çıkmış olan Heseret de orada bekliyordu.</p>

  <p class="block7">Merykara'ya, "Beni uykumdan uyandırdılar," dedi. "Kervanın başındaki o budalayı kocam Yukarı Mısır Firavunu'na şikâyet edeceğim."</p>

  <p class="block7">Merykara, "Adamın sırtının derisi soyulana kadar kırbaçlanmasının herhalde senin sağlığına yararı olur," dedi alayla. Heseret başını hızla öteki yana çevirdi.</p>

  <p class="block7">O sırada bir bülbül bulundukları konuma göre nehrin daha yukarılarına rastlayan bir yerde öttü. Merykara'nın gözleri parladı. Çocukluklarında Nefer ona o tatlı şakımayı taklit etmeyi öğretmeye çalışmış, fakat Merykara bunu bir türlü başaramamıştı. Kuş üç kere öttü, ama bunu fark eden yalnız Merykara oldu. Adamlar hantal tahtırevanları ve ağır hazine arabalarını güvenilemez dere yatağından kazasız belasız karşıya geçirmeye dikkatlerini vermişlerdi, ilerilerindeki binlerce araba sığlığa girişi delik deşik etmişler, nehrin tabanını karıştırarak balçık tarlasına çevirmişlerdi.</p>

  <p class="block7">Geçiş tamamlanana ve sonuncu hazine arabası öküzlere yapılan bağırışlarla kırbaçların şaklamaları arasında karşı kıyıya çıkarılana kadar vakit gece yarısını geçmişti.</p>

  <p class="block7">Derken kervanın başı Firavun eşleri için tahtırevanları getirtti. Genç kadınların oturmalarına yardım edildi ve köle ekipleri tarafından taşınmalarına girişildi. Ancak karşı kıyıya vardıklarında yine dert ve karışıklık başgösterdi: hazine arabalarından biri bir tekerlek kaybetmişti ve yolu tıkıyordu. Şimdi buna ek olarak Heseret'i tahtırevanıyla taşımış olan köleler, kraliçenin ayaklarının ıslanmasına ve sandaletlerinin berbat olmasına yol açmışlardı. Heseret zavallıların hemen oracıkta cezalandırılmalarında ısrar edince kırbaçların şaklaması ve suçluların feryatları gürültüyü daha da artırdı.</p>

  <p class="block7">Merykara bu patırtı arasında bülbülün tekrar öttüğünü duydu. Ses bu kere daha yakından geliyordu, akarsuyun aynı yakasından. Merykara, Mişa'yı, "Sakın beni hayal kırıklığına uğratma," diye uyardı.</p>

  <p class="block7">Kız, "Hayatım sana ait hanımım," dedi, Merykara da onu öptü.</p>

  <p class="block7">"Bunu defalarla kanıtladın zaten. Yardımlarını hiçbir zaman unutmayacağım."</p>

  <p class="block7">Merykara kölesine arkasını döndü ve karanlığın içinde uzaklaşmaya girişti.</p>

  <p class="block7">Bu arada yalnız Heseret'in dikkatini çekmişti. "Nereye gidiyorsun, Merykara?"</p>

  <p class="block7">"Kötü perileri boğmaya." Merykara çocukluklarında sık sık tekrar ettikleri bir deyişi kullanmıştı. Heseret omuzlarını silkerek tekrar tahtırevanına bindi ve perdelerini çekti.</p>

  <p class="block7">Merykara yoldan görülemeyeceği bir yere gelir gelmez durdu ve kuş ötüşünün kendi beceriksiz taklidini duyurdu. Hemen hemen aynı anda güçlü bir el kolunu kavradı ve ağabeyi, "Aman vazgeç, yavrum, yoksa burasıyla Beerşeba arasındaki bütün bülbülleri korkutacaksın," diye fısıldadı.</p>

  <p class="block7">Genç kız hızla dönerek kollarını Nefer’in boynuna doladı ve ona bütün gücüyle sarıldı. Heyecandan konuşamamıştı. Delikanlı yavaşça kardeşinin boynuna sarılmış kollarını çözdü ve onu elinden tutarak karanlık su kıyısında yürüttü. Nefer hızlı yürüyor ve hiçbir yere ayağı takılmadığına veya duraklamadığına göre bir leoparın gece gözlerine sahip görünüyordu. Yollarının üstünde bir delik ya da başka bir engel olduğu zaman kardeşini fısıldayarak uyarması dışında konuşmuyordu. Merykara ise onu körü körüne izliyordu. Hemen bütün gecenin yarısı kadar uzun görünen bir süreden sonra Nefer, kız kardeşinin dinlenebilmesi için durdu.</p>

  <p class="block7">"Mişa ne yapacağını biliyor mu?" diye sordu.</p>

  <p class="block7">"Tahtırevanın perdelerini kapalı tutacak ve bir soran olursa uyuduğumu ve rahatsız edilmek istemediğimi söyleyecek. Gittiğimden kimsenin haberi olmayacak."</p>

  <p class="block7">Nefer, "Yarın mola verilene kadar," diye düzeltti. "Kaçabilmek için ancak o kadar vaktimiz var. Devam etmeye hazır mısın? Tekrar derenin öbür yakasına geçmeliyiz."</p>

  <p class="block7">Nefer böyle diyerek onu kucakladığı gibi karşıya taşıdı. Merykara, ağabeyinin ne kadar kuvvetlendiğini görerek şaşırmıştı. Onun kollarının arasında bir bebekten farksızdı. Nefer onu karşı kıyıda yere bıraktı ve yola devam ettiler.</p>

  <p class="block7">Bir süre sonra genç kız onun kolunu çekti. "Bu iğrenç koku da ne?" Öğürdü.</p>

  <p class="block7">Nefer, "Sensin," dedi. "Yani senin yerini alacak olan."</p>

  <p class="block7">O daha konuşmasını bitirmeden ilerilerindeki yolda yıldızların aydınlığında iki karaltı ortaya çıktı. Merykara korkudan taş kesildi.</p>

  <p class="block7">Nefer, "Onlar sadece Taita'yla Meren," diye onun içini rahatlattı. Merykara'yı yapraklı dalların onları gözden gizleyeceği bir ağaçlığın içine götürdüler, Meren de elindeki fenerin pancurunu açtı. Merykara yerde yatan dehşetli cis mi ölgün sarı ışıkta görünce yine bağırmamak için kendini güç tuttu. Bir cesetti, bu ve o kadar korkunç hırpalanmıştı ki insan ve kadın olduğunu söylemek bile zordu.</p>

  <p class="block7">Nefer, "Haydi çabuk!" dedi. "Bana bütün ziynetlerini ve giysilerini ver."</p>

  <p class="block7">Merykara hemen çırılçıplak soyundu ve her şeyi Nefer'e uzattı. Taita ona içinde yedek giysiler, bir tunik, etek ve sandaletler bulunan bir bohça uzattı.</p>

  <p class="block7">Nefer cesedin yanına diz çöktü ve gerdanlık dizilerini ölü kızın boynuna, yüzüklerle bilezikleri de iskeletten farksız parmaklarıyla bileklerine geçirdi.</p>

  <p class="block7">Merykara'nın etekliğiyle peştemalını kaskatı bacaklara geçiremediğinden onları paralayıp lime lime etti ve toprağa sürttü, sonra da parmağına kamasının ucunu batırarak kumaşın üstüne taze kan akıttı. Yakınlarda bir yerden acıkmış bir sırtlan sürüsünün aksırığa benzer korosu kulağa geliyordu.</p>

  <p class="block7">Merykara ürperdi. "Cesedin kokusunu aldılar."</p>

  <p class="block7">"Sadece yırtıcı hayvanlar tarafından yenildiğine Naja'yı inandıracak kadar kanıt bırakacaklar." Nefer ayağa kalktı. "Artık gitmeliyiz."</p>

  <p class="block7">Arabalar suyun yukarılarına doğru biraz uzakta bekliyordu. Nefer ölü kızın cesedine yakın yerde izlerinin kalmasını istememişti. Kız kardeşini arabanın sahanlığında yanına çekerken doğu yönüne baktı. "Sabah yıldızı," dedi yavaşça. "Bir saate kalmadan ortalık aydınlanacak. Kalan karanlıktan elimizden geldiğince yararlanmalıyız."</p>

  <p class="block7">Arkalarında tıpkı bir gül ve mimoza çiçeği demeti gibi şafak sökünce plato yamacının yarı yerine ulaşmışlardı, çöl de altlarında uzayıp gidiyordu.</p>

  <p class="block7">Bu o kadar görkemli bir manzaraydı ki atların dizginlerini çektiler ve altın renkli kum okyanusuna huşu içinde bakakaldılar. Meren dışındakiler. O, tapındığı tanrıçanın tapınağına ulaşmak için dünyanın öbür ucundan gelen bir hacı gibi öndeki arabada ağabeyinin yanında duran Merykara'ya bakıyordu. Uzun gece yolculuğu süresince karanlıkta genç kızı görememişti, ama şimdi güneşin ilk ışıkları üstüne vururken ondan gözlerini ayıramıyordu. Onu hayatının en büyük kısmında en iyi arkadaşının arsız ve afacan küçük kız kardeşi olarak tanımıştı, ama şimdi onu iki yıldan beri ilk kez görüyordu. Zaman mucizevi bir değişiklik yaratmıştı. Merykara'nın şimdi yaptığı her hareket, her jesti, başının her hareketi zarafetin ta kendisiydi. Yüzünün her çizgisi, ince vücudunun her kıvrımı nefisti. Teni krema ve sedef, gözleri değme zümrütten daha yeşil ve parlak, sesi ve gülüşü hayatında duyduğu her müzikten daha büyüleyiciydi.</p>

  <p class="block7">Taita delikanlının yüzündeki ifadeyi yakaladı ve için için güldü. Hayat, en korkunç durumlarda bile kendini yenilemeyi biliyor diye düşündü, fakat yük sek sesle sadece, "Majesteleri burada oyalanmamamız gerekir. Atlar fena halde suya ihtiyaç duyuyorlar," dedi.</p>

  <p class="block7">Tepelerin eteğinde yoldan ayrılarak güneye Büyük Acı Göl'e doğru ilerlemeye koyuldular. Dönüş yolculukları için sakladıkları ilk su amforalarının bulunduğu yere varıncaya kadar yol almayı sürdürdüler. Orada Hilto'nun onlardan önce buradan geçtiğini fark ettiler. Bıraktığı izlerden arabalarının ağır altın yüklerinin etkisiyle ağır ilerlediğini ve Hilto'nun fazla uzakta olmadığını kestirdiler.</p>

  <p class="block7">Onun bütün suyu tüketmediğini, dört amforayı dokunmadan bıraktığını görünce rahatladılar. Bu kadarı Zinalla'daki bundan sonraki vahaya ulaşmalarına kadar atları yürütmeye yeterdi.</p>

  <p class="block7">Merykara, Nefer ve Taita'yla gevezelik ederken neşeli ve canlı gözükmesine karşın, Meren'i tanıyormuş gibi davranmamış, hatta fark edilmeyeceğine emin olduğu zamanlar dışında onun bulunduğu yöne bile bakmamıştı. Meren de birkaç zaman önce genç kıza tepeden bakmasına karşın, şimdi ona doğrudan yaklaşamayacak kadar etkilenmişti. Çünkü sahte bir firavunla evli olsa dahi o şimdi bir kraliçe ve delikanlının gözünde bir tanrıçaydı.</p>

  <p class="block7">Merykara çiçek açmış bir akasya ağacının altında dinlenirken Meren mola vermelerinden beri belki yüzüncü defadır genç kızın görüş hattına girdi. Genç kız bu kez ona bakıp başını eğdi. Meren ona bir tebanın göstermesi gereken saygıyı gösterdi. "Selam ederim majesteleri. Güvende olduğunuzu görmek beni çok mutlu ediyor. Sizin hesabınıza büyük kaygı duymuştum."</p>

  <p class="block7">Merykara onu inceleyen ve hesaplayan tek bir uzun bakışla süzerek uzayan boyunu, omuzlarının güçlü yapısını not etti. Saçlarının da ne kadar gür olduğunu ve uzadığını görüyor, o gün kaçıncı defadır soluğunun kesildiğini hissediyordu. Sert bir sesle, "Meren Cambyses," dedi. "Son karşılaşmamızda en sevgili uçurtmamı kırmıştın. Sana nasıl bir daha güvenebilirim?"</p>

  <p class="block7">"Hayatım pahasına güvenebilirsiniz majesteleri."</p>

  <p class="block7">Karınları doyan atlar dinlendikten sonra tekrar harekete geçme zamanı gelince Merykara laf arasında ağabeyine, "Atların bütün gece beni taşıdılar. Bence onları biraz rahatlatmanın zamanı geldi," dedi.</p>

  <p class="block7">"Bunu nasıl yapacaksın?" Nefer şaşkın görünüyordu.</p>

  <p class="block7">Merykara, "Başka bir arabada yolculuk edeceğim," dedi ve onu bekleyen Meren'in yanına yürüdü.</p>

  <p class="block7">Ertesi gün Zinalla Vahası'na vardılar ve Hilto'nun bölüğünün oraya gelmiş olduğunu gördüler. Nefer adamlarla altınların yükünü on beş arabanın arasında eşit olarak paylaştırdı, bundan sonra da daha rahat bir tempoyla Gallala'ya doğru yollarına devam ettiler.</p>

  <p class="block7">Mintaka Hathor Tapınağı'nın damındaydı. O, kadınlardan bazıları ve İhtiyar adamlar, tanrıçanın huzurunda ibadet edebilmek için orasını tekrar barınılabilir bir hale sokmaya çalışıyorlardı. Bina bin yıllık olabilirdi, bunu kestirmenin bir yolu yoktu, ama duvar resimleri çok iyi korunmuştu ve sadece biraz elden geçirilmeleri gerekiyordu. Dam başka hikâyeydi. Fakat yerel iklim o kadar yumuşak ve kararlıydı ki açılmış büyük deliklerin fazla bir önemi yoktu. Sadece aşağıda ibadet edenleri ölüm tehlikesiyle yüz yüze bırakan çürümüş kirişleri kaldırmak gerekliydi. Mintaka öbür kadınlar gibi eski ve sade giysilerle dolaşıyordu ve onlar gibi güneşten yanmıştı.</p>

  <p class="block7">Buradaki yaşam Avaris zenana'sındaki kapalı yaşantıdan o kadar farklıydı ki, Mintaka da yeni özgürlüğünün ve sıradan arkadaşlarının dostluğuyla beraberliğinin tadını çıkarıyordu.</p>

  <p class="block7">Genç kız doğruldu ve ağrıyan sırtını gerdi. Yüksek duvarın tepesinde çok kolay dengesini buluyordu. Sonra elini gözlerine siper etti, yeşil tarlaların ve Taita'nın kaynağının sularıyla dolmuş sulama kanallarının ötesine baktı. Zengin çayırlarda sığır sürüleri ve tombul kuyruklu koyunlar otlamaktaydı, ama at azdı. Gallala'daki herkes gibi Mintaka da onların yokluğunu fazlasıyla hissediyordu.</p>

  <p class="block7">Sonra, Nefer’in kentten ayrılmasından beri geçen uzun ve yalnız günlerde her saat yaptığı gibi kentin etrafında toplu yeşil tarlalarla soğuk bir çelişki oluşturan çıplak tepelerin arasındaki vadinin ucuna bakışını dikti. Nefer o yönden gelecekti. Son zamanlarda çok sık hayal kırıklığına uğradığı için Mintaka mavi uzakları fazla umutlanmadan gözlüyordu.</p>

  <p class="block7">Birdenbire güneşe karşı gözlerini kıstı. Kalbinin atışları da hızlanmıştı. Orada bir şey vardı. Göğün uçsuz bucaksızlığına karşı minik, rüzgârda uçan bir tüy kadar hafif ve somutluktan uzak bir şey. Belki de sıcak çöl havasından doğan fırtınaların havalandırdığı bir toz kümesiydi.</p>

  <p class="block7">Genç kız bakışını ufuktan uzaklaştırarak kalın kara kaşlarında biriken teri sildi ve gözlerini dinlendirdi. Tekrar baktığında toz bulutu daha da yaklaşmıştı, genç kız da tekrar umutlanmayı denedi. Tam o sırada bir boru bir kez uzun uzun öttü. Tepelerin doruğundaki nöbetçiler de bir şey görmüşlerdi. Mintaka'nın etrafındakiler çalışmayı bırakmışlar ve vadinin ucuna gözlerini dikmişlerdi. Aşağı ki sokaklardan çocukların heyecanlı bağırışları kulağa geliyordu, seyisler ahırlara, araba sürücüleri pazar yerinin ötesinde duran arabalarına koştular. Mutlu bir itiş kakış baş göstermişti.</p>

  <p class="block7">Mintaka kendini daha fazla tutamadı. Tapınağın dış duvarını kaplayan iskeleden bir meyve bahçesinde hırsızlık yaparken yakalanan küçük bir maymun çevikliğiyle indi. Şabako arabasını forum'un<sup class="calibre11"><sup class="noteref" id="back_note_10"><a class="calibre12" href="../Text/part0126.html#note_10" title="10">10</a></sup></sup> ortasından, Tanus'un savaş anıtının yanından geçiriyor ve kapılara yöneliyordu.</p>

  <p class="block7">"Şabako!" Mintaka onun önüne geçmek için koştu. Adam hayvanları durdurunca genç kız arabanın sahanlığına zıplayarak adamın arkasına geçti. Son süratle kapılardan geçerek delik deşik yolda ilerlemeye koyuldular, ilerde toz bulutu giderek yaklaşıyordu.</p>

  <p class="block7">"Bu onlar mı, Şabako? Onlar olduğunu söyle."</p>

  <p class="block7">Şabako rüzgârın uğultusunu bastıran bir sesle, "Onlar olduğunu sanıyorum, majesteleri," dedi.</p>

  <p class="block7">"Öyleyse arabayı niçin o kadar ağır sürüyorsun?"</p>

  <p class="block7">Yükseltinin üzerinden tek bir araç geliyordu. Mintaka arabanın önündeki korkuluğa tutunarak arabanın sürücüsünü görmeye çalıştı, ne çare ki henüz çok uzaktaydı.</p>

  <p class="block7">"Baksana hanımım! Arabada mavi flama dalgalanıyor." Şabako arabanın yukarısındaki uzun bambu sırığının ucundaki boyalı kumaş parçasını işaret ediyordu.</p>

  <p class="block7">"Nefer bu! Tanrıçaya şükürler olsun, bu o!"</p>

  <p class="block7">Genç kız başındaki örtüyü hızla çekerek sallamaya başladı. Nefer de atlarını kırbaçladı ve üzerlerine gelmeye başladı.</p>

  <p class="block7">"Bırak ineyim!" Mintaka emrini daha bir vurgulamak için Şabako'nun omzuna vurdu, adam da atları yavaşlattı. Genç kız hareket halindeki araçtan atladı ve zarif bir dengeyle yere indi. Sonra kollarını iki yana açtı ve yaklaşan arabayı karşılamaya koştu.</p>

  <p class="block7">Arkadan gelen Taita, Nefer’in heyecandan genç kızı çiğnemesinden korktu. Ama delikanlı son anda yana saptı, araba hız kaybedince de sahanlığın yanından sarkarak kıza uzandı. Mintaka büyük bir güven duygusuyla kendini sevgilisinin kollarının arasına attı. Tereddüt etse ya da sakınsa dörtnala koşan atların ayaklarının ya da metal çemberli tekerleklerin altında kalarak ezilirdi, ama Nefer onu yakalayıp yükseğe kaldırdı. Kız da sevgilisinin kollarının arasında gülüyordu.</p>

  <p class="softbreak"> </p>
</body>
</html>
