<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Nefer adamlarından küçük bir</span> kafileyi kuru nehir yatağına indirdi. Nehir tabanının kenarlarına yakın yürüyorlar, yumuşak kum ayak seslerini boğuyordu.</p>

  <p class="block7">Dört hazine arabası yan yana dizilmişler, haydutlar veya eşkıya tarafından alelacele kaçırılamamaları için tekerlekleri zincirlerle birbirine bağlanmıştı.</p>

  <p class="block7">Silahlı sekiz asker nöbetçi olarak arabaların etrafına dikilmişti, ama şimdi hepsi mumyalanmayı bekleyen cesetler gibi kumların üstüne serilmişlerdi. Taita sırayla hepsinin boyunlarındaki nabzı yokladı, sonra baygın adamların gözlerini kontrol etmek için göz kapaklarını kaldırdı. Sonunda kanaat getirerek Nefer'e başıyla işaret etti ve ilk arabanın arka kapısına yürüdü.</p>

  <p class="block7">Torbasından tunçtan uzun bir çomak çıkardı ve kocaman kilit üzerinde çalışmaya koyuldu. Sonunda asma kilit açılınca Taita ağır metal kapıyı açtı. Dört küçük sandık arabanın tabanındaki halkalara bağlıydılar. Hazine sandıklarının kapakları Firavun Naja Kiafan'ın armasını taşıyan birer kil tabletle güvene alınmışlardı.</p>

  <p class="block7">Taita kamasıyla mühürlerin hakkından geldi ve arabanın kapıları tekrar açıldığında sandıkların kurcalandığının anlaşılmaması için parçaları torbasının içine attı. Kamanın ucuyla ilk sandığın kapağını tespit eden sürgüleri de gevşetti ve sandığın kapağını kaldırdı. Sandığın içi küçük deri keselerle doluydu.</p>

  <p class="block7">Taita bir tanesini avucunda tarttı ve gülümsedi. Kesenin ağzını açınca içinde altının ışıltısını gördü.</p>

  <p class="block7">İhtiyar adam bu şekilde çalışırken, Nefer'le Meren de arabanın altındaki yumuşak kumda sığ bir çukur kazmışlardı. Taita deri keseyi Nefer'e geçirdi, delikanlı da onu çukurun dibine yerleştirdi. Taita ilk sandıktaki keselerden en ağır olan elli tanesini seçmişti. Sonra sandığın kapağını yine sürgüledi. Beraberinde getirdiği yaş kilin bir parçasını kullanarak sandığın kapağını tekrar kapayıp mühürledi. Teb'den ayrılırken Naja'nın ona hediye ettiği armalı yakut yüzükle kil mührün üstüne saltanat armasını bastı. Sonra dört sandıktan ikincisine geçti.</p>

  <p class="block7">Meren, "Yeterince almıyoruz," diye homurdandı. "Hazinenin yarıdan fazlasını Naja'yla Trok'a bırakıyoruz."</p>

  <p class="block7">Sonuncu sandığın kilidini açmakta olan Taita da, "Açgözlülük felaketimize neden olabilir," diye homurdanarak karşılık verdi.</p>

  <p class="block7">"Bu şekilde maaş kâtibi sandıkları açıp keseleri sayana kadar altınların eksildiğini fark etmezler, o vakte kadar da aylar geçer."</p>

  <p class="block7">Dört arabadaki her sandıktan elli deri kese alarak vadi tabanının gevşek kumlarına gömdüler. Dikkatten özveride bulunmadan ellerinden geldiği kadar hızlı çalışmalarına rağmen, sonuncu sandığı tekrar mühürleyip sonuncu arabanın arka kapılarını kilitledikleri sırada güneş batı göğünde enikonu alçalmıştı. Uyuyan nöbetçilerden biri o sırada kıpırdadı ve bir şey mırıldanarak doğrulmaya yeltendi. Taita adamın yanına giderek yumuşak elini alnına dayadı. Nöbetçi içini çekerek tekrar yere uzandı. Taita onun ağzını aralayarak dilinin altına bir tutam beyaz toz serpince adam sakin uykusuna devam etti.</p>

  <p class="block7">İhtiyar adam, "Acele etmeliyiz. Canlanmaya başladılar," dedi.</p>

  <p class="block7">Sonuncu arabanın altındaki çukurun dibine dizili kese sıralarının üstüne bol kum yaydılar, sonra pürüzsüz kumun göze batmaması için yüzeyi karıştırdılar ve ayak izleriyle beneklediler.</p>

  <p class="block7">Nefer, "Ne kadar altın aldık dersin?" diye sordu.</p>

  <p class="block7">Taita, "Onları tartmadan kesin konuşmak mümkün değil, ama öyle sanıyorum ki üç lakh'ımız var," dedi.</p>

  <p class="block7">Nefer bir yandan çalışırken, "Bu kadarı da bir ordu toplamaya ve donatmaya yeter," diye mırıldandı.</p>

  <p class="block7">Hiçbir şeyi gözden kaçınmadıklarına emin olmak için arabalarla etraflarındaki bölgeyi son bir kere dikkatle denetlediler. Sonra, nöbetçileri hâlâ ilacın etkisiyle uyur bırakarak vadide uzaklaştılar. Platonun altındaki bayırı tırmanarak Hilto'yu arabalarla bıraktıkları yere döndüler. Bu gözlem noktasından yağmaladıkları altını gömdükleri yeri göz altında tuttular. Fakat vadide herhangi bir bağırış veya olağandışı faaliyet dikkatlerini çekmedi. Nöbetçiler belki de uyandıkları vakit duydukları suçluluk duygusundan görevlerini ihmal ettiklerine dair üstlerine herhangi bir rapor vermemişlerdi.</p>

  <p class="block7">Ortalık kararmaya yüz tutarken sahte Firavunların ordusu gece yürüyüşüne geçti.</p>

  <p class="block7">Öküzlerin de o zaman dört arabayı kumlu nehir yatağından kurtarmasıyla saltanat tahtırevanlarının arkasından zahmetle ilerlemeye koyuldular.</p>

  <p class="block7">Büyük Mısır ordusu beş gün ve gece süresince o noktadan sel gibi aktı. Araba bölükleri, nişancı, okçu ve mızrakçı alayları vardı.</p>

  <p class="block7">Bunların arkasından uzun köle sıraları geliyordu. Köleler tahkimatları bina etmek ve kuşatılmış kentlerin surlarını yıkmak gibi ağır işlerde kullanılacaklardı. Sonra sırada zanaatkarlar, araba yapımcılarıyla duvarcılar, zırh ve silah onarımcılarıyla ok yapımcıları, onların arkasında da orduyu izleyen eşler, sevgililer ve fahişelerle onlara ait köleler, hizmetkârlar ve bebekler vardı.</p>

  <p class="block7">Hemen arkalarından, yağmalarla zenginleştikleri zaman askerlere satacakları, akla gelebilecek her türlü mal ve lüks eşyayla dolu arabalarıyla tüccarlar geliyordu.</p>

  <p class="block7">Öyleyken tepelerdeki gözlemciler, bütün bu kalabalık içinden hiç kimsenin altının gömülü olduğu kuru vadiye girdiğini görmediler ve her gün müfrezeler ve alaylar yakınlarda kamp kurdularsa da hiç kimse hela ya da kamp yeri olarak kullanmak üzere vadiye yaklaşmadı.</p>

  <p class="block7">O muazzam ordunun sonuncu aracı da paldır küldür geçip kayalık Hatimiye Geçidı'ne tırmandıktan, arkada kalan askerlerin sonuncusu da topallayarak geçtikten sonra Nefer'le Taita hazine arabalarındaki altının eksildiğinin ordunun maaş kâtipleri tarafından keşfedilmediğine, nehir yatağındaki gizleme yerinin de rastlantı sonucu ortaya çıkmadığına kanaat getirdiler.</p>

  <p class="block7">Doğuya giden yol en sonunda terk edilince gece içinde tepelerden indiler, ama gerekirse anında kaçabilmek için arabaları vadinin üst tarafında bırakmışlar, atları da koşumlarından ayırmamışlardı. Nefer'le Meren kumluk nehir yatağına indiler. Hazine arabaları ve öküzler tarafından bırakılan izler ay ışığında hâlâ görülebiliyordu. Tahta kazmayı birkaç kere salladıktan sonra Meren sevinçle ıslık çaldı ve ilk altın kesesini ortaya çıkardı. Çukurun içinden keseleri çıkardıkça bunları sayıyor, bir tanesini bile atlamadıklarından emin olmak istiyorlardı. Sonra ağırlıklarının altında sendeleyerek keseleri vadinin kıyısından yukarı çıkardılar ve bekleyen arabaların yanına istiflediler. Altın dolu sekiz yüz deri kese gerçekten etkileyici bir küme oluşturuyordu.</p>

  <p class="block7">Nefer, "Bu kadarı çok fazla! Hepsini taşımayı başaramayacağız," diye söylendi.</p>

  <p class="block7">Ama Taita başını salladı. "Bu kötü dünyanın doğal yasalardan biri de şu: altın hiçbir zaman çok fazla olamaz."</p>

  <p class="block7">Hafif savaş arabaları yük araçları olarak dizayn edilmemişlerdi, ama onlar dingiller sarkana ve karoseri gıcırdayana kadar arabalara keseleri yüklediler. Oysa altınların yarısını dahi daha yükleyememişlerdi. Atları dinlendirerek, onları yularından çekerek tepeleme yüklü arabaları tepelere götürdüler, sonra ikinci yük için geri döndüler.</p>

  <p class="block7">Bütün altını taşımak fazladan iki yolculuk daha yapılmasını gerektirdi.</p>

  <p class="block7">Hazineyi beş eşit parçaya böldüler ve dördünü birbirine uzakça yerlere gömdüler.</p>

  <p class="block7">Gizleme yerlerini kamufle etmeye ve hiçbir iz bırakmamaya büyük özen gösterdiler.</p>

  <p class="block7">Böylece, altının bir bölümü keşfedildiği takdirde. Hepsini kaybetmeyeceklerdi. Beşinci bölümü arabaların on üçüne yüklediler, Nefer de onları Hilto'nun komutasında Gallala'ya geri yolladı. Hilto bir kere kente vardıktan sonra kalan altınları da taşımak için ağır arabalardan oluşan bir konvoy yollayacaktı.</p>

  <p class="block7">Nefer kalan üç arabayı alıkoydu. Bunlar kendisi, Taita ve Meren tarafından sürüleceklerdi, iki kafile vedalaştılar: Hilto yüklü arabalarını güneye götürürken Nefer daha küçük grubunu doğuya götürüyor, iki Firavun'un ordusunu gölge gibi izliyordu.</p>

  <p class="block7">İzledikleri ordunun kamp yapıp dinleneceğini bilen Nefer gündüz saatlerinde yolculuk ediyordu. Aydınlıkta yolculuk ettikleri takdirde tatsız sürprizlerle karşılaşmaları olasılığı azalıyordu.</p>

  <p class="block7">Geçitten geçerek platoya çıktılar ve büyük kısmının daha önce oradan geçen binlerce hayvan ve insan tarafından pisletilmesine rağmen orada bol su da buldular.</p>

  <p class="block7">Atlar iyi dinlenmişlerdi; kafile hafif yüklü arabalarda hızlı yolculuk ediyordu. Sönmüş ateşlerin, yıkık derme çatma kulübelerin, çerçöp yığınlarının ve dağınık pisliğin işaretlediği terk edilmiş yüzlerce kamp yerinin yanından geçtiler. Yürüyüş halindeki bir ordunun bazı kayıplara uğraması doğal olduğundan aceleyle kazılmış mezarlar davardı. Bunların bazıları çakallarla sırtlanlar tarafından açılmış, cesetler dışarı çekilmiş ve kısmen yenilmişti.</p>

  <p class="block7">Nefer arabasından inerek büyük bir olasılıkla ordu fahişelerinden biri olan genç bir kadının cesedinin başında durdu. "Ona ihtiyacımız olacak," dedi. Sırtlanların başladıkları işi akbabalar hemen hemen tamamladıklarından kadının nasıl öldüğünü tahmin etmenin bir yolu yoktu. Kadının gözleriyle dudakları yok olmuştu, kafatası da kandan kararmış dişlerinin arasından onlara sırıtıyordu.</p>

  <p class="block7">Meren, "Tanrılar bize acısın," diye bağırdı. "Aklını mı kaçırdın sen? Bu leş felaket derecede kokuyor."</p>

  <p class="block7">"Onu sarmama yardım edin." Nefer arkadaşının itirazlarını duymamış gibi davrandı. Ordunun arkasında bıraktıklarını toplayarak bir nevi çöpçülük yapan Bedeviler tarafından bile istenmeyecek kadar pis ve yırtık birkaç metrelik bir keten dokuma bulmuştu. Ölü kadını kaldırarak buna dikkatle sardılar. Sonra, itirazlarını dinlemeyerek cesedin içinde bulunduğu bohçayı Meren'in arabasının arkasına bağladılar.</p>

  <p class="block7">Şafak vaktinden beri bir toz bulutunun altında yolculuk etmelerine rağmen, ordunun artçılarına yetiştiklerinde sabah yarılanmıştı.</p>

  <p class="block7">Keşif kolları gündüz saatlerini geçirmek için kamp yapıyor, yemek ateşlerinin dumanı ilerdeki yolda yüzlerce ayrı kampın konumunu işaretliyordu.</p>

  <p class="block7">Nefer arkadaşlarını yoldan ayırdı. Yük arabalarına toslamamak için daire çizdiler ve yoldan görülmemeye özen gösterdiler, ilerdeki araziyi keşfetmeye çalışarak ihtiyatla ilerliyorlardı. Çok geçmeden hazine arabaları konvoyuna ve bir zeytin ağacı korusunda mola vermiş hanedan kadınlarının yüksek tahtırevanlarına yetiştiler. Nefer onların yakınına süründüğü sırada öğle vakti geceli epeyi olmuştu. Delikanlı bir demirhindi ağacına tırmandı. Kampı çevreleyen zareba dikenli çalısının yukarısından olan bitenleri izleyebilecekti.</p>

  <p class="block7">Kraliçe Merykara'nın çadırı Heseret'inkinin biraz uzağındaydı, ama iki kız kardeş şimdi bir keten tentenin altında güneşten korunarak oturmuşlar, hizmetçilerinin yemek ateşlerinden getirdikleri zengin yemeklerden çimleniyorlardı.</p>

  <p class="block7">Nefer konuşmalarını duyacak kadar yakında değildi. Tam karşısına düşen Heseret gevezelik ediyor ve neşeyle gülüyordu. Nefer'in anımsadığından da daha güzeldi. Bu uygunsuz koşullarda bile onu Memphis'deki Hathor heykeline benzetmeyi amaçlayan özenli bir makyajla dolaşıyordu. Görkemli ziynetler takıp takıştırmıştı, gür siyah saçları da yeni yağlanmış ve kıvrılmıştı. Dillere destan kabaetleri olan uzun boylu siyahi köle kız Mişa altın kâsesini doldurmak için üzerine eğilmişti. Kırmızı şarabın birkaç damlası Heseret'in elbisesinin üzerine döküldü. Genç kadın yerinden fırladı ve gümüşle devekuşu tüylerinden yapılmış ağır yelpazesini kızın kafasına çarptı. Mişa dizüstü düştü ve başını iki eliyle korumaya çalıştı, fakat parmaklarının arasından kanlar fışkırdı.</p>

  <p class="block7">Merykara ablasını zaptetmeye çalıştıysa da Heseret sapı kırılana kadar yelpazesini kızın başına indirmeyi sürdürdü, kırıkları Merykara'ya fırlattıktan sonra da omzunun üzerinden tehditler ve küfürler savura savura hızlı adımlarla uzaklaştı. Merykara köle kızı ayağa kaldırdı ve onu kendi çadırına götürdü. Nefer demirhindi ağacının üst dallarında gizlendiği yerden sabırla bekliyordu. Bir süre sonra Mişa başı sarılı olarak çadırdan çıktı. Hâlâ ağlayarak ağaçların arasında gözden kayboldu. Merykara çadırının ağzında belirene kadar Nefer yerinden kımıldamadı.</p>

  <p class="block7">Son defa konuştuklarında tetikte olması ve kendisinin ona gelmesini beklemesi için kız kardeşini uyarmıştı. Merykara şimdi dikkatle etrafına bakındı, çadırın kapısındaki nöbetçiyle konuştu ve görünürde amaçsız olarak kampın kıyısında dolaşmaya başladı. Belli ki Nefer'in direktiflerini ciddiye almıştı ve kurtarıcılarını görebilmek umuduyla çevreyi araştırıyordu. Kampta yalnız o hareket halindeydi: ötekilerin çoğu siperli bir yerde güneşten ve sıcaktan korunuyor, nöbetçiler bile onunla ilgilenmiyorlardı.</p>

  <p class="block7">Nefer kesesinden küçük bir gümüş ayna çıkardı, güneşin yansımasını yakaladı ve Merykara'nın yüzüne bir ışık düşürdü.</p>

  <p class="block7">Genç kız hemen durdu, elini gözlerine siper etti ve delikanlının bulunduğu yöne baktı. Nefer aynayla üç kez daha ışık yansıttı. Kararlaştırdıkları sinyaldi bu. Bu kadar uzaktan bile Merykara'nın gülümseyişinin, güzel yüzünün üstünde dans eden ışık yansıması kadar parlak olduğunu görebiliyordu.</p>

  <p class="softbreak"> </p>
</body>
</html>
