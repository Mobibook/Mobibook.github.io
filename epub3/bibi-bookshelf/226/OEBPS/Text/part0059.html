<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Yollarına devam ederlerken Taita</span> göğe giderek daha sık bakmaktaydı. Kükürt rengindeki bulutlar yer yüzüne yaklaştıkça yüzündeki ifade ciddileşmekte ve düşünceli bir hal almaktaydı.</p>

  <p class="block7">Sabah ortasında atlara su vermek için durdukları sırada Hilto, "Hiç böyle bir gök görmemiştim. Belli ki tanrılar öfkeli," dedi.</p>

  <p class="block7">Doğru yolu hemen bulmaları çok garipti. Yanlış tarafa döndükleri çatal ağzı ta uzaktan görülebiliyordu. Burasını işaretleyen yüksek taş yığınını gözden kaçırmış</p>

  <p class="block7">olmaları inanılır gibi değildi. O kadar çok ticaret kervanının geçtiği Kızıldeniz yolu, Batak Kumlar Vadisi'ne giden patikadan çok daha fazla iz dolu ve belirgindi.</p>

  <p class="block7">Yol kavşağına yaklaşırlarken Nefer, "İştar gözlerimizi kör etmiş, ama bu kez o kadar kolay aldatılmayacağız," diye mırıldandı. Sonra huzursuz şekilde göğe bakarak kötülüklere karşı benimsenmiş işareti yaptı. "Tabii tanrılar yüzümüze gülerlerse."</p>

  <p class="block7">ilerlerindeki toz bulutunu keskin savaşçı gözleriyle seçen Hilto oldu. Alçak bulutlu gök, onu yaklaştığı şu ana kadar gözden gizlemişti. Hilto, Taita'nın arabasının yanı başında yol alarak, "Büyücü! ilerimizde savaş arabaları var, hem de çok kalabalıklar,"</p>

  <p class="block7">diye ona bağırdı.</p>

  <p class="block7">Arabaları durdurup ileriye baktılar. Toz bulutu sürekli bir hareket halindeydi.</p>

  <p class="block7">Taita, "Ne kadar uzaktalar?" diye sordu.</p>

  <p class="block7">"Yarım fersah ya da daha yakındalar."</p>

  <p class="block7">"Trok'un arkasından gelen ikinci bir tümeni mi var sence?"</p>

  <p class="block7">"Bunun, Hiksosların olağan taktiği olduğunu siz benden iyi bilirsiniz, Büyücü.</p>

  <p class="block7">Dammen Savaşı'nı anımsamıyor musunuz? Apepi bizi nasıl iki tümeninin arasına sıkıştırmıştı, değil mi?"</p>

  <p class="block7">Taita, "Onlar önümüzü kesmeden yol kavşağına ulaşabilir miyiz?" diye sordu. Hilto gözlerini kısarak baktı.</p>

  <p class="block7">"Belki. Ama çok sıkı bir yarış olacak."</p>

  <p class="block7">Taita dönüp arkasına baktı. "Trok arkamıza düşmüştür bile. Artık geriye dönemeyiz."</p>

  <p class="block7">"Yoldan ayrılıp kumlara girmemiz tam bir felaket olur. Düşmana izlemeleri için kusursuz bir iz bırakmış oluruz. Zaten akşam olmadan atlar tükenir."</p>

  <p class="block7">Mintaka, "Tevekkeli Trok bize gülmedi," diye acı acı söylendi.</p>

  <p class="block7">Meren doğruladı. "Bir kez daha kapana kısıldık sayılır."</p>

  <p class="block7">Nefer, "Acele etmeliyiz," dedi. "Onlardan önce yol kavşağına ulaşıp ana yola devam etmeliyiz. Tek kurtuluş umudumuz bu."</p>

  <p class="block7">Hilto, "Atları gebertmek pahasına da olsa hız yapmalıyız."</p>

  <p class="block7">Üç araba yan yana ileri atıldılar. Arabalar yoldaki tekerlek izlerine girip çıktıkça sarsılıyorlardı, ama atlar iyi gidiyorlardı. Onlar koştukça ilerlerindeki toz bulutu daha ürkütücü bir görünüm alıyordu. Taş yığını da sanki bir türlü yaklaşmıyordu.</p>

  <p class="block7">Düşman tümeninin ilk arabaları tozla o korkunç sarı ışık tarafından yarı yarıya karartılarak ortaya çıktıklarında onlar kavşağa hâlâ yüz elli, iki yüz metre uzaklıktaydılar.</p>

  <p class="block7">Hiksoslar kendilerine doğru yarıştığını gördükleri üç savaş arabasının kimliğinden emin değillermiş gibi bir an durdular, ama sonra kaçaklara doğru tekrar harekete geçtiler.</p>

  <p class="block7">Taita atları son bir kere daha hızlandırmaya çalıştıysa da hayvanların yorgunluğa yenik düşmek üzere olduklarını hissediyordu.</p>

  <p class="block7">Son ana kadar dayandılar, ama düşman dolu dizgin üzerlerine geliyordu. Böylece, yol kavşağına onlardan önce ulaşamayacakları yavaş yavaş belli oluyordu. Taita sonunda yumruğunu kaldırarak durmalarını emretti. "Yeter!" diye bağırdı. "Bu yarışı asla kazanamayız."</p>

  <p class="block7">Patikanın orta yerinde durdular. Atlar ter içindeydi ve soluk soluğaydılar. Kaçaklar yüzlerine bulaşmış tozun altında sapsarıydılar, gözlerinde ise sadece umutsuzluk okunuyordu.</p>

  <p class="block7">Hilto, "Şimdi ne tarafa, Firavun?" diye bağırdı. Adamlar daha şimdiden Nefer’in önderliğine başvurmaya başlamışlardı.</p>

  <p class="block7" id="id_Ayhan">"Bizim için yalnız bir tek yol açık. Geldiğimiz yoldan geri döneceğiz." Bundan sonra onu ancak Mintaka'nın duyabileceği kadar alçak sesle konuştu. "Böylece Trok'un avucuna düşeriz. Ama onunla hesaplaşmak için bu sayede son bir şansımız olur."</p>

  <p class="block7">Taita başıyla onayladı ve arabasına U dönüşü yaptıranların ilki oldu. Onları batak kumlara geri götürüyordu. Öbürleri de tornistan ederek arkasında bıraktığı tozu izlediler. Toz önceleri kovalayanları gözden gizliyordu, ama sonra ani bir sıcak esinti tozu bir an için yana savurdu, böylece daha şimdiden mesafe kaybettiklerini gördüler.</p>

  <p class="block7">Hızla ileri atıldılar, ama Nefer atlarının kuvvetten düşmeye başladıklarını fark ediyordu. Adımları ağırlaşıyor, bacakları çökmenin eşiğinde gözüküyordu. Nefer her şeyin bitmesinin yakın olduğunu anladı Bir kolunu Mintaka'nın beline dolayarak, "Seni daha ilk gördüğüm an sevdim. Ve sonsuza kadar sevmeye devam edeceğim," dedi.</p>

  <p class="block7">"Eğer beni gerçekten seviyorsan, Trok'un eline geçmeme asla izin vermeyeceksin. Sonunda, bana olan aşkını kanıtlamanın yolu olacak bu."</p>

  <p class="block7">Nefer şaşkın halde dönerek genç kıza baktı. "Anlamıyorum," demesi üzerine, Mintaka delikanlının yanında asılı kılıca dokundu.</p>

  <p class="block7">"Hayır!" Nefer bu sözü adeta bağırarak söylemişti. Kızı tüm kuvvetiyle kollarının arasında sıktı.</p>

  <p class="block7">"Bunu benim için yapmalısın, aşkım. Beni Trok'a geri veremezsin. Kendim yapmaya cesaretim olmadığına göre, benim için senin güçlü olman gerek." "Yapamam," diye haykırdı Nefer. "Her şey çabuk ve acısız olup bitecek. Oysa öbür şık..." Nefer öylesine perişandı ki ansızın duran Taita'nın arabasına az daha tosluyordu. Taita ilersini işaret ediyordu.</p>

  <p class="block7">Trok oradaydı. Adamın kafilesinin başındaki ayıdan farksız siluetini bulundukları noktadan bile görebiliyorlardı. Doğru üzerlerine geliyordu. Arkaya bakınca öbür düşmanın da eş bir hızla arkadan yaklaştığını fark ettiler.</p>

  <p class="block7">"Son bir dövüş bizi bekliyor!" Hilto kınının içindeki kılıcı çekmeye hazırlandı, "ilki en kötüsü, ikincisi de öyle. Sonuncusu da bütün oyunun en iyisi." Kızıl Yol'un deyişlerinden biriydi bu, Hilto da onu gerçek bir hevesle söyledi.</p>

  <p class="block7">Taita safra renkli göğe bakarken başka bir sıcak esinti, gümüş renkli otların arasından esen rüzgâr gibi saçlarını dalgalandırdı.</p>

  <p class="block7">Mintaka, Nefer'in kolunu çekti. "Söz ver bana!" diye fısıldadı. Delikanlının gözleri yaşlarla doldu.</p>

  <p class="block7">"Söz veriyorum," dediyse de kelimeler ağzıyla boğazını ateş gibi yaktı. "Sonra Trok'u şu ellerimle öldüreceğim. Bunu da yaptıktan sonra karanlık yolculukta sana yetişeceğim."</p>

  <p class="block7">Taita sesini yükseltmediyse de söylediklerini hepsi net olarak duyabildiler. "Şu taraftan. Tekerlek izlerime dikkat edin ve onları şaşmadan izleyin."</p>

  <p class="block7">Bundan sonra İhtiyar adamın atlarını patikayla dik açı oluşturan kumların içine, yer değiştiren kum tepelerinin arasına sürdüğünü şaşırarak gördüler. Nefer onun anında tekerlek poyralarına kadar kumların içine batmasını bekliyordu, ama Taita her nasılsa yumuşak yüzeyin altında katı bir kabuk bulmuş olacaktı. Sağlam bir gidiş tutturmuştu.</p>

  <p class="block7">Ötekiler bunun son bir çaresiz girişim olduğunu bile bile onu yakından izlediler.</p>

  <p class="block7">Arkasına bakan Nefer doğudan ve batıdan gelerek onları izlemek üzere buluşan iki düşman tümeninin kaldırdığı iki toz bulutunu görebiliyordu. Üç arabanın patikadan ayrıldıkları noktaya gelince, kaçakların arkalarında bıraktıkları izleri görmemelerinin en küçük bir şansı yoktu. Tabii Taita bir büyü yapıp onları İştar'ın gözünden gizlemediği takdirde, ama bu da pek zavallı bir umuttu, İştar böylesine sıradan oyunlara kanacak türden bir büyücü olmadığını kanıtlamıştı. Zaten Trok da patikadan saptıklarını kendi gözleriyle görmüş olmalıydı.</p>

  <p class="block7">Ancak Nefer tekrar ileriye bakınca Taita'nın sağ elinde Lostris'in Tılsımı'nı tuttuğunu, bileğine de Bay'ın armağanı olan gerdanlığı dolamış olduğunu gördü.</p>

  <p class="block7">Onları kovalayanlara bakmıyordu İhtiyar adam. Yüzü tehdit dolu göğe çevriliydi, yüzünde de derin bir huşu okunuyordu.</p>

  <p class="block7">Durumlarının tüm umutsuzluğuna karşın Nefer yüreğinde mantıksız bir umut kıvılcımı hissetti. Bay'ın armağanının İhtiyar adamın esasen çok büyük olan gücünü anlaşılmaz şekilde daha da artırdığını fark ediyordu. Mintaka'ya, "Taita'ya baksana,"</p>

  <p class="block7">diye fısıldadı. "Belki de sonumuz daha gelmemiştir. Oyunun sonucu belli olmadan önce bao taşlarını belki son bir kez daha sürebiliriz."</p>

  <p class="softbreak"> </p>
</body>
</html>
