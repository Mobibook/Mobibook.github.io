<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">O vakte kadar kentle</span> Mısır'ın arasında kaçakçıların rağbet ettiği ve giderek daha faal olan bir ticaret yolu oluşmuştu. Doğudaki denizin kıyısındaki Şafağa Limanı'ndan buraya sürekli olarak kervanlar geliyordu. Trok'la Naja'nın hazinesinin ele geçirilmesinden beri Gallala altın zengini bir kent olmuştu. Tacirler tıpkı sırtlanlar gibi sarı metalin kokusunu alıyorlar ve dünyanın dört bir yanından gelmiş mallarını buraya getiriyorlardı. O günlerde kentin pazarlarında satın alınamayacak hiçbir mal veya lüks eşya yoktu. Mintaka böylece, araba sürücülerinin dönecekleri günün şerefine hazırladığı şölen için Busiris'deki Osiris Tapınağı'nın bağlarından bir araba dolusu kırmızı şarap temin edebildi. .</p>

  <p class="block7">Kasaplar onun emri üzerine bütün on sığırı ve yüzlerce tavuk ve kazı şişlere geçirip kızarttılar. Yeni arabalar kıyıdan taze balıklar ve sepetler içinde ıstakozlar getirdiler. Kaynar suyla dolu kazanların içinde cıyakladıkları sırada uzun bıyıklı kabukluların birçoğu hâlâ hayattaydı. Avcılar çevredeki çölü taradılar, ceylanlar, oriks keçileri ve devekuşunun eti ve yumurtalarıyla döndüler.</p>

  <p class="block7">Şölen, başarılarının ve sahte Firavunlarla ilgili küçük zaferlerinin neşeli bir kutlamasıydı. Nefer konukları buyur etmek ve kumların altından beş araba bölüğünün kurtarıldığını bildirmek için ayağa kalkana kadar şarap nehir gibi akmıştı. "Trok'un zulmünden kurtarabildiğimiz atlar ve bugün elimizde olan silahlar ve arabalarla Trok'la Naja'ya karşı kendimizi savunabilecek durumdayız. Sizin de bildiğiniz gibi, her geçen gün mavi sancağa yeni gönüllüler getiriyor. Yakında olay sadece kendimizi savunmaktan çıkarak, bizden çalınanları geri almaya ve o iki canavarın işledikleri korkunç cinayetlerin intikamını almaya dönüşecek. Gerçek ve soylu kralların kanı ellerine bulaştı. Onlar, yanımdaki soylu hanımefendinin babası olan Kral Apepi'nin katilidirler. Kendi babam Firavun Tamose'u da onlar öldürdü."</p>

  <p class="block7">Konuklar susmuşlardı, şaşırmış görünüyorlar, olanları anlamak ister gibi birbirlerine bakıyorlardı. Derken Hilto ayağa kalktı. Nefer ona ne söyleyeceğini öğretmiş, soruyu adeta dudaklarına yerleştirmişti. "Kutsal majesteleri, cehaletimi bağışlayın, ne de olsa basit bir adamım, ama anlayamadım. Kral Apepi'nin, gemisinin Balasfura'da demirliyken ateş alması üzerine kaza sonucunda öldüğünü bütün dünya biliyor. Oysa sen şimdi ölümünden dolayı sahte Firavunları suçluyorsun. Nasıl olur bu?"</p>

  <p class="block7">"Aramızda o trajik gecenin gerçek olaylarına tanık olan biri var." Nefer uzanıp Mintaka'yı ayağa kaldırdı. Oradakilerin hepsi onu alkışladılar. Güzelliği ve zarif ruhu nedeniyle onu sevmişlerdi. Nefer elini kaldırınca hepsi sustular ve genç kız babasıyla kardeşlerinin öldürülmelerinin öyküsünü anlatırken onu tüm dikkatleriyle dinlediler.</p>

  <p class="block7">Mintaka basit kelimeler kullandı ve onlarla arkadaşmışlar gibi konuştu, öyleyken duyduğu dehşeti ve kederini onlarla paylaşabildi. Anlatacaklarını bitirdiğinde konuklar yemek zamanındaki bir kafes dolusu aç aslan gibi homurdanıyorlardı.</p>

  <p class="block7">O sırada Şabako ayağa kalktı ve hazırlanmış olan sorusunu sordu: "iyi ama, sen de kendi baban Kral Tamose'un ölümünden söz ediyordun, Kutsal Firavun. O nasıl öldürüldü... ve kimin tarafından?"</p>

  <p class="block7">"Bu sorunun yanıtını almak için, ne kadar gizli ve korkunç olursa olsun, hiçbir sırrın gizli kalamadığı Büyücü Lord Taita'ya başvurmak zorundayım."</p>

  <p class="block7">Taita kalabalığa döndü ve tüm dikkatlerini toplayan fısıltı halindeki bir sesle konuştu. Ağzından çıkan her kelime topluluğun en dışındakilerin bile kulaklarına ulaştı, o kelimelerin yumuşaklığı ise betimledikleri dehşet verici koşullarla o kadar etkin biçimde çelişiyordu ki erkekler sarsıldılar, kadınlar da ağladılar.</p>

  <p class="block7">Anlatısının sonunda Taita sapındaki kırmızı, yeşil ve sarı tüyleriyle kırık oku yükseğe kaldırdı. "Firavun Tamose'u öldüren budur. Trok'un armasını taşıyan, fakat Firavun'un kardeş gibi sevdiği ve güvendiği Naja tarafından atılan bu ok."</p>

  <p class="block7">Oradakiler isyanlarını ve adalet özlemlerini Gallala'nın yukarısındaki göğe haykırdılar. Taita oku öküzlerden birinin kızarmakta olduğu en yakındaki ateşe fırlattı.</p>

  <p class="block7">Çok yakından incelenmeye gelmezdi. Firavun'u öldüren değil, gömülü arabadan aldıklarından biriydi çünkü, İhtiyar adam bundan sonra oturdu ve uyumaya hazırlanır gibi gözlerini kapadı.</p>

  <p class="block7">Nefer konukların öfkelerini bir süre daha açığa vurmalarına izin verdi, adamlar biraz sakinleşince de daha fazla şarabın getirilmesini işaret etti.</p>

  <p class="block7">Yapması gereken bir bildiri daha vardı. Havanın biraz daha yumuşamasını bekledikten sonra ayağa kalktı. Herkes sustu ve Busiris'in nefis şarabının verdiği olumlu hava içinde neler söyleneceğini bekledi. O gece o kadar mucize yaşamışlardı ki şimdi daha neler olacağını merak ediyorlardı.</p>

  <p class="block7">"Bir hükümdar, ordularını atalarımızın bu kutsal ülkesinin düşmanlarına karşı harekete geçirmesinden önce bir hükümdar olmalıdır, gerçek ve sahici bir hükümdar.</p>

  <p class="block7">Sizi sahte Firavunlara karşı savaşa götürmeyi amaçlıyorum, ama henüz Firavunluk düzeyine yükselmiş değilim. Ergenliğe erişeceğim yıla kadar beklediğim takdirde bu olacak, ama o güne daha çok vakit var, ben ise o kadar beklemek niyetinde değilim.</p>

  <p class="block7">Zaten düşmanlarım da bana öyle bir fırsat tanımazlar." Delikanlı sözlerine ara verdi, konuklar da Nefer'e huşu içinde baktılar. O kadar genç, o kadar uzun boylu ve dikti ki.</p>

  <p class="block7">Aynen ondan önce babasının olduğu gibi. Şimdi yemin edecekmiş gibi sağ elini kaldırdı.</p>

  <p class="block7">"Ulusumun ve tanrıların karşısında söz veriyorum: kralınız olduğumu kanıtlamak için Kızıl Yolu aşmayı başaracağım."</p>

  <p class="block7">Topluluktan bazıları iç çekerek başlarını salladılar, başkaları ayağa fırlayıp, "Hayır Firavun, öldürüldüğünü görmek istemeyiz," diye bağırdılar, daha başkaları ise, "Bakher!" diye karşılık verdiler, "Eğer başaramazsa cesur bir adam olarak başaramayacak."</p>

  <p class="block7">O gece Mintaka ona, "Niçin önce bana söylemedin?" diye ağlayarak sordu.</p>

  <p class="block7">"Beni durdurmaya çalışacağını biliyordum."</p>

  <p class="block7">"iyi ama bunu niçin yapman gereksin?"</p>

  <p class="block7">"Tanrılarım ve görevim bunu gerektiriyor."</p>

  <p class="block7">"Sonuçta ölecek olsan bile mi?"</p>

  <p class="block7">"Sonuçta ölecek olsam bile."</p>

  <p class="block7">Genç kız sevgilisinin yeşil gözlerine uzun uzun baktı ve ne kadar kararlı olduğunu gördü. Sonra onu öperek, "Senin gibi bir erkeğin karısı olacağım için gurur duyuyorum," dedi.</p>

  <p class="softbreak"> </p>
</body>
</html>
