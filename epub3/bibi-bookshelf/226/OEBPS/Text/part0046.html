<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Ertesi sabahın erken saatlerinde</span> kentin büyük kısmı uyurken ve doğu kapısındaki nöbetçilerin bile esneyerek gözleri kapanırken Teb'den ayrıldılar.</p>

  <p class="block7">Nefer dört at tarafından çekilen bir yük arabasının arkasına yatırılmıştı. Bu yük arabaları Hilto tarafından dikkatle seçilmişti. Güçlü ve sağlıklı olmakla beraber, hasete ya da dedikoduya yol açacak üstün nitelikleri yoktu. Arabaya en zorunlu yiyecek maddeleri ve bir kez nehir vadisinden ayrıldıktan sonra gereksinebilecekleri donanım doldurulmuştu. Hilto zengin bir çiftçi gibi giyinmişti. Meren güya oğlu, Bay da köleleriydi.</p>

  <p class="block7">Nefer arabanın dibindeki samanla doldurulmuş bir şiltenin üstüne, tabaklanmış bir deri perdenin altına yatırılmıştı. Artık tamamen kendine geldiğinden Taita'nın ona bütün söylediklerini anlayabiliyordu. Muhafız çavuş Firavun'un belgesine rağmen işgüzarlık etti. Başındaki kukuleta yüzünden Taita'yı tanımadığından arkasındakileri denetlemek için arabaya tırmandı. Perdeyi çekip de Nefer’in, Taita tarafından resmedilen vebanın şaşmaz kırmızı leke.eriyle beneklenmiş yüzünü görünce çavuş dehşet içinde küfürü bastı. Kötülükleri defetme işaretini yaparak arabadan atlarken o kadar panik halindeydi ki lambasını elinden düşürdü ve ayaklarının dibinde tuzla buz olmasına neden oldu.</p>

  <p class="block7">Dizginleri tutan Hilto'ya, "Gidin buradan!" diye bağırdı. "O pis vebalıyı kentten dışarı çıkarın."</p>

  <p class="block7">Nehir kıyısındaki ovayı aşıp ekili arazilerle çölün sınırını oluşturan tepelere ulaşmalarına kadarki birkaç gün süresince iki kez daha askeri devriyeler tarafından durduruldular. Ama Firavun'un belgesiyle veba kurbanı her defasında kısa bir gecikmeden sonra yollarına devam etmelerini sağladı.</p>

  <p class="block7">Teb'de cesetlerin değiştirilmesinin henüz keşfedilmediği ve alarm verilmediği devriyelerin tavrından belliydi. Taita buna rağmen ancak tepeleri aşıp çöle girdikleri ve doğuda Kızıldeniz'e giden eski ticaret yolunu izlemeye başladıkları zaman rahatlayabildi.</p>

  <p class="block7">Nefer artık arabadaki yatağından aşağı inebiliyor ve kısa sürelerle arabanın yanında topallayarak ilerleyebiliyordu, inkâr etmesine rağmen bacağının ona hâlâ acı verdiği belli oluyordu, ama çok geçmeden daha rahat ve daha uzun süreler yürümeyi başarabildi.</p>

  <p class="block7">Eski Gallala kentinin harabelerinde üç gün dinlendiler. Su torbalarını acı sulu kaynakta doldurdular ve atların taşlı yolun yorgunluğundan sonra dinlenmesine olanak tanıdılar. Bay'la Taita ayrıca hayvanların içdizleriyle ve toynaklarıyla ilgilendiler. Yola devam edecek kadar dinlendikten sonra bilinen yolu izlemediler; gece serinliğinde yolculuk ederek yalnız Taita tarafından bilinen ve Cebel Nagara'ya giden patikaya saptılar. Bay'la Hilto, arkalarında bıraktıkları izleri süpürdüler ve oralardan geçtiklerini belli edecek hiçbir işaret kalmadı.</p>

  <p class="block7">Pırıl pırıl yıldızların aydınlattığı bir gecede mağaraya vardılar. Küçük sızıntıda o kadar çok insanla ata yetecek kadar su olmadığından arabadaki eşya indirilir indirilmez Hilto'yla Bay geri döndüler. Taita'yla Nefer'e hizmet etmesi için Meren'i mağarada bırakmışlardı. Hilto hastalık bahanesiyle birliğinden istifa etmişti, dolayısıyla da her dolunayda Bayla birlikte geri dönerek Teb'den malzeme, ilaç ve haberler getirmekte serbestti.</p>

  <p class="block7">Cebel Nagara'daki ilk ay çabuk geçti. Nefer'in yaraları temiz ve kuru çöl havasında herhangi bir aksilik çıkarmadan çabuk kapandı, çok geçmeden de delikanlı topallayarak da olsa çöle giderek avlanabildi. Çöl tavşanlarını ürkütüyorlar ve onları fırlattıkları sopalarla deviriyorlardı ya da Taita kaynağın yukarısında tepenin doruğunda oturuyor ve gizlenme büyüsüne başvurarak ceylan sürülerini okların menziline girecek kadar yakına çekiyordu.</p>

  <p class="block7">Hilto o ayın sonunda Bayla birlikte Teb'den döndü. Getirdikleri haberlere bakılırsa, Taita'nın hilesi henüz ortaya çıkmamıştı, bütün halkla birlikte Firavun Naja Kiafan da Nefer'in cesedinin Keder Salonu'ndaki natron banyosunda yattığına hâlâ inanıyordu.</p>

  <p class="block7">Hilto'yla Bay aynı zamanda Aşağı Krallıktaki ayaklanmanın ve Firavun Trok'un Manaşi'deki dehşet verici misillemelerinin haberini getirmişlerdi. Naja'nın da Trok gibi vergileri artırdığı ve orduya sürekli adam aldığı Yukarı Krallıkta da isyan hareketleri olmuştu. Hilto, "Memlekete barış hâkim olduğu halde, silahlı kuvvetlerin bu kadar artırılmasına insanlar kızıyorlar," diye bildirdi. "Öyle sanıyorum ki silahlı ayaklanmalar yakında Yukarı Krallığa da yayılacak, Naja ise asilerin kuzeyde yapıldığı gibi hakkından gelecektir, iki Firavun'un tahta çıkışlarını alkışlayanların pek yakında fitil fitil burnundan geleceği kesin."</p>

  <p class="block7">Nefer, "Aşağı Krallıktan daha başka ne haberler getirdin?" diye merakla sordu.</p>

  <p class="block7">Hilto ticaret dünyasından haberleri, darı fiyatlarını, Asur'un özel elçisinin Firavun Trok'un sarayına yaptığı ziyareti uzun uzun anlatmaya girişti. Nefer sabırsızlık içinde dinledi, Hilto bitirince ise "Prenses Mintaka hakkında ne gibi haberler var?" diye bilmek istedi.</p>

  <p class="block7">Hilto şaşırmış göründü. "Özel bir şey bilmiyorum. Avaris'te olduğunu sanıyorum, ama emin olamam."</p>

  <p class="block7">Hilto dönüş yolculuğunda kalabalık bir oriks keçisi sürüsünün izlerine rastlamıştı, Taita'dan bunları izleyip avlamak için izin istedi. Kurutulmuş av hayvanı yiyecek stoklarına katkıda bulunacağından Taita hemen razı oldu. Fakat Nefer'in henüz avcı kafilesine katılacak kadar kuvvetli olmadığını belirtti. Bu delikanlıyı her nedense mutsuz etmedi, hatta avların bulunması, sonra da orikslere yaklaşılınca avcıları gözden gizlemesi için Taita'nın da kafileyle gitmesini önerdi.</p>

  <p class="block7">Mağarada yalnız kalınca Nefer sedir ağacı tahtasından küçük sandıktan Hilto'nun ona getirdiği papirüs rulolarıyla yazı malzemesini çıkardı ve Mintaka'ya bir mektup yazmaya girişti. Ölüm haberinin şimdiye dek Avaris'e ulaşmış olacağını biliyordu.</p>

  <p class="block7">Mintaka'nın Balasfura'da bütün ailesiyle birlikte ölümüyle ilgili yanlış raporları duyunca çektiği acıları çok iyi hatırlıyor ve genç kızın aynı şekilde üzülmesini önlemek istiyordu. Nişanlarını iptal edenin Naja'yla Trok olduğunu, kendisinin onu ölümsüz hayatından daha çok sevdiğini ve onu karısı yapana kadar rahat yüzü görmeyeceğini Mintaka'nın bilmesini istiyordu.</p>

  <p class="block7">Ancak bütün bunların, papirüsün yanlış ellere geçmesi halinde bir anlam taşımaması için yalnız Mintaka'nın anlayabileceği bir dille yazılması gerekiyordu.</p>

  <p class="block7">Genç kızı mektubun başında "Birinci Yıldız" diye selamladı. Adının neden türetildiğini tartıştıkları zaman Nefer'e "Bana Gökyüzü Avcısı'nın üçüncü yıldızının adını vermişler," dediğini Mintaka hatırlayacaktı.</p>

  <p class="block7">Nefer bunun üzerine, "Hayır," demişti, sen üçüncü değil, bütün gökyüzünün birinci yıldızısın."</p>

  <p class="block7">Delikanlı hiyeratik yazının simgelerini büyük bir özenle çizdi el yazısı sanatında oldu bitti üstün bir yetenek sahibiydi. Mektubu "Dabba'daki Çılgın" diye imzaladı, çölde yalnız oldukları zamanki aykırı davranışlarını ima etmesinin Mintaka'da şüpheye yer bırakmayacağına güveniyordu.</p>

  <p class="block7">O akşam avcılar dönüp de oriks biftekleriyle kendilerine ziyafet çekerlerken Nefer, Hilto'yla konuşmak için uygun bir fırsat bekledi. Taita kamp ateşinin etrafındaki gruptan ayrılıp bir süre çöl gecesinde uzaklaşınca bu fırsatı elde etti. Hilto'nun Teb'den getirdiği malzeme arasında kocaman bira kavanozları da vardı. Taita biradan bir, iki kâse içmişti, ama yaşını gösteren tek tuk işaretlerden biri sıvının içinden geçme hızıydı.</p>

  <p class="block7">Taita konuşulanları duyamayacak kadar uzaklaştıktan sonra Nefer, Hilto'ya uzanıp, "Senden benim için bir iş yapmanı isteyeceğim," diye fısıldadı.</p>

  <p class="block7">"Bana onur vermiş olursunuz, majesteleri."</p>

  <p class="block7">Nefer küçük papirüs rulosunu ona verdi. "Bunu hayatın pahasına koru," diye emretti, Hilto ruloyu şalının altına gizledikten sonra Nefer ona, ruloyu Avaris'te prensese vermesini buyurdu. Son bir uyarıda daha bulundu. "Bunu kimseye söyleme.</p>

  <p class="block7">Büyücü'ye bile. Kutsal yemini eder misin?"</p>

  <p class="block7">Ertesi akşam Hilto'yla Bay havanın serinlemeye başladığı gün batımında Cebel Nagara'dan ayrıldılar. Nefer'e sadakat yeminlerini tekrarladılar, Taita'dan onları kutsamasını ve korunmaları için bir tılsım istediler, sonra da yıldızların altında yola koyuldular. Atlar kum tepelerinin ilk yamacını tırmandılar ve geceleyin soğuyunca çatırdayan gümüş renkli kayaların arasında uzaklaştılar.</p>

  <p class="block7">Atların önünde yürüyen Bay birden irkilerek vahşi dilinde şaşkınlığını anlatan bir küfür savurdu ve boynundaki aslan kemiğinden tılsıma uzandı. Kayaların arasındaki gölgelerin içinden çıkan garip şekli işaret ediyordu.</p>

  <p class="block7">Hilto ondan da çok telaşlanmıştı. "Kenara çekil, kötücül gölge," diye bağırarak kamçısını şaklattı ve kötülüğe karşı olağan işareti yaptı, sonra da hortlaklarla gulyabanileri kaçırmak için sihirli sözleri geveledi.</p>

  <p class="block7">"Rahat ol, Hilto!" Görüntü en sonunda konuştu. Ay o kadar parlaktı ki taşlık zeminin üstüne uzun bir gölge düşürüyor ve yaratığın başını pota içindeki gümüş</p>

  <p class="block7">eriyiği gibi ışıldatıyordu. "Benim, Büyücü Taita."</p>

  <p class="block7">Hilto, "Sen olamazsın!" diye bağırdı. "Ben Taita'yı gün batımında Cebel Nagara'da bıraktım. Seni tanıyorum. Ölüler diyarından gelmiş korkunç bir hortlaksın ve Büyücü olduğuna bizi inandırmaya çalışıyorsun."</p>

  <p class="block7">Taita yaklaşıp Hilto'nun kamçılı elini yakaladı. "Etimin sıcaklığını hisset," dedi, sonra Hilto'nun elini kaldırıp yüzüne götürdü. 'Yüzüme dokun ve sesimi dinle."</p>

  <p class="block7">Fakat yaşlı savaşçı, ancak Bay aslan kemiğiyle Taita'nın göğsüne dokunduğu, mezar kokup kokmadığını anlamak için nefesini kokladığı, sonunda da olduğunu ileri sürdüğü kişi olduğunu söylediği zaman istemeye istemeye kanaat getirdi, "iyi de bizden önce nasıl buraya gelebildiniz?" diye inler bir sesle sordu.</p>

  <p class="block7">Bay gizemli bir tavır takındı. "Uzman olanların yöntemleri vardır," dedi ona. "Bu soruyu sormamak daha iyi."</p>

  <p class="block7">Taita gevezeliği kesti. "Hilto, üstünde hepimizi ölümcül bir tehlikeye atacak bir şey var. Ölüm ve karışıklık kokusunu sızdırıyor."</p>

  <p class="block7">Hilto huzursuz gözüküyordu. "Bunun ne olduğunu bilemiyorum."</p>

  <p class="block7">Taita, "O, Mısır tarafından sana emanet edilen bir şey. Ve bunun ne olduğunu çok iyi biliyorsun."</p>

  <p class="block7">"Mısır tarafından ha." Hilto sakalını kaşıdı ve başını salladı.</p>

  <p class="block7">Taita elini uzattı, Hilto da içini çekti ve daha fazla direnmeden boyun eğdi.</p>

  <p class="block7">Belindeki deri kesesine elini soktu ve parşömen rulosunu meydana çıkardı. Taita bunu onun elinden aldı. "Bundan kimseye bahsetme," diye uyardı. "Kimseye, bizzat Firavun'a bile. Beni duydun mu, Hilto?"</p>

  <p class="block7">"Sizi duyuyorum, Büyücü."</p>

  <p class="block7">Taita papirüsü sağ elinde tuttu ve ona ısrarla baktı. Bir, iki saniye sonra rulonun üstünde minik bir parlak nokta belirdi, bir duman halkalar çevire çevire gece göğünün içinde yükseldi, sonra rulo alev alev yanmaya başladı.</p>

  <p class="block7">Taita ruloyu parmaklarının arasında yanmaya terk etti, oluşan sıcaklık yüzünden suratını ekşitmedi bile ve küllerin toza dönüşmesini seyretti.</p>

  <p class="block7">Hilto, "Bu salt sihir," diye soludu.</p>

  <p class="block7">Bay dudak büktü. "Sadece bir yamağın bile başarabileceği bir numara."</p>

  <p class="block7">Taita kutsamak için sağ elini kaldırdı. "Tanrılar yolculuğunuz süresince sizi korusun," dedi. Ve arabanın takır tukur ilerleyip karanlığa karışmasını seyretti.</p>

  <p class="softbreak"> </p>
</body>
</html>
