<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Meren, Firavun Naja'nın büyük</span> ordusunun Hatimiye Geçidi'nden kurak topraklara inişini seyrettikten sonra Taita'nın verdiği güvercinlerin ikisini salıverdi. Kuş iki tane olmak zorundaydı; bir tanesi bir şahinin ya da başka bir avcının eline düştüğü takdirde öteki hedefe ulaşabilirdi. Her iki kuşun bir bacağının etrafına sarılı kırmızı iplik, yürüyüşün başladığının işaretiydi.</p>

  <p class="block7">Meren düşman birliklerinin çölde ağır ağır ilerleyişini gizlice gözledi, gece olunca da kamplara daha fazla yaklaşarak depo edilmiş küplerdeki suyu içmelerini ve atlara içirmelerini seyrederken kamp ateşlerinin etrafında yüksek sesle yapılan konuşmalara da kulak misafiri olmaya çalıştı.</p>

  <p class="block7">Beşinci gecede Naja'nın ordusu hareket halindeydi, öndeki birlikler ise Hatimiye'yle İsmailiye'nin yarı yolunu geçmişlerdi. Meren artçıları izleyerek arkalarında bıraktıkları su küplerini inceleyebildi. Küplerdeki suyun ya tamamen tüketildiğini ya da alınıp götürüldüğünü keşfetmişti. Naja zaferine o kadar emindi ki olası bir geri çekilme durumunda yararlanabileceği yedek su bırakmamıştı. Meren bulabildiği el sürülmemiş küplerden suyu artık tamamen tükenmiş kendi deri torbalarını doldurdu, kalan tek tuk küpleri ise parçaladı.</p>

  <p class="block7">Geri dönerken Naja'nın izlediğine paralel, fakat çok daha güneyde ve gözcülerinin görüş alanının dışında bir yol izledi, sonra bir daire çizerek ağır donanımının yükü altında ağır ağır ilerleyen ordunun ilersine çıktı. Böylece, kafilesinin en büyük kısmının gizlendiği yere dönmüş oldu. Bunlar birinci sınıf birliklerin yönetimindeki ve Nefer’in bütün ordusundaki en iyi atlar tarafından çekilen elli kadar savaş arabasıydı.</p>

  <p class="block7">Meren sadece hayvanlara su vermek ve arabalardaki mavi sancakların yerine Naja'nın ordusunun kırmızı sancaklarını geçirmek için mola verdi. Bunun usulden bir savaş hilesi olması düşüncesiyle avunuyordu. Sonra bölüğünün başında Naja'nın öncü arabalarının önünden hızla döndü ve saptanmış yolu izlemeye koyuldu.</p>

  <p class="block7">Su küplerini korumakla görevlendirilmiş askerler, yaklaşan arabaların, arkadaşlarının gelmesini bekledikleri yönden geldiğini görmüşlerdi. Arabalardaki sahte flamalara kandılar. Meren daha fazla düşünmelerine fırsat tanımadan arabaları üzerlerine sürdü ve karşı koymaya çalışanları kılıçtan geçirdi. Hayatta kalanlara iki seçenek tanındı: ölüm ya da taraf değiştirmek. Çoğu Nefer Seti'ye katıldılar. Kil küplerinin her biri için bir tek balyoz darbesi yeterliydi, değerli sıvı kumların içine akıp gitti. Meren'in bölüğündekiler yine arabalarına bindiler ve bir sonraki su deposunun yolunu tuttular.</p>

  <p class="block7">En sonunda İsmailiye karşılarında belirince Nefer çıkıp onları karşıladı. Kendisine verilen görevi başarıyla yerine getirdiğini duyunca Meren'e sevgiyle sarıldı. Naja şimdi çölün ortasında susuz kalmıştı. Meren'e, "ilk Yiğitlik Altınını kazandın ve En iyi On Binler rütbesine yükseltildin," diyen Nefer arkadaşının yarasının kapanmış olmasına ve delikanlının eskisi gibi dinç ve savaşmaya hevesli gözükmesine, ayrıca çöl güneşinden yanıp esmerleşmesine sevinmişti. "Bizi bekleyen savaşta sağ</p>

  <p class="block7">kanadımızın kumandasını sana veriyorum," dedi.</p>

  <p class="block7">"Firavun, sizi hoşnut ettiysem bir şey lütfetmenizi yalvarıyorum."</p>

  <p class="block7">"Tabii dostum, istediğin her neyse ve vermesi benim elimdeyse verdim gitti."</p>

  <p class="block7">"Benim gerçek yerim sizin yanınızdır. Kızıl Yolu birlikte aştık, bu savaşı da birlikte yaşayalım. Mızrakçınız olarak bir kez daha sizinle arabayı koşturmama izin verin, istediğim bütün onurlandırılma bundan ibaret."</p>

  <p class="block7">Nefer arkadaşının kolunu olanca kuvvetiyle sıktı. "Son bir kez daha benim arabamda savaşacaksın. Bu arada onurlandırılacak olan benim" Elini çekti. "Ama gevezeliğe ayıracak vaktimiz yok. Naja fazla arkanda olmasa gerek. Su stoğuna ne yaptığını fark eder etmez, son süratle gelmek zorunda kalacak."</p>

  <p class="block7">iki genç ıssız topraklarda Naja'nın geleceğini bildikleri tarafa içgüdüsel olarak bakışlarını diktiler, fakat ısının oluşturduğu sis, gri renkli ve bulanıktı, iç kapayıcı ovada ise görülecek bir şey yoktu. Bununla birlikte, uzun zaman beklemeyeceklerdi.</p>

  <p class="softbreak"> </p>
</body>
</html>
