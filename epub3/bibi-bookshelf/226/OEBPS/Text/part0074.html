<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles1.css" rel="stylesheet" type="text/css" />
</head>

<body class="calibre6">
  <p class="block7"><span class="text1">Kaynağı ortaya çıkarıp Gallala'yı</span> kalıcı bir üs olarak kullanmaları mümkün olur olmaz Taita'nın önerilerine uyan Nefer kent için bir arıtma tesisi kurmuştu, insan atıkları, sığır ve atların dışkıları arabalarla toplanıp gübre olarak tarlalara yayılıyorlar, atıkların fazlası da vadinin sonundaki belli yerlere yığılıyordu. Oraları çok geçmeden bir karga ve çaylak, akbaba ve dışkı yiyen çıplak kafalı iğrenç marabu leyleklerinin yuvası oldu. Habeş maymunları tepelerden indi, yüzlerce çakalla vahşi köpek de çöp yığınlarının arasında kendilerine yiyecek arar oldular.</p>

  <p class="block7">Nefer’in emri üzerine çöplüğe her akşam tuzaklar konuldu, yakalanan hayvanlar da ertesi sabah kafeslerin içinde alınıp götürüldüler.</p>

  <p class="block7">Şabako'yla en güvenilir adamları bu arada gözcü ve casus olarak Nil Vadisi'nin kasabalarıyla köylerine gönderilmişlerdi. Adamlar meyhanelerde içiyor ve yolda karşılaştıkları adamları sorguya çekiyorlardı. Her istihkâm ve garnizonda da keşiflerde bulunuyorlar, oralara giren, oralardan ayrılan ve manevra yapan birlikleri sayıyorlardı. Haftalar sonra döndüklerinde getirdikleri bilgiler ayrıntılı ve gerçekti.</p>

  <p class="block7">Sahte Firavunların, arkalarındaki herhangi bir tehdide karşı piyadelerinin, mızrakçılarının, nişancılarının ve okçularının en az yarısını bıraktıklarını bildirmişlerdi.</p>

  <p class="block7">Bütün sınır istihkâmları çok iyi bir koruma altındaydı, garnizonlar da tetikte ve dikkatli görünüyordu.</p>

  <p class="block7">Şabako uzun raporunun sonuna geldiğinde Nefer, "Arabalı birliklerden ne haber?" diye sordu.</p>

  <p class="block7">"Trok arabalarının çoğunu kendisiyle Mezopotamya'ya götürmüş. Bununla birlikte, bütün ordu atölyeleri harıl harıl yeni arabalar imal ediyorlar.</p>

  <p class="block7">Nefer sordu. "Atlardan ne haber?"</p>

  <p class="block7">"Her iki krallıkta da el atabildikleri bütün atlara el koymuşlar. Hatta bulabildiklerini satın almaları için Libya'ya adam bile göndermişler. Thane'yle Manaşi'deki depoların dolu olduğu anlaşılıyor. Ne var ki bu hayvanların çoğu genç ve eğitimsiz görünüyor.</p>

  <p class="block7">Savaşa alışık hayvanların hepsi ordunun ana bölümüyle doğuya götürülmüş."</p>

  <p class="block7">Nefer, "Thane," diye kararını verdi. "Çölün kıyısına Manaşi'den daha yakın."</p>

  <p class="block7">Nefer, Mintaka'yı Avaris'ten kurtarmaya giderlerken Taita'nın Naja'dan kopardığı belgeyle Hilto'nun eski savaş arkadaşı Sokko'dan taze at ve araba aldıkları yerin Thane olduğunu anımsamıştı. O günü düşünerek garnizonla çevresindeki arazinin planını anımsamaya çalıştı, ama bunların üzerinden o kadar uzun zaman geçmişti ki.</p>

  <p class="block7">"Thane hakkında bana bütün bildiklerini anlat. Sokko hâlâ oranın kumandanı mı?"</p>

  <p class="block7">"Garnizonun çavuşlarından biriyle yerel genelevde bira içtik. Büyük başarı göstermesi üzerine Sokko'nun Trok tarafından On Binin En iyiliğine terfi ettirildiğini söyledi."</p>

  <p class="block7">Nefer'le Taita on gün sonra zengin yeşil otların arasında oturuyor ve etraflarında otlayan keçi sürüsüyle ilgileniyor görünüyorlardı. Thane çevresindeki arazi iyi sulanmış olduğu ve zengin otlaklar içerdiği halde, aynı zamanda yassı, ağaçsız ve özelliksizdi. Kampı tepeden görmelerini sağlayacak tepeler yoktu.</p>

  <p class="block7">En yakın yükselti bir fersah doğuda, çölün kıyısındaydı.</p>

  <p class="block7">İki dostun üzerinde Bedevilerin tozlu ve pejmürde siyah entarileri vardı. Bu sayede aynen bir çift yabani tavşan veya karga gibi arazinin içinde kayboluyorlardı. Arada bir ayağa kalkıp keçilerini garnizonun biraz daha yakınına sürüyorlar, sonra Bedevi çobanlarının alışılagelmiş duruşunu taklit ederek yine çömeliyorlardı.</p>

  <p class="block7">Bulundukları yere hiç de uzak olmayan bir yerde atlar silahlı ve üniformalı çobanların bekçiliğinde otluyordu. Nefer, "Yanılmıyorsam orada iki bine yakın hayvan var," diye tahmin yürüttü.</p>

  <p class="block7">Taita hayır der gibi başını salladı. "Belki o kadar değil. Daha çok bin beş yüze yakın, ama o kadarı bile bizim başa çıkabileceğimizden fazla."</p>

  <p class="block7">Uzun ve durgun öğleden sonra saatleri süresince beklediler. Biraz ilerde kazıklarla çevrilmiş alanlarda biniciler genç hayvanları boyun eğdirip eyerlemeye çalışıyorlardı.</p>

  <p class="block7">Bağırarak verdikleri emirler ve kırbaçların şaklama sesleri Nefer'le Taita'nın oturdukları yere kadar yansıyordu. Akşam olunca at sürüleri kırlardan ve kazıklı alanlardan istihkâmın arkasındaki konaklama yerlerine götürülüyorlardı. iki dost onların gece için bağlanmalarını ve samanların üstüne yatırılmalarını uzaktan seyrettiler.</p>

  <p class="block7">Güneş batarken Taita'yla Nefer keçilerini toparladılar ve ağır ağır çöl yönüne sürdüler. Ortalık karardığı sırada dört arabadan oluşan bir müfreze toz bulutları kaldırarak Avaris yönünden geldi. Öndeki arabada On Binin En İyisi’nin gümüş göğüs zırhını takmış iriyarı bir adam dizginleri tutuyordu. Daha yakına gelince Taita'yla Nefer onu tanıdılar.</p>

  <p class="block7">Nefer, "Lanet olsun," diye mırıldandı. "Hilto'nun eski askerlik arkadaşı Sokko'ymuş. Bizi tanır mı dersin?"</p>

  <p class="block7">Başlarını eğdiler, boynu bükük bir tavırla omuzlarını yuvarladılar ve ayaklarını sürüyerek keçileri izlediler. Sokko yoldan ayrılarak arabayı doğru üzerlerine sürdü.</p>

  <p class="block7">"Pis serseriler!" diye bağırdı. "O leş gibi ve hastalıklı hayvanlarınızı çayırlarımdan ve atlarımdan uzak tutmanız için sizi kaç kere uyaracağım?" Eğilip kırbacını Nefer’in omuzlarının arasına indirdi. Nefer'in hiddetten kanı beynine fırladı. Ama Sokko'yu arabasından dışarı sürüklemeye kalkışmadan Taita'nın yaptığı bir hareket onu olduğu yere mıhladı. Taita'nın hareketi Sokko'yu etkilemiş olmalıydı ki, ses tonu yumuşadı.</p>

  <p class="block7">"Sizin gibileri bir daha buralarda yakalarsam, hayalarınızı doğrayıp arkanızdaki deliğe tıkarım." Bu sözlerden sonra arabayı tekrar yola çıkardı ve istihkâm yönünde uzaklaştı.</p>

  <p class="block7">Altı gece sonra yeni ayın karanlığında büyük bir kuvvetle Thane'e döndüler.</p>

  <p class="block7">Gallala'da ata binebilen herkes, siyaha boyalı entarileri ve isle karartılmış yüzleriyle kırk atlıydılar. Her biri, arkasında, atının kalçalarının üstüne atılmış büyük bir torba taşıyordu. Torbanın içindeki her neyse kıvranıyor, boğuk havlamalar ve iniltiler salıveriyordu. Çünkü her torbanın içinde iki veya üç canlı çakal vardı. Bacaklarıyla ağızları keten liflerinden iplerle bağlanmıştı.</p>

  <p class="block7">Atların ayaklarına deri çizmeler giydirildiğinden Nefer onları tek bir sıra halinde istihkâmın batı yanından geçirirken hiç ses çıkarmadılar. Nefer nöbetçileri alarm durumuna geçirmemek için at sıralarının uzağından geçmeye dikkat etmişti.</p>

  <p class="block7">Her biri kendisinden neler beklendiğini biliyordu. Bu manevrayı defalarca tekrarlamışlardı, Thane'yle nehir arasında yarım ay biçimindeki oluşumlarını hiç bozmuyorlardı. Alçak sesle verilmiş bir emrin sıranın bir ucundan ötekine iletilmesine yetecek kadar birbirlerine yakındılar. Nefer ortadaydı, Meren sol kanatta, Şabako da sağdaydı.</p>

  <p class="block7">Nefer hazır olduklarına inanınca bülbülün ötüşünü üç kere tekrarladı, hemen sonra adamlar taşıdıkları kilden ateş çömleklerinin kapaklarını açıp kavı tutuşturunca karanlık içinde oluşan bir dizi kırmızı ışıltı gördü. Nefer de aynı şeyi yaptı. Sonra atının kıçındaki torbalardan birinin ağzını açtı ve elini içen uzattı. Şişman bir çakalı yelesinden tutarak torbadan çıkardı. Hayvan Nefer’in parmaklarının arasında çırpınıyordu.</p>

  <p class="block7">Havada ancak hayvanların kokusunu maskeleyecek kadar güçlü bir katran kokusu vardı. Kürkleri siyah renkli yapışkan bir sıvıya bulanmıştı. Taita bu yapışkan maddeyi doğa içinde sızdığı yerden toplamış, onun çok derinlerden geldiğini söylemişti. Çok kolay tutuşup parlayan bir maddeydi, ama İhtiyar adamın onu karıştırdığı billursu sarı madde bu özelliğini daha da artırıyordu. Ele geçirilen bütün çakallar bu maddeye bulanmışlardı.</p>

  <p class="block7">Nefer, çakalın dört patisini bağlayan sicimi kamasıyla kesti. Hayvan özgürlüğün kokusunu alınca Nefer’in pençesinde daha kuvvetli debelenmeye ve tekmeler atmaya koyuldu. Delikanlı, hayvanın fırçayı andıran kuyruğunu ateş çömleğine daldırdı.</p>

  <p class="block7">Kuyruk anında cızırdayıp yanmaya başladı. Çakal kaçmak için gösterdiği çabaları hızlandırmıştı. Nefer onu salıvermeden önce kamanın ucunu hayvanın dudaklarının arasına kaydırdı ve ağzıyla burnunu zapt eden ilmiği kesti. Çakal çenelerini açtı ve dehşet verici bir çığlık attı. Nefer onu yere atınca küçük yaratık arkasına bir ateş ve kıvılcım seli saçarak, uluması ve haykırmasıyla Nefer’in bile tüylerini diken diken ederek ok gibi kaçmaya başladı.</p>

  <p class="block7">Delikanlı torbanın içinden ikinci bir çakal çıkardı. Alev topları karanlığın pençesindeki kırlarda sanki uçuyor, dayanılmaz bir ıstırabı dile getiren ulumaları geceye dehşet saçıyordu. Durumları içler acısı yaratıkların bazıları nehir vadisine koştularsa da çoğu içgüdüsel olarak çöldeki yuvalarının yolunu tuttular. Thane garnizonu yollarının doğrudan üzerindeydi. Sürü halinde atların tutuldukları alana doğru akıyorlardı.</p>

  <p class="block7">Nefer bir yandan cıyaklayan sonuncu çakalı salıverirken atını koşturmaya başladı.</p>

  <p class="block7">Yanan hayvanların arkasından yarışıyor, adamları da iki yanında onunla birlikte yol alıyorlardı. Hepsi avazları çıktığı kadar bağırıyor, korkunç şamatayı bir kat daha artırıyorlardı.</p>

  <p class="block7">Çakallardan bazıları alev alev yanan kuyruklarıyla atların saman döşeklerini ve yemlerini de tutuşturdular. Manzarayı aydınlatan tüyler ürpertici titrek ışıklar karanlık binicileri olduklarından da korkunç gösteriyordu.</p>

  <p class="block7">Nefer ilersindeki nöbetçilerin silahlarını attıklarını ve yanan hayvanlar kadar gürültülü haykırışlarla kaçtıklarını gördü.</p>

  <p class="block7">"Cinler!" diye uluyorlardı.</p>

  <p class="block7">"Kurtarın bizi! Seth'in karanlık ordusunun baskınına uğradık!"</p>

  <p class="block7">"Cehennem zebanileri geliyor! Kaçın! Kaçın!"</p>

  <p class="block7">Bağlı olan atlar şaha kalkıyor ve ileri atılmaya çalışıyorlardı. Bir kazık topraktan çekilip çıkarılınca ya da uzun iplerden biri basıncın etkisiyle kopunca yirmi at bir anda serbest kalıyor ve bağırarak kampa dalan atlıların önünde dörtnala kaçıyorlardı.</p>

  <p class="block7">Nefer atının üzerinden eğildi ve silahını koşan nöbetçilerden birine sapladı. Kılıç adamın kürek kemiklerinin arasına dalmış, ölü yere yığılırken yaranın içinden sıyrılarak açıkta kalmıştı. Nefer bundan sonra, dehşet içindeki bir düzine atın serbest kalmak için gösterdikleri ortak çabaya karşı koyan bir ipe yöneldi. Kamasının bir tek vuruşuyla ipi doğradı ve çığlık atarak atları paniğin pençesindeki sürüye katılmaya yolladı. Arkasından, yönünü şaşırmış başka bir at grubunu toparladı ve iplerden kurtararak kırlara sürdü. Şabako'yla adamları da onunla birlikte at sürüyor, bağırarak ve kırbaçlarını şaklatarak yabani atları önleri sıra koşturuyorlardı. Arkalarında yanan garnizonun alevleri tarafından aydınlatılan tek vücut halini almış bir insan ve hayvan seli görünümündeydiler. Atlılar tepelere doğru dörtnala yol alırlarken çakalların sonuncuları da yanarak ölüyor, tüten kararmış leşleri otların arasında yığılıp kalıyordu.</p>

  <p class="block7">Şabako gecenin içinden sıyrıldı ve Nefer’in yanında atını sürmeye başladı. "Seth biliyor ya, çok eğlenceliydi bu!" diye bağırdı. Sonra dönüp arkasına baktı. "Henüz takip eden yok! Çok yazık! Birkaç kılıç darbesi daha eğlenceli bir akşamın kusursuz sonu olurdu."</p>

  <p class="block7">Nefer güldü. "Sana ilersi için daha pek çok eğlence vaat ediyorum. Ama şimdilik başlarını alıp gitmeden önce sürüyü toparlamalı ve gideceğimiz yöne sürmeliyiz."</p>

  <p class="block7">Atlarını zorlayarak kaçan sürünün ortasında yol alıyorlardı, çok geçmeden ön sıraya geçtiler, önlerini keserek atları yavaşlattılar, sonra da çöle ve Gallala'ya doğru sürmeye başladılar.</p>

  <p class="block7">Şafak sökerken koca sürü Nefer'le Şabako'nun yönetiminde kayalık bir geçitte düzenli bir ritimle ilerliyordu. Meren'le adamları da bir yandan arkada kalanları toparlıyordu.</p>

  <p class="block7">Nefer güneşin ilk ışıklarına gözleri kamaşarak baktıktan sonra Şabako'ya seslendi. "Onları bu yönde sürmeye devam et. Ben geriye dönüp Sokko'yla adamlarının peşimizde olup olmadıklarına bakacağım."</p>

  <p class="block7">Nefer atını geldikleri yoldan geriye sürerken harbe ve kılıçla birbirinden usta olan Meren'le üç adamına rastladı. Onlara işaret verince adamlar atlarını koşturup yanına geldiler. "Eğer peşimizdelerse fikirlerini değiştirmeye çalışmalıyız."</p>

  <p class="block7">Nefer onları az önce geldikleri yol üzerinden biraz geriye götürdü. Kayalık geçidin daraldığı bir yerde üç askeri atları tutmakla görevlendirdikten sonra, Meren'le birlikte taşlık yamacı tırmandılar.</p>

  <p class="block7">Doruğa ulaştıklarında güneş ufkun üzerine yükselmişti. Ama gecenin serinliğini henüz gidermediği gibi, tozla sıcağın havada yol açtığı titreşimler henüz oluşmamıştı.</p>

  <p class="block7">Arazi çöl şafağının kendine özgü hafif parıltısını sergiliyordu Kayalarla kum tepelerinin, yarlarla budaklı ağaçların uzaktaki tüm ayrıntıları soluk kesici bir güzellikle bu tabloya işlenmişti.</p>

  <p class="block7">"işte orada!" dedi Nefer. Meren'in gözleri keskindi, ama onunkiler bu bakımdan daha da üstündü.</p>

  <p class="block7">"On atlı!" Meren, onları daha önce keşfedemeyişinden dolayı duyduğu üzüntüyü gizlemeye çalıştı.</p>

  <p class="block7">Nefer, "On bir atlı," diye düzeltince tartışmadı.</p>

  <p class="block7">Bunun yerine neşeyle gülerek, "Beş kişiye eşit bir av," dedi.</p>

  <p class="block7">"Onları şurada avlayacağız." Nefer boğazı işaret etti. "Şu daralan yerinde. Avaris'e haber uçurmalarını istemediğimize göre, hiçbiri hayatta kalmamalı."</p>

  <p class="block7">Meren güldü. "Bana göre çok uygun."</p>

  <p class="block7">Kayaların arasında beklediler. Atlarının başında duruyorlardı. Hayvanların kişneyerek veya horuldayarak tuzağı vakitsiz açığa vurmamaları için ellerini hayvanların burun deliklerine dayamışlardı. Nefer boğazın orta yerine daha önce çakalların taşındığı çuvallardan birini bırakmıştı. Çuvalın içine artık artan sıcakta ihtiyaç duymayacakları pelerinleri tıkmıştı.</p>

  <p class="block7">Boğazın aşağılarında nalların taşlara çarpma sesini ve yerinden düşürülen bir taşın takırtısını duyunca başlarını kaldırdılar. Nefer açıklığın öbür yanında Meren'le adamlardan birinin gizlenmiş olduğu yere baktı. Parmakları açılmış sol elini kaldırdı.</p>

  <p class="block7">Bu sessiz ve dikkatli olmak zorunluluğunun işaretiydi. Elle verilen işaretlerin, savaş</p>

  <p class="block7">gürültüleri arasında duyulamaması olası olan veya gizliliğin büyük önem taşıdığı durumlarda sözle verilmiş komutlara yeğlenmesi gerektiğini babasından öğrenmişti.</p>

  <p class="block7">Delikanlı şimdi kumların sessizliği içinde büyüyen başka küçük sesler de yakalıyordu: donanımların gıcırtısı ve oklukların içindeki okların takırtısı gibi. Nefer onunla askerlerinden ikisini gözden gizleyen büyük kayanın arkasından ileriye baktı.</p>

  <p class="block7">Bir at kuyruğu kümesi başının siluetini maskeliyordu.</p>

  <p class="block7">Boğazın ağzında bir atlı belirdi ve yolunun üstünde duran deri torbayı görünce durdu, ihtiyatla etrafına bakındı. Kafilesinin kalan kısmı da arkasında birikmişti. Nefer timsah derisinden miğferin altında Sokko'yu tanıdı. Kırbacın sırtında açtığı kanlı yara fena kaşınıyordu.</p>

  <p class="block7">Göze göz, dişe diş zamanı, diye düşündü. Sokko acele etmiyordu. Eski bir asker olarak kuşkucu ve dikkatliydi. Ama çok geçmeden atını ileri sürdü, ötekiler de onu izlediler. Sıkı bir grup olarak durdular ve torbaya bakmaya başladılar. Sokko, "Arkamı koruyun!" diye bir emir savurduktan sonra atından indi. Torbanın üzerine eğilmesi üzerine Nefer kaldırdığı sol elinin vurma hareketiyle komutu verdi.</p>

  <p class="block7">Harbe kayışları her birinin sağ elinin etrafına sarılmıştı, menzil açıktı. Tek kişi gibi atışlarını yaptılar. Hilto'yla Şabako onları iyi eğittiği için, iki kişi kesinlikle aynı hedefi seçmemişti. Beş kargı hiddetli arılar gibi vızıldayarak geçtiler ve hiçbir zırhın onları yollarından saptıramayacağı yerleri vurdular. Üçü hedefin boğazına, ikisi de ensesine saplanmıştı. Beş asker atlarının sırtından şaşkına dönen hayvanların ayaklarının arasına yuvarlandılar.</p>

  <p class="block7">Nefer'le adamları ellerinde kılıçlarıyla, "Horus ve Seti!" savaş çığlıkları atarak pusu kurdukları yerden dörtnala fırladılar.</p>

  <p class="block7">O ilk baskından hayatta kalanlar içgüdüsel olarak yeni saldırıyı karşılamaya hazırlandılar. Fakat onlar daha kılıçlarını kınlarından çekmeye fırsat bulamadan saldırganlar var güçleriyle üzerlerine çullandılar. Sokko'nun atlarından ikisi daha dengelerini kaybederek binicilerini yere savurdular. Nefer hâlâ atının üstünde olan kendisine en yakın biniciyi seçerek boğazına indirdiği bir kılıç darbesiyle onu öldürdü. Bu kez Sokko kılıcını çekerek Nefer’in karnını hedef aldı.</p>

  <p class="block7">Fakat delikanlı yana kaydı, şaha kalkan atı da iki ayağını Sokko'ya savurdu.</p>

  <p class="block7">Bunlardan biri tam isabet kaydetti. Adam kumların içine kapaklandı. Fakat Nefer'in onun işini bitirmesine vakit kalmadan düşmanlardan başka biri havaya kalkmış</p>

  <p class="block7">kılıcıyla üzerine saldırdı. Nefer eğilerek darbeyi atlattı. Bir süre bir yandan bağırarak göğüs göğüse savaştılar.</p>

  <p class="block7">Sokko'yla adamları ilk şoku henüz atlatmışlardı ki zamanlamayı iyi yapan Meren yanındaki askerle birlikte kavganın içine fırtına gibi daldı. Düşmanlardan birinin tam kalbine girerek bir zafer çığlığı attı. Arkasından silahını çekerek tekrar sapladı; bu kez düşmanı boğazından vurmuştu. Kurbanı hâlâ titreyen gövdesinden yarı yarıya ayrılmış kafasıyla yere kaydı.</p>

  <p class="block7">Sokko miğferiyle kılıcını kaybetmişti, silahı bulmak için çaresizlik içinde dizlerinin üstünde sürünüyordu. Adamlarının içinde yalnız o hasımlarına karşı koyabilecek durumdaydı. Nefer atının üstünden eğildi ve adamın timsah derisinden göğüs kalkanının kürek kemiklerinin arasında bağlandığı aralığa nişan aldı. Ama son anda darbeyi indirmeyi içi el vermedi. Bunun yerine vuruş yönünü değiştirerek orak biçimli palanın yüzünü Sokko'nun kır saçlı kellesinin arkasına çarptı. Adam kumların içine yüzükoyun devrildi.</p>

  <p class="block7">Nefer durumun Meren tarafından kontrol altına alındığına emin olmak için etrafına bakındı. Sonra, Sokko tam homurdanarak başını salladığı ve oturmaya çalıştığı anda atından aşağı kaydı. Delikanlı topuğunu hasmının göğsüne dayayarak onu yine yere itti, sonra kılıcının ucunu gırtlağına dayadı. "Teslim ol, Sokko, yoksa ölümün haberini annene ve baban olabilecek pis kokulu yüz keçi çobanına yollarım."</p>

  <p class="block7">Sokko'nun yüzündeki şaşkın ifade meydan okuyuşa dönüştü. "Hele bir kılıcıma uzanabileyim, itin piç kurusu. O zaman işediğin zaman bacağını nasıl kaldıracağını sana öğretirim." Hakarete yeni hakaretler ekleyecekken bakışlarındaki kavgacı anlam bir anda silindi. Bir şeyler kekelemeye çalışıyor, ama ağzından ses çıkmıyordu.</p>

  <p class="block7">Nefer’in baldırındaki saltanat dövmesine bakakalmıştı.</p>

  <p class="block7">"Majesteleri," diye soludu. "Bağışla beni! Vur! O kaba ve aptalca sözlerime karşılık şu değersiz hayatımı al. Hâlâ yaşadığına dair bazı söylentiler duymuştum, ama cenaze töreninde ağlamıştım ve böyle bir mucizeye inanamıyordum."</p>

  <p class="block7">Nefer rahatlamış olarak gülümsedi. Aslında Sokko'yu öldürmek istememişti o, sevimli bir İhtiyar serseriydi, Hilto ise onun bütün Mısır ordularındaki en mükemmel at sürücülerinden biri olduğunu söylemişti. Hilto bunu söylediyse doğruydu. "Firavun olarak bana bağlılık yemini eder misin?" diye gayet ciddi sordu.</p>

  <p class="block7">"Seve seve. Bütün dünya bütün tanrıların sevgilisi ve Mısır'ın ışığı Nefer Seti olarak senden korkuyor. Ruhum da ölüm anıma kadar sana olan görevimi haykıracak."</p>

  <p class="block7">"Öyleyse seni Bin Arabanın Efendiliği'ne atıyorum. Çok güzel laf yaptığına göre, Taita da Mısır'ın resmi şairi unvanını sana kaptırmasa iyi eder."</p>

  <p class="block7">Sokko, "Bırak da ayağını öpeyim, Firavun," diye yalvardı.</p>

  <p class="block7">Nefer, "Bunun yerine bana elini ver," diyerek adamın kemik gibi sertleşmiş elini yakalayarak onu ayağa kaldırdı. Yerde yatan ölülere bakarak, "Yalnız adamlarına yazık oldu," dedi. "Senin bağlılık duygularını paylaşmış olsalardı, ölmeleri gerekmezdi."</p>

  <p class="block7">Sokko, "Bir tanrının eliyle hayatlarını kaybettiler," diye belirtti. "Bundan büyük onur olamaz. Ayrıca Büyücü Taita hâlâ inleyen ve kıvranan bir, ikisini kurtarabilir."</p>

  <p class="block7">Üç gün sonra peşlerinde dört yüz atla birlikte Gallala'ya girdiklerinde Sokko da yeni Firavun'unun sağında gururla atını sürüyor, başındaki sargıların üstüne oturttuğu miğferiyle göz kamaştırıyordu.</p>

  <p class="softbreak"> </p>
</body>
</html>
