<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">II</h2>

  <p class="normal">Haziranın başlarıydı. Bir haftadır havalar çok güzeldi Petersburg’da. Yepançinler’in Pavlovsk’ta gözalıcı bir yazlıkları vardı. Lizaveta Prokofyevna birden heyecana kapılıp ayaklanmış, iki gün içinde de apar topar yazlığa taşınmışlardı.</p>

  <p class="normal">Yepançinler’in yazlığa taşınmalarının üzerinden iki veya üç gün geçmişti ki, Prens Lev Nikolayeviç Mışkin, Moskova’dan gelen sabah treninden indi.</p>

  <p class="normal">İstasyonda kimse karşılamamıştı onu. Ama trenden inerken, treni karşılayanlar arasında prens tuhaf, ateşli bir çift göz hisseder gibi olmuştu. Dikkatli bakınca başka bir şey göremedi. Kuşkusuz, öyle gelmiş olacaktı ona. Ama tatsız bir duygu uyandırmıştı bu. Aslında daha öncesinden hüzünlü, düşünceli ve nedense kaygılıydı.</p>

  <p class="normal">Arabacı Liteynaya yakınlarında bir otele götürdü onu. Hiç de iyi bir otel değildi burası. Prens yarı karanlık, kötü döşeli iki küçük oda tuttu, yıkandı, giyindi; zaman kaybetmekten veya birini evden çıkmadan yakalayamamaktan korkuyormuş gibi, kimseye bir şey sormadan, aceleyle çıktı.</p>

  <p class="normal">Onu altı ay önce Petersburg’a geldiğinde tanımış biri şimdi görse, dış görünüş bakımından belki de iyi yönde çok değişmiş olduğunu söylerdi. Ne var ki hiç de öyle değildi. Yalnızca giysisi bütünüyle değişikti: Moskova’da iyi bir terzinin diktiği bambaşka bir giysi vardı üzerinde. Ancak bir şeyi eksikti giysisinin: Modaya aşırı uygundu (iyi yürekli, ama işinin pek ustası olmayan terziler her zaman öyle diker), üstelik giysisine pek önem vermeyen biri için dikilmişti. Öyle ki başkalarıyla alay etmeyi seven biri prense dikkatle bakacak olsa belki de gülümseyecek bir şeyler bulurdu. Gülmek istedikten sonra az şey mi bulunur?</p>

  <p class="normal">Prens bir arabaya binip Peski’ye gitti. Kısa bir araştırmadan sonra Rojdestvenskaya’da bir sokakta küçük ahşap bir evin önünde indi arabadan. Çiçekli bir bahçenin içindeki evin güzelliği, temizliği, son derece düzenli oluşu şaşırtmıştı onu. Sokağa bakan pencereler açıktı. Pencerelerden sokağa, içeride biri yüksek sesle bir şey okuyor veya nutuk çekiyor gibi neredeyse bağırmayı andıran bir ses taşıyordu. Ses zaman zaman yükselen kahkahalarla kesiliyordu. Avluya girdi prens, merdivenden kapı önüne çıkıp Bay Lebedev’i sordu.</p>

  <p class="normal">Kapıyı açan aşçı kadın (kolların dirseklerine kadar kıvırmıştı) parmağıyla “konuk odasını” göstererek,</p>

  <p class="normal">— Orada, dedi.</p>

  <p class="normal">Duvarları koyu renk kâğıt kaplı, temiz, biraz iddialı döşeli (yani orta yerde yuvarlak bir masa, köşede bir divan, cam kapaklı bronz bir saat, iki pencere arasında bir boy aynası, tavandan sarkan bronz zincirin ucunda cam süslemeli, küçük, çok eski bir avize) odanın orta yerinde Lebedev arkası odaya giren prense dönük, ayakta duruyordu. Üzerinde ceket yoktu, yelekliydi, yazlık şeyler giyinmişti. Göğsünü yumruklayarak, bir konuda nutuk çeker gibi yüksek sesle konuşuyordu. Dinleyicileri vardı: Zeki bakışlı, pek neşeli, elinde bir kitapla on beş yaşlarında bir çocuk, baştan aşağı yas giysili, kucağında bir bebekle yirmi yaşlarında genç bir kız, yine yas giysili, durmadan gülen, gülerken ağzını kocaman açan on üç yaşlarında bir kız ve nihayet, epeyce güzel yüzlü, esmer, uzun ve gür saçlı, iri gözleri simsiyah, sakal ve favoriye meraklı olduğu belli, yirmi yaşından küçük gösteren, divana uzanmış son derece tuhaf bir dinleyici daha. Besbelli bu dinleyici Lebedev’in söy-levini sık sık kesiyor, onunla tartışmaya giriyor, ötekiler de buna gülüyordu.</p>

  <p class="normal">— Lukyan Timofeiç, hey Lukyan Timofeiç! Bak! Buraya baksana!.. Nedir bu yaptığınız sizin?</p>

  <p class="normal">Aşçı kadın kolunu “adam sen de” der gibi sallayıp söylenerek çıktı odadan. Öfkeden yüzü bile kıpkırmızı olmuştu.</p>

  <p class="normal">Lebedev dönüp arkasına baktı, prensi görünce yıldırım çarpmış gibi bir an kalakaldı, sonra yaltaklanırcasına gülümseyerek ona doğru koştu, ama yolda yine durup öyle kaldı,</p>

  <p class="normal">— Prens... hazretleri!.. diye mırıldadı.</p>

  <p class="normal">Ama hâlâ kendini toparlayamamış gibi, ortada bir şey yokken, önce kucağında bebek olan yas giysili kızın üzerine yürüdü (ne olduğunu anlayamadığı için ürküp hafifçe geri çekilmişti kız), ama hemen bıraktı onu, sonra bitişik odanın eşiğinde dikilen, biraz önceki kahkahaları yeni yeni bitmek üzere olan on üç yaşındaki kıza saldırdı. Kız bir çığlık atıp mutfağa kaçtı. Lebedev kızı daha da korkutmak için ayaklarını yere vuruyordu ki, şaşkın şaşkın onu izleyen prensle göz göze gelince açıklama yaptı:</p>

  <p class="normal">— Size... saygımdan... he-he-he!</p>

  <p class="normal">— Ne gereği vardı... diyecek oldu prens.</p>

  <p class="normal">— Şimdi, şimdi, hemen şimdi... dönerim... dedi Lebedev.</p>

  <p class="normal">Ve bir anda gözden kayboldu. Prens şaşkın şaşkın bir kıza, bir oğlana, bir divanda yatan delikanlıya bakıyordu. Hepsi de kahkahalarla gülüyordu. Prens de gülmeye başladı.</p>

  <p class="normal">Oğlan,</p>

  <p class="normal">— Frakını giymeye gitti, dedi.</p>

  <p class="normal">— Hiç iyi olmadı, dedi prens, oysa ben sanmıştım ki... söylesenize, o...</p>

  <p class="normal">Divanda yatan seslendi yattığı yerden:</p>

  <p class="normal">— Sarhoş olduğunu sandınız, değil mi? Hiç de sarhoş değil! Belki üç kadeh, belki dört, bilemediniz beş kadeh içmiştir, ne çıkar bundan? Huyu böyledir onun...</p>

  <p class="normal">Prens dönüp sesin geldiği yana baktı, ama tam o anda kız, yüzünde sevimli bir ifadeyle son derece içten,</p>

  <p class="normal">— Sabahları çok içmez, dedi. Onunla bir şey konuşmaya geldiyseniz, şimdi konuşun. Şimdi tam zamanı çünkü. Yoksa akşama küfelik döner eve. Geceleri hep ağlıyor, bize kutsal kitaptan yüksek sesle bölümler okuyor. Altı hafta önce annemiz öldü çünkü.</p>

  <p class="normal">Divanda yatan delikanlı gülmeye başladı.</p>

  <p class="normal">— Size cevap vermek ona zor geleceği için kaçtı, dedi. Bahse girerim, size atacağı palavraları düşünüyordur şu anda.</p>

  <p class="normal">Bu arada odaya giren Lebedev (frakı üzerindeydi şimdi), gözlerini kırpıştırarak, gözyaşlarını silmek için cebinden mendilini çıkarırken delikanlının sözünü kesti:</p>

  <p class="normal">— Beş hafta oldu! Tam beş hafta!.. Öksüzlerim benim!</p>

  <p class="normal">Kız,</p>

  <p class="normal">— Ne o, yırtık pırtık bir şey giymişsiniz üzerinize? dedi. Orada hemen kapının arkasında yepyeni redingotunuz asılı, görmediniz mi onu?</p>

  <p class="normal">Lebedev bağırdı kıza:</p>

  <p class="normal">— Kes sesini böcek! (Ayaklarını yere vurarak ekledi:) Ah sen yok musun, sen!</p>

  <p class="normal">Ama bu kez hiç korkmamıştı kız, yalnızca gülmüştü.</p>

  <p class="normal">— Ne diye korkutmaya çalışıyorsunuz beni, Tanya değilim ben hemen korkup kaçayım... Lyuboçka’yı uyandıracaksınız. Ya havale geçirirse çocuk... ne diye bağırıp duruyorsunuz?</p>

  <p class="normal">Birden dehşete kapıldı Lebedev, gitti, kızının kucağında uyuyan bebeği ürkekçe birkaç kez haç çıkarıp kutsadı.</p>

  <p class="normal">— Yo-yo-yo! Sakın, sus dili kopasıca... Tanrı korusun... Sen koru onu Tanrım! (Prense döndü:) Bu benim bebeğim Lyubov. Doğumda ölen yasal eşim Yelena dünyaya getirdi. Yas giysisi giymiş şu ufaklık da kızım Vera... Şu gördüğünüz ise, şu gördüğünüz...</p>

  <p class="normal">Delikanlı bağırdı yattığı yerden:</p>

  <p class="normal">— Ne o, kekeliyorsun?.. Devam et, hadi devam et, sıkılma...</p>

  <p class="normal">Lebedev birden,</p>

  <p class="normal">— Ekselansları! diye haykırdı. Jemarin ailesinin öldürülmesiyle ilgili haberleri okumuş muydunuz gazetelerde?</p>

  <p class="normal">Prens biraz şaşırmış gibi,</p>

  <p class="normal">— Okudum, dedi.</p>

  <p class="normal">— Jemarin ailesinin gerçek katili budur işte!</p>

  <p class="normal">Prens,</p>

  <p class="normal">— Ne diyorsunuz siz? dedi.</p>

  <p class="normal">— Yani sözün gelişi diyorum, ikinci bir Jemarin ailesi olsa, onların gelecekteki katili de bu olur. Buna hazırlanıyor işte...</p>

  <p class="normal">Herkes gülmeye başladı. Prens, soracağı soruları hissettiği için Lebedev’in maskaralık ettiğini, zaman kazanmaya çalıştığını düşünüyordu.</p>

  <p class="normal">Artık kendini tutacak gücü kalmamış gibi bağırdı Lebedev:</p>

  <p class="normal">— Söz dinlemiyor! İşi gücü fitne fesat! Peki, ben böyle bir dinsiz imansızı, böyle bir, nasıl desem, yoldan çıkmışı, canavar ruhlu insanı, toprağı bol olsun, biricik kız kardeşim Anisya’nın oğlu olsa bile, nasıl yeğenim kabul ederim?</p>

  <p class="normal">— Kes artık, sarhoş... İnanır mısınız prens, şimdi de avukatlık sevdasına kapıldı; ufak tefek davalara bakıyor. Güzel konuşmaya çalışıyor. Durmadan çocuklara nutuk çekiyor. Beş gün önce mahkemede yargıçların karşısında konuştu. Kimi savundu biliyor musunuz? Beş yüz rublesini alıp bütün malını mülkünü üzerine geçirdiği için mahkemeye verdiği aşağılık bir adama karşı kendisini savunsun diye ona yalvarıp yakaran yaşlı kadını değil de, sırf ona açıktan elli ruble vereceğini söyleyen, yaşlı kadını soyup soğana çeviren tefeci Yahudi Zaidler’i savundu...</p>

  <p class="normal">— Kazanırsam elli ruble, kazanamazsam yalnızca beş ruble, diye açıkladı Lebedev.</p>

  <p class="normal">O ana kadar konuştuğu ses tonu değişmişti, daha önce bağırıp çağıran o değildi sanki.</p>

  <p class="normal">— Rezil oldu kuşkusuz, eski düzen değişti çünkü. Alay ettiler onunla. Ama o kendinden pek hoşnuttu. Şöyle diyordu: “Hakça karar veren sayın yargıçlar, unutmayınız ki, namusuyla çalışan kötürüm, zavallı, ihtiyar bir adam son lokma ekmeğinden de oluyor. Yasa koyucunun bilgece sözünü unutmayın. Mahkemelerde merhamet hüküm sürsün.” İnanır mısınız, her sabah bu söylevini tekrarlıyor burada bize, tıpatıp aynısını, tam mahkemede olduğu gibi... Demin siz geldiğinizde de beşinci kez tekrarlıyordu. Öylesine hoşlanıyor bundan. Konuşurken ağzı sulanıyor. Şimdi de başka birini savunmaya hazırlanıyor. Yanılmıyorsam Prens Mışkin olacaksınız? Kolya sizden söz etmişti bana. Şimdiye kadar sizden daha akıllı birini görmediğini söylüyordu...</p>

  <p class="normal">Hemen atıldı Lebedev:</p>

  <p class="normal">— Elbette! Elbette yoktur! Ondan akıllısı yoktur dünyada!</p>

  <p class="normal">— Yine atıyor! Biri seviyor sizi, öteki karşınızda yaltaklanıyor; ama ben hiç de yaltaklanmak niyetinde değilim size, bunu bilmenizi isterim. Ama aklı başında bir insansınız, gelin aramızda hakemlik yapın. (Dayısına döndü) Evet, ister misin, prens aramızda hakemlik yapsın mı? Bize uğramanıza sevindim prens.</p>

  <p class="normal">Lebedev kararlı bir sesle,</p>

  <p class="normal">— İsterim! dedi.</p>

  <p class="normal">Ona doğru yürüyen odadakilere elinde olmadan bir göz attı.</p>

  <p class="normal">Prens yüzünü buruşturdu.</p>

  <p class="normal">— Nedir sorununuz? dedi.</p>

  <p class="normal">Başı ağrıyordu zaten. Bu arada, giderek Lebedev’in onu oyaladığına, işi ertelediği için hoşnut da olduğuna inanmaya başlamıştı.</p>

  <p class="normal">— Durumu özetleyeyim size. Onun yeğeniyim, burası doğru, ama öteki söylediklerinin hepsi yalan. Öğrenimimi bitirmedim, ama bitirmek istiyorum ve bunda kararlıyım da. Çünkü kişilik sahibi bir gencim ben. Geçimimi sağlayabilmek için demiryollarında aylık yirmi beş rublelik bir iş buldum. Kabul ediyorum, kendisinin iki üç kez yardımı oldu bana. Yirmi beş rublem vardı, yirmi beşini de kumara verdim. İnanır mısınız prens, ondan aldığım bu yirmi beş rubleyi kumara verecek kadar aşağılık, alçak biriyim ben!</p>

  <p class="normal">— Bir alçağa, hiç de para vermen gerekmeyen bir düzenbaza kaptırdın o parayı! diye haykırdı Lebedev.</p>

  <p class="normal">— Evet, bir alçak, ama ödeme yapmam gereken bir alçak, dedi delikanlı. Onun alçaklığına tanıklık da ederim; hem de yalnızca seni dövdüğü için değil. Rogojin’in takımından, boks öğretmenliği yapan ordudan kovulmuş bir teğmenden söz ediyoruz prens. Rogojin onları yanından kovduktan sonra hepsi serseri serseri dolaşıyor ortalarda. Ama işin en kötü yanı ne biliyor musunuz, onun aşağılık, alçak ve bir hırsız olduğunu bile bile yine de oturup kâğıt oynamam onunla ve son rublemi de verirken (palki oynuyorduk) kendi kendime şöyle düşünmem: “Bunu da kaybedersem Lukyan dayıma gidip yalvarırım, beni geri çevirmez.” Tamam alçaklık bu, basbayağı alçaklık! Bile bile yapılmış bir alçaklık!</p>

  <p class="normal">— Evet, bile bile yapılmış bir alçaklık! diye tekrarladı Lebedev.</p>

  <p class="normal">Yeğen alınmış gibi bağırdı:</p>

  <p class="normal">— Dur hele, hemen havalara girme, biraz bekle bakalım. Sevindi de... Buraya gelip her şeyi itiraf ettim ona. Dürüst davrandım, kendime acımadan, hiçbir şeyi gizlemeden anlattım. Kendimle ilgili elimden geldiğince kötü şeyler söyledim. Buradaki herkes de tanıktır. Demiryollarındaki o işe başlayabilmem için kendime doğru dürüst bir şeyler almak zorundayım, çünkü üstümdekiler dökülüyor. Şu çizmelerime baksanıza! Bu halde işe gidemem, belirlenen süre içinde işe başlamazsam, yerime başka birini alırlar. O zaman yine açıkta kalırım, bir daha ne zaman iş bulurum, Tanrı bilir... Şimdi yalnızca on beş ruble istiyorum ondan ve kendisine söz veriyorum, bir daha para istemeyeceğim, bu son olacak, ayrıca önümüzdeki üç ay içinde bütün borcumu son kapiğine kadar ödeyeceğim kendisine. Sözümü tutarım. Aylarca ekmek, yanında kvasla karnımı doyururum, kişilik sahibi bir insanım çünkü. Üç ayda yetmiş beş ruble alacağım. Eskileriyle birlikte otuz beş ruble borçlu olacağım ona, demek borcumu ödeyecek param olacak. Ayrıca ne kadar faiz isterse vereceğim! Tanımadığı bir insan mıyım? Sorun bakalım kendisine prens: Daha önceleri bana yardım ettiğinde borcumu ödedim mi, ödemedim mi? Şimdi neden vermek istemiyor? O teğmene borcumu ödediğim için kızdı. Başka bir neden yok ortada! Bu adam böyle işte, kendine de, çevresine de bir yararı yoktur!</p>

  <p class="normal">— Çekip gitmiyor da buradan! diye bağırdı Lebedev. Postu serdi, gitmiyor da gitmiyor...</p>

  <p class="normal">— Söyledim sana, biliyorsun. İstediğim parayı vermediğin sürece gitmeyeceğim. Ne o, galiba gülümsüyorsunuz prens? Sanırım benim haksız olduğumu düşünüyorsunuz?</p>

  <p class="normal">Prens pek isteksiz,</p>

  <p class="normal">— Gülümsemiyorum, dedi, ama bence gerçekten de biraz haksızsınız.</p>

  <p class="normal">— Açıkça, bütünüyle haksız olduğumu söylesenize. Sözü kıvırmayın, ne demek “biraz”?</p>

  <p class="normal">— Açıkça söylememi istiyorsanız, evet, bütünüyle haksızsınız.</p>

  <p class="normal">— İstiyorsammış! Çok komik! Bu yaptığımın yakışıksız kaçtığını, paranın onun olduğunu, verip vermemenin onun bileceği şey olduğunu, benim bu yaptığımın ise zorbalıktan başka bir şey olmadığını bilmiyor muyum sanıyorsunuz? Ama prens... dünyadan haberiniz yok sizin. Bunlara öğretmezsen, akıllanmazlar. Öğretmek gerek onlara. Benim vicdanım rahat, bir zararım dokunmayacak ona, faiziyle geri ödeyeceğim parasını. Ayrıca zevkini de tattı: Karşısında küçüldüğümü gördü çünkü... Daha ne ister? Çevresindekilere yararı dokunmayacak olduktan sonra neye yarar zaten insan? Sahi, ne yapar bu adam? Sorsanıza kendisine, insanlara ne yapar, onları nasıl dolandırır? Bu evi nasıl aldığını sorun. Sizi daha önce kazıklamadıysa, şu anda nasıl kazıklayacağını düşünmüyorsa başımı koyarım ortaya... Gülümsüyorsunuz, inanmıyorsunuz, değil mi?</p>

  <p class="normal">Prens,</p>

  <p class="normal">— Sanırım sizin işinizle pek ilgisi yok bütün bunların! dedi.</p>

  <p class="normal">Prensin ne dediğini dinlemeden haykırdı delikanlı:</p>

  <p class="normal">— Üç gündür yatıyorum burada, neler gördüm, neler! Düşünebiliyor musunuz, şu melek gibi kızdan, işte şu öksüz kızdan, kuzenimden, kendi kızından kuşkulanıyor, her gece evin içinde sevgililerini arıyor! Sessizce geliyor yanıma, benim yattığım divanın altına bile bakıyor. Vesveseden aklını yitirdi. Evin her köşesinde hırsızlar görüyor. Geceleri ikide bir fırlıyor yatağından, pencerelerin iyice kapalı olup olmadığını kontrol ediyor, kapıları yokluyor, kapağını açıp sobanın içine bakıyor. Her gece belki yedi kez yapıyor aynı şeyi. Mahkemede dolandırıcıları savunuyor, öte yandan geceleri üç kez kalkıp şurada, salonda yere diz çöküyor, yarım saat alnını yere vura vura kimler için, neler için sarhoş kafayla dua edip duruyor! Kontes du Barry’nin ruhunun huzura kavuşması için dua ediyor, kulaklarımla duydum. Kolya da duydu: Aklını yitirmiş bu adam!</p>

  <p class="normal">Lebedev kıpkırmızı kesildi, öfkesinden gerçekten de kaybetmişti kendini.</p>

  <p class="normal">— Görüyorsunuz değil mi prens, nasıl rezil ediyor beni? Evet, belki bir sarhoş, serseri, dolandırıcı ve sahtekâr olabilirim; ama şu da var ki, benimle alay eden bu delikanlı daha küçücükken onu kundakladığımı, leğende yıkadığımı, dul kalmış yoksul (ben de yoksuldum) kız kardeşim Anisya’nın başucunda geceleri sabahlara kadar gözlerimi kırpmadan oturduğumu, hasta ana oğula baktığımı, aşağıda kapıcının odasından odun çaldığımı, ona ninniler söylediğimi, onu oyalamak için parmak şaklattığımı, açlıktan karnım guruldarken onu pışpışladığımı unutmuş galiba, kalkmış şimdi alay ediyor benimle! Hem bir gün Kontes du Barry’nin ruhunun huzura kavuşması için dua etmişsem sana ne bundan? Prens, birkaç gün önce ansiklopedide bu kadının yaşamöyküsünü ilk kez okudum. Peki, sen bu du Barry nasıl biriydi, biliyor musun? Söyle bakalım, biliyor musun, bilmiyor musun?</p>

  <p class="normal">Delikanlı alaylı, ama isteksiz mırıldandı:</p>

  <p class="normal">— Her şeyi yalnızca sen bilirsin, değil mi?</p>

  <p class="normal">— Kontes du Barry yüz karası bir yaşamdan kurtulup, kraliçenin yerine ülkeyi yönetmiş bir kadındır. Büyük bir ülkenin imparatoriçesi ona kendi el yazısıyla yazdığı bir mektupta “ma cousine” diye hitap etmiştir. Papanın büyük elçisi bir kardinal de lever du roi’de<sup class="calibre3"><a href="../Text/1_split_075.html#footnote-100-19" id="footnote-100-19-backlink">[19]</a></sup> (lever du roi nedir, bilir misin sen?) onun çıplak ayaklarına ipek çoraplarını giydirmek istemiş, üstelik böylesine yüksek ve kutsal bir kişi bunu kendisi için bir onur saymıştır. Bundan haberin var mı senin? Yüzünden belli haberinin olmadığı! Peki, nasıl öldü dersin? Biliyorsan söyle bakalım!</p>

  <p class="normal">— Çekil başımdan! Sıktın artık!</p>

  <p class="normal">— Öylesine onurlu bir yaşamdan, öylesine bir saltanattan sonra hiç suçu yokken cellat Samson sırf pazarcı kadınlar eğlensin diye giyotin sehpasına çıkardı onu. Ama o korkusundan başına geleceklerin farkında değildi. Cellat ensesinden tutup başını bıçağın altına sokarken bir yandan da tekmeliyordu onu. Alanda toplananların kahkahalarla güldüğünü duyuyordu. Bağırmaya başlamıştı: “Encore un moment, monsieur le bour-<br class="chapter" />
  reau, encore un moment!” Bunun anlamı şöyledir: “Bir dakikacık bekleyiniz bay cellat, bir dakikacık!” İşte bu bir dakikacık için Tanrı belki de bağışlayacaktır onu, insan ruhunun<br class="chapter" />
  misére’inin bundan ötesi düşünülemez çünkü. Mizer sözcüğünün ne anlama geldiğini biliyor musun? Mizer dedikleri budur işte. Kontesin bu “bir dakikacık” çığlığıyla ilgili satırları okurken kalbimi mengeneyle sıkıyorlardı sanki. Gece yatmadan önce aklıma geldiyse, o büyük günahkâr kadın için dua ettiysem sana ne bundan be solucan? Dünya kurulalı beri onun için haç çıkaran olmamıştır, belki de o yüzden hatırlamışımdır kendisini... Bakarsın, kendisi gibi bir günahkârın bir kerecik de olsa onun için dua ettiğini hisseder de sevinir. Ne diye gülüyorsun? İnanmıyorsun da ondan, değil mi dinsiz! Peki ama, nereden biliyorsun? Yalan söylüyorsun, beni dinlemiş olsaydın böyle konuşmazdın. Yalnız Kontes du Barry için dua etmedim çünkü. Şöyle dua ediyordum: “Yüce Tanrım, büyük günahkâr Kontes du Barry’nin de, onun gibilerinin de ruhlarına huzura kavuştur.” Bu bambaşka bir şey. Çünkü o tarafta onun gibi günahkâr, kader kurbanı çok var. Hepsi acılar içinde kıvranıyor, inliyor, dua bekliyor... Hem senin için, senin gibi küstahlar, ahlaksızlar için de dua ettim. Dua ederken beni dinlediysen bunları da duymuş olmalısın...</p>

  <p class="normal">Yeğen tersleyerek kesti dayısının sözünü:</p>

  <p class="normal">— Peki, peki, yeter artık, kimin için dua edeceksen et! Ne yaparsan yap! (Sonra prense dönüp sıkıntılı bir tavırla ekledi:) Çok okur! Bunu biliyor muydunuz prens? Eline geçen her kitabı okur, bu arada anıları da.</p>

  <p class="normal">Prens pek isteksiz,</p>

  <p class="normal">— Dayınız yine de... kalpsiz biri değildir, dedi.</p>

  <p class="normal">Delikanlı çekilmez gelmeye başlamıştı ona artık.</p>

  <p class="normal">— Pek övdünüz onu prens! Görüyor musunuz nasıl kalbinin üzerine götürdü elini, dudaklarını nasıl büktü? Keyiflendi! Belki de kalpsiz değildir, ama sahtekârdır, üstelik sarhoş... birkaç yıllık her sarhoşta olduğu gibi, vidaları da gevşemiş, bu yüzden her yanı gıcırdıyor. Çocukları sever, diyelim ki yengeme saygısı vardı... Beni bile sever, vasiyetnamesinde bana da yer vermiş olabilir...</p>

  <p class="normal">Öfkeyle yükseltti sesini Lebedev:</p>

  <p class="normal">— Hiç, hiçbir şey bırakmayacağım sana!</p>

  <p class="normal">Prens başını delikanlıdan Lebedev’e çevirip kararlı bir tavırla,</p>

  <p class="normal">— Bakın ne diyeceğim Lebedev, dedi, istediğiniz zaman işten anlayan biri olduğunuzu biliyorum... Şu anda hiç zamanım yok ve eğer siz... Bağışlayın, adınız ve baba adınız neydi? Unuttum da...</p>

  <p class="normal">— Ti-ti- Timofey.</p>

  <p class="normal">— Ve?</p>

  <p class="normal">— Lukyanoviç.</p>

  <p class="normal">Odada kim var kim yok, hepsi yine gülmeye başladı.</p>

  <p class="normal">— Yalan söylüyor! diye bağırdı yeğen. Yine yalan söyledi! Timofey Lukyanoviç falan değildir onun adı prens. Adı Lukyan Timofeyeviç’tir! Söylesene, neden yalan söylüyorsun? Ha Lukyan olmuşsun, ha Timofey, ne fark eder? Prense ne bundan? Yalan söylemek hastalığı vardır onda prens, inanın öyle!</p>

  <p class="normal">Prens sabırsız, sordu:</p>

  <p class="normal">— Doğru mu bu?</p>

  <p class="normal">Lebedev başını uysalca önüne eğip, elini tekrar kalbinin üzerine götürerek mahcup bir tavırla karşılık verdi:</p>

  <p class="normal">— Evet, gerçekten de Lukyan Timofeyeviç’tir adım.</p>

  <p class="normal">— Peki ama, neden yalan söylüyorsunuz? Ah Tanrım!</p>

  <p class="normal">Lebedev başını daha da önüne eğip, daha da uysal, mırıldandı:</p>

  <p class="normal">— Kendimi küçük göstermek için!</p>

  <p class="normal">— Küçüklükle ne ilgisi var bunun! (Kapıya yönelip ekledi prens:) Kolya’yı nerede bulabileceğimi bilseydim...</p>

  <p class="normal">Delikanlı atıldı yine:</p>

  <p class="normal">— Kolya’nın nerede olduğunu söyleyebilirim size...</p>

  <p class="normal">Lebedev birden telaşlandı.</p>

  <p class="normal">— Hayır-hayır-hayır!</p>

  <p class="normal">— Kolya geceyi burada geçirdi, ama sabah erkenden, sizin Tanrı bilir niçin “içeriden” kurtardığınız generali aramaya gitti. General dün lütfedip gece burada kalacağına söz vermişti, ama onurlandırmadı burayı. Büyük olasılıkla buraya çok yakın “Vesı” Oteli’nde kalmıştır. Kolya ise ya onun yanındadır ya da Pavlovsk’ta, Yepançinler’dedir. Parası vardı, daha dünden gitmeyi düşünüyordu oraya. Anlayacağınız, ya “Vesı”dedir ya da Pavlovsk’ta.</p>

  <p class="normal">— Pavlovsk’tadır, Pavlovsk’ta!.. Hadi bahçeye çıkalım... kahve içelim...</p>

  <p class="normal">Lebedev kolundan tutup çekti prensi. Birlikte odadan çıkıp küçük avluyu geçtiler, küçük avlu kapısından çıktılar. Burada, havalar güzel gittiği için ağaçların çiçeklendiği, gerçekten çok küçük, çok şirin bir bahçe vardı. Lebedev prensi, önünde ayakları toprağa gömülü yeşil bir masa olan yeşil bir banka oturttu. Kendi de geçip karşısına oturdu. Gerçekten de, bir dakika sonra kahve geldi. Prens geri çevirmedi kahveyi. Lebedev prensin yüzüne yaltaklanırcasına, ısrarla bakmayı sürdürüyordu.</p>

  <p class="normal">Prens, o anda aklında başka bir şey varmış gibi,</p>

  <p class="normal">— Böyle bir evinizin olduğundan haberim yoktu, dedi.</p>

  <p class="normal">Lebedev,</p>

  <p class="normal">— Öksüzlerim, diye başlayacak oldu.</p>

  <p class="normal">Ama birden ezilip büzülerek sustu. Prens dalgın dalgın önüne, yere bakıyordu. Ne soracağını unuttuğu belliydi. Aradan bir dakika geçti. Lebedev ona bakıyor, bekliyordu.</p>

  <p class="normal">Birden kendine gelmiş gibi sordu prens:</p>

  <p class="normal">— Evet, ne diyorduk? Ah, evet! Konunun ne olduğunu siz de biliyorsunuz Lebedev: Sizin mektubunuz üzerine geldim buraya. Anlatın...</p>

  <p class="normal">Lebedev şaşırdı. Bir şeyler söylemek istedi, ama söyleyemedi. Prens susuyor, hüzünlü gülümseyerek bekliyordu.</p>

  <p class="normal">— Sanırım çok iyi anlıyorum sizi Lukyan Timofeyeviç: Kuşkusuz, hiç beklemiyordunuz beni. Sizden ilk haberi alınca bulunduğum o sessiz, ıssız köşemden çıkıp geleceğimi düşünmüyordunuz. Vicdanınızı rahatlatmak için yazmıştınız bana. Ama geldim işte. Yeter artık, yalan söylemeyi bırakın. Aynı anda iki efendiye hizmet etmeyi de bırakın. Rogojin üç haftadır burada, her şeyi biliyorum. O zaman da olduğu gibi Nastasya Filippovna’yı ona sattınız, söyleyin, öyle değil mi? Gerçeği söyleyin bana.</p>

  <p class="normal">— Canavar kendisi öğrendi, inanın kendisi öğrendi.</p>

  <p class="normal">— Kötü konuşmayın onun için. Elbette size kötü davranmış olabilir ama...</p>

  <p class="normal">Lebedev aşırı heyecanlı bir tavırla kesti prensin sözünü:</p>

  <p class="normal">— Dövdü, dövdü! Moskova’da köpeğini saldı üzerime, sokak boyunca kovalattı beni. Çok korkunç bir köpekti.</p>

  <p class="normal">— Siz beni çocuk sanıyorsunuz Lebedev; ciddi konuşun benimle, o gerçekten Moskova’da bıraktı mı Rogojin’i?</p>

  <p class="normal">— Gerçekten, gerçekten bıraktı, hem bu kez tam nikâh kıyılacakken. Rogojin artık dakikaları saymaya başlamıştı, ama o kaçıp buraya, Petersburg’a, doğru benim yanıma geldi. “Kurtar beni Lukyan, koru, prense de sakın haber verme...” dedi. İnanın prens, Rogojin’den korktuğundan çok sizden korkuyor. Akıllı kadın doğrusu!</p>

  <p class="normal">Böyle söylerken kurnazca alnına götürmüştü parmağını.</p>

  <p class="normal">— Ve siz yeniden birleştirdiniz onları, öyle mi?</p>

  <p class="normal">— Prens hazretleri, nasıl... nasıl yapmayabilirdim bunu?</p>

  <p class="normal">— Neyse, yeter, her şeyi kendim öğrenirim. Siz yalnızca şunu söyleyin bana: Nerede şimdi? Rogojin’in yanında mı?</p>

  <p class="normal">— Yo, hayır! Rogojin’in yanında değil! “Özgür bir kadınım ben, diyor. İstediğimi yapmakta özgürüm.” Biliyor musunuz prens, durmadan böyle diyor. “Artık bütünüyle özgürüm!” diyor. Size yazdığım gibi, Petersburg yakasında baldızımın evinde kalıyor.</p>

  <p class="normal">— Şimdi de orada mı?</p>

  <p class="normal">— Hava güzel, Pavlovsk’ta, Darya Aleksandrovna’nın yazlığında değilse, oradadır. “Ben bütünüyle özgürüm,” diyor. Daha dün Kolya Ardalionoviç’e özgür olduğunu söyleyerek pek övünüyordu. Kötüye işaret bu!</p>

  <p class="normal">Sırıttı Lebedev. Prens,</p>

  <p class="normal">— Kolya çok sık gidiyor mu Nastasya Filippovna’ya? diye sordu.</p>

  <p class="normal">— Hoppa, şu Kolya’nın ağzında da bakla ıslanmıyor.</p>

  <p class="normal">— Sık sık gidiyor musunuz oraya?</p>

  <p class="normal">— Her gün, her gün.</p>

  <p class="normal">— Öyleyse dün de gittiniz mi?</p>

  <p class="normal">— Yo, hayır. En son üç gün önce gittim.</p>

  <p class="normal">— Ne yazık ki içkilisiniz Lebedev! Yoksa bir şey soracaktım size.</p>

  <p class="normal">Lebedev inandırıcı bir tavırla,</p>

  <p class="normal">— Hayır, hayır, tek damla içmedim! dedi.</p>

  <p class="normal">— Söyler misiniz, yanından ayrıldığınızda nasıldı?</p>

  <p class="normal">— Aranıyor gibi...</p>

  <p class="normal">— Aranıyor gibi mi?</p>

  <p class="normal">— Bir şeyini kaybetmiş gibi aranıyordu sanki... Onu bekleyen evliliğini aklına bile getirmek istemiyor. Bundan söz edilmesi gururunu incitiyor. Rogojin’i soyulup atılmış portakal kabuğu kadar olsun düşünmüyor ya da düşünüyorsa korkuyla, dehşetle düşünüyor, yanında ondan söz edilmesini bile yasakladı. Zorunlu olmadıkça görüşmüyorlar bile... Rogojin de farkında her şeyin! Ne yapabilir, çekiyor!.. Karşısındaki delidolu, alaycı, sivri dilli, eziyet etmeyi seven bir kadın...</p>

  <p class="normal">— Sivri dilli ve eziyet etmeyi seven mi?</p>

  <p class="normal">— Evet, eziyet etmeyi seven... Son görüştüğümüzde bir şey söylediğim için az kalsın saçlarıma yapışacaktı. Apokalipsis’ten bir şeyler okuyordum ona...</p>

  <p class="normal">Prens yanlış duyduğunu düşünerek,</p>

  <p class="normal">— Nasıl yani? diye sordu.</p>

  <p class="normal">— Apokalipsis’ten birkaç bölüm okuyordum. Huzursuz bir hayal gücü var kadının, he-he! Ayrıca kendisini ilgilendirmese de, ciddi konulara aşırı meyilli olduğunu fark ettim. Seviyor öyle konuları, seviyor ve onun yanında böyle şeylerden söz edilmesi özsaygısını artırıyor. Evet, efendim. Apokalipsis konusunda çok bilgiliyimdir, on beş yıldır anlatırım. Üçüncü siyah at ile elinde terazi tutan binici döneminde olduğumuz yorumuma o da katıldı. Çünkü günümüzde her şey ölçüyle ve anlaşmayla yapılıyor. Herkes yalnızca hakkını arıyor: “Bir ölçek buğday bir dinara, üç ölçek arpa bir dinara...” Ayrıca herkes özgür bir ruh, tertemiz bir yürek, sağlıklı bir beden, ayrıca Tanrı’nın her türlü nimeti kendisinin olsun istiyor. Ama yalnızca hakları var diye elde edemezler bütün bunları. Soluk renkli ata binmiş ölüm peşlerinde çünkü, onun arkasından da cehennem... Bir araya geldiğimizde böyle şeyler konuşuyoruz işte... çok etkileniyor anlattıklarımdan.</p>

  <p class="normal">Prens, Lebedev’e tuhaf tuhaf bakarak sordu:</p>

  <p class="normal">— Siz bunlara inanıyor musunuz?</p>

  <p class="normal">— İnanıyorum ve anlatıyorum. Yoksul ve çıplağım çünkü. İnsanlar denizinde küçücük bir damlayım. Kimin umurunda Lebedev? Herkes ezmeye çalışıyor onu, neredeyse tekmeleyerek kovalayacaklar. Ne var ki bu kutsal kitabı yorumlarken büyük insanlarla eşit oluyorum. Burada akıl söz konusu çünkü! Büyük bir devlet adamı zekâmın karşısında tir tir titremiştir... Hem de makamında, koltuğunda otururken! Üç yıl kadar oluyor, ekselansları Nil Alekseyeviç duymuşlar, paskalyadan bir gün önce (o zamanlar kendilerinin dairesinde çalışıyordum) Pyotr Zaharıç’ı nöbetçi memur odasına gönderip beni odalarına çağırdılar ve yalnız kaldığımızda sordular bana: “Senin deccalın profesörü olduğun doğru mu?” Saklamadım, “Evet efendim,” dedim, her şeyi anlattım kendisine, korkusunu hafifletmeye çalışmadım, üstelik düşünsel olarak derinlere de indim, rakamlarla güçlendirdim sözlerimi. Ekselansları gülümsüyorlardı, ne zaman ki sıra rakamlara ve benzerliklere geldi, titremeye başladılar, kitabı kapayıp dışarı çıkmamı istediler, sonra paskalyada bana ikramiye verilmesini buyurdular, kutsal Foma haftasında da öteki dünyaya göçtüler.</p>

  <p class="normal">— Ne diyorsunuz siz Lebedev?</p>

  <p class="normal">— Aynen öyle oldu. Bir akşam yemeğinden dönüşte arabadan düştü... Sokağın kenarındaki sınır taşına çarptı başı ve oracıkta bir bebek gibi can verdi. Yetmiş üç yaşında öldü diye geçti kayıtlara. Ak saçlı, pembe yüzlü bir ihtiyarcıktı. Hep hoş kokular sürünürdü, durmadan tıpkı bir çocuk gibi gülümserdi. Odasında kendileriyle görüştüğümü hatırlayınca şöyle der Pyotr Zaharıç: “Senin içine doğmuş!”</p>

  <p class="normal">Prens gitmek için ayağa kalktı. Onun gitmek için hazırlandığını görünce şaşırdı Lebedev, hatta telaşlandı. Yaltaklanır bir tavırla,</p>

  <p class="normal">— Anlattıklarımı ilginç bulmadınız, he-he-he! dedi.</p>

  <p class="normal">Prens yüzünü ekşitip,</p>

  <p class="normal">— Doğrusu, kendimi iyi hissetmiyorum da... diye karşılık verdi. Yolculuğun etkisinden olacak, başım ağrıyor.</p>

  <p class="normal">Lebedev çekingen,</p>

  <p class="normal">— Yazlığa gitseniz efendim... dedi.</p>

  <p class="normal">Prens dalgın, ayakta duruyordu. Lebedev ekledi:</p>

  <p class="normal">— Üç gün sonra ben de bebek için, evdekilerle birlikte yazlığa taşınacağım. Bu arada da evin eksiklerini gidereceğim. Yani biz de Pavlovsk’a gideceğiz.</p>

  <p class="normal">Birden sordu prens:</p>

  <p class="normal">— Siz de mi? Ne o, burada herkes Pavlovsk’a mı gidiyor? Demek orada sizin de yazlığınız var?</p>

  <p class="normal">— Petersburg’da yazlığa herkes Pavlovsk’a gitmez. Ptitsın ucuza düşürdüğü bir evi bana devretti. Hem güzel, hem yüksekçe bir yer, hem yeşillikler içinde, hem ucuz ve kibar bir çevre, hem müzik var... Herkes bunun için gidiyor işte Pavlovsk’a. Aslında ben bahçedeki ek yapıda kalıyorum, evde ise...</p>

  <p class="normal">— Evinizi kiraya mı verdiniz?</p>

  <p class="normal">— Ha-hayır. Vermedim de...</p>

  <p class="normal">Prens birden,</p>

  <p class="normal">— Bana verin, dedi.</p>

  <p class="normal">Lebedev’in sözü buraya getirmeye çalıştığı belliydi. Üç dakika önce gelmişti aklına bu. Oysa kiracıya ihtiyacı falan yoktu. Evini kiralamak isteyen biri vardı ve evi belki kiralayacağı haberini yollamıştı ona. Lebedev bunun “belki”sinin falan olmadığını, adamın evi kesin tutacağını çok iyi biliyordu. Ama şimdi birden aklına, kendisi için çok yararlı olacağını düşündüğü bir fikir gelmişti. Önceki kiracı adayının kesin konuşmamasından yararlanıp evi prense kiralayacaktı. Ansızın şöyle düşünmeye başlamıştı: “Tam bir kargaşadan sonra işler bambaşka bir yön aldı.” Prensin bu önerisini neredeyse coşkuyla karşıladı. Öyle ki prensin ne kadar kira istediği sorusuna kolunu sallayarak cevap vermişti:</p>

  <p class="normal">— Nasıl isterseniz öyle olsun. Ne kadar olmalı sorar öğrenirim. Fazla istemem.</p>

  <p class="normal">Bu arada bahçeden çıkıyorlardı. Lebedev yaltaklanırcasına dönüp duruyordu prensin çevresinde.</p>

  <p class="normal">— Ben size... ben size... çok sayın prens, isterseniz, bu konuda oldukça ilginç bir şeyler daha anlatabilirim size.</p>

  <p class="normal">Prens durdu. Lebedev sürdürdü konuşmasını:</p>

  <p class="normal">— Darya Alekseyevna’nın yazlığı da Pavlovsk’ta.</p>

  <p class="normal">— E-e?</p>

  <p class="normal">— O bayan da arkadaşıdır ve doğal olarak sık sık ziyaretine gelecektir. Elbette bir amaçla...</p>

  <p class="normal">— E-e?</p>

  <p class="normal">— Aglaya İvanovna...</p>

  <p class="normal">Prens, acıyan yarasına dokunulmuş gibi, hiç de hoş olmayan bir sabırsızlıkla kesti Lebedev’in sözünü:</p>

  <p class="normal">— Öf, yeter artık Lebedev! Bütün bunlar... hiç de sizin dediğiniz gibi değil. İyisi mi, siz bana oraya ne zaman gideceğinizi söyleyin. Ne kadar erken olursa benim için o kadar iyi. Çünkü otelde kalıyorum...</p>

  <p class="normal">Konuşarak çıktılar bahçeden ve eve uğramadan avluyu geçtiler, avlu kapısına geldiler.</p>

  <p class="normal">Sonunda şöyle dedi Lebedev:</p>

  <p class="normal">— En iyisi, otelden hemen bugün doğru buraya, benim yanıma taşının, yarından sonra da hep birlikte Pavlovsk’a gideriz.</p>

  <p class="normal">— Bakarım, dedi prens.</p>

  <p class="normal">Kapıdan çıktı.</p>

  <p class="normal">Lebedev arkasından baktı. Prensin ani dalgınlığı şaşırtmıştı onu. Giderken “hoşça kalın” demeyi bile unutmuştu, hatta vedalaşmak anlamında başını bile eğmemişti ki, bütün bunlar, Lebedev’in çok iyi bildiği prensin kibarlığına, inceliğine tersti.</p>
</body>
</html>
