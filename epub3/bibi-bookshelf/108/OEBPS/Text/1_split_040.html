<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_40">VII</h2>

  <p class="normal">“Daha çocukken, çocukların düellolarla, haydutların saldırılarıyla, onları düelloya çağırdıklarında namlunun karşısında nasıl bir soylu duruşla bekleyecekleriyle ilgili öykülerden hoşlanmaya başladıkları o komik yaşlardayken edindiğim küçük bir cep tabancam vardı. Bir ay önce o tabancamı çıkarmış, gözden geçirmiş, hazırlamıştım. Durduğu sandıkta iki de mermi bulmuştum. Barut boynuzunda da üç atımlık barut vardı. Berbat bir tabancadır, mermi hep yana gider ve ancak on beş adıma kadar etkili olur. Ama tam şakağa dayandığında kuşkusuz işe yarayacaktı.</p>

  <p class="normal">Pavlovsk’ta güneş doğarken ölmeye karar vermiştim. Yazlıkçılardan kimseyi rahatsız etmemek için parka çıkacaktım. ‘Açıklamam’ polisle ilgili her şey için yeterliydi. Psikoloji meraklıları ve isteyen herkes kendileri için gerekli her şeyi çıkarabilir bu açıklamamdan. Ancak yazdıklarımın gazetelerde yayınlanmasını istemem. Prensin onu kendine saklamasını, bir nüshasını da Aglaya İvanovna Yepançina’ya vermesini rica ediyorum. İsteğim budur. İskeletimi bilimsel araştırmalarda kullanılmak üzere Tıp Akademisi’ne bırakıyorum.</p>

  <p class="normal">Hiçbir yargıcın beni yargılamasını kabul etmiyorum. Her türlü yargılamanın dışında olduğumu biliyorum. Geçenlerde aklıma şöyle tuhaf bir düşünce gelince çok gülmüştüm: Şu anda birden herhangi birini veya topluca on kişiyi öldürmek ya da dünyada en kötü sayılan son derece korkunç bir şey yapmak esse kafama, bana işkenceler etmeyi, acılar çektirmeyi düşünen mahkeme iki üç hafta sonra öleceğimi öğrenince acaba ne büyük bir çıkmaza düşerdi? Sıcacık hastanelerde, doktorun bakımında, belki de evimden çok daha konfor içinde ölürdüm. Benim durumumda insanların aklına şakadan da olsa, böyle şeyler nasıl gelmiyor, anlayamıyorum. Ama belki de geliyordur, bizde şen şakrak insan çoktur çünkü.</p>

  <p class="normal">Beni yargılayacak herhangi bir mahkeme kabul etmesem bile, sağır ve dilsiz bir suçlu olarak yargılanacağımı biliyorum. O yüzden bir cevap bırakmadan gitmek istemiyorum; özgür bir insanın cevabı elbette, yoksa kendini savunmaya zorlanmış birinin sözleri değil, hem hiç değil! Özür dileyeceğim kimse yok, canım öyle istediği için konuşacağım.</p>

  <p class="normal">Önce tuhaf bir düşünce var burada: Kim, hangi hakla, hangi duygu adına iki haftalık yaşam hakkımı elimden alabilir? Hangi mahkemenin böyle bir yetkisi olabilir? Özellikle kim için gereklidir benim cezalandırılmam, cezamı uysal uysal çekmem? Gerçekten de birileri için gerekli olabilir mi bu? Ahlak adına mı? Anlarım, sağlıklı olsam, gücüm kuvvetim yerinde olsa ve ‘bir yakınımın vb... işine yarayabilecekken’ hayatıma bunu benden kimse istemeden son verirsem, eski anlayışa, ahlaka veya başka bir görüşe göre yanlış bir şey yapmış olabilirim. Peki, ya şimdi önümde sayılı günler varken? Nasıl bir ahlaktır ki bu, sizin hayatınızdan başka, sözü sonunda kesinlikle Hıristiyan kanıtlarla mutlu düşüncelere (öyle ki ölmekte olduğunuz için mutlu olmanız gerektiğine) getiren prensin teselli edici sözlerini dinleyerek canınızı verirken çıkaracağınız hırıltılarınızı duymayı ister? Prens gibi bütün Hıristiyanlar sonunda oraya getirirler sözü: Bunu yapmayı pek severler. Hem şu gülünç ‘Pavlovsk ağaçları’yla anlatmak istedikleri nedir acaba? Yaşamımın son dakikalarına bir tat vermek mi acaba? Kendimi ne denli unutursam, yaşamak ve sevmek hayaline kendimi ne denli kaptırırsam, Meyer’in duvarından, onun üzerindeki öylesine içten ve safça yazılardan beni ne denli uzaklaştırırlarsa, o denli mutsuz edeceklerini anlayamıyorlar mı yoksa? Bu sonsuz şölen bir beni fazla buluyorsa, neyleyim ben sizin o doğanızı, Pavlovsk parkınızı, güneşinizin doğuşunu batışını, masmavi gökyüzünüzü, mutlu yüzlerinizi? Güneşin ışığında çevremde vızıldayarak dolaşıp duran şu küçücük sinek bile bu şölenin, bu koronun bir üyesi olduğunun, burada onun da bir yeri olduğunun bilinciyle mutluyken, bu şölenden haz duyuyorken, ben sırf yüreksizliğimden dışlanmış olduğumu bu zamana dek anlamaya yanaşmamışken, her dakika, her saniye bunu düşünmek zorundaysam neme gerek bütün bu güzellikler? Ama biliyorum, prens ve çevresindekiler bütün bu ‘düşmanca, haince’ söylediklerimden sonra utancımdan, ahlakı yüceltmem için Millevoye’nin ünlü dörtlüğünü<sup class="calibre3"><a href="../Text/1_split_093.html#footnote-100-37" id="footnote-100-37-backlink">[37]</a></sup> okumamı ne kadar isterlerdi:</p>

  <p class="normal">O, puissent voir votre beauté sacrée</p>

  <p class="normal">Tant d’amis sourds à mes adieux!</p>

  <p class="normal">Qu’ils meurent pleins de jours, que leur mort soit pleurée!</p>

  <p class="normal">Qu’un ami leur ferme les yeux!<sup class="calibre3"><a href="../Text/1_split_094.html#footnote-100-38" id="footnote-100-38-backlink">[38]</a></sup></p>

  <p class="normal">Ama inanın bana, inanın saf insanlar, güzel ahlakı yücelten bu dörtlükte, Fransız şiirinin dünyayı bu akademik kutsamasında gizli öylesine çok nefret, kafiyelerinde uzlaşmaz öylesine çok öfke vardır ki, şairin kendi bile zor duruma düşmüş, bu öfkesini duygulu gözyaşları diye benimsemiş, öylece de öl-müştür. Huzur içinde yatsın! Yalnız şunu unutmayın, insanın kendi küçüklüğünün, zayıflığının bilincine varmasının öyle bir utanç sınırı vardır ki, bunun ötesine geçemeyip kendi utancından muazzam bir haz duymaya başlar... Tevazu bu anlamda çok büyük bir güçtür kuşkusuz, bunu kabul ederim, ama dinin tevazuu bir güç olarak kabul etmesinin hiçbir manası yok.</p>

  <p class="normal">Din! Sonsuz yaşamı kabul ediyorum, belki her zaman da kabul ettim. Varsın yüce gücün iradesiyle bilinç tutuşmuş olsun, varsın dünyaya bakıp ‘Ben varım!’ desin bilinç, varsın yazgısı bu güçle yok olmak olsun (çünkü bir nedenle, hatta nedeni açıklanmadan öyle olması gerekiyor), hepsini kabul ediyorum, ama yine de her zamanki soru geliyor aklıma: Tüm bunlarda benim tevazuuma ne gerek var? Beni yediği için kendisine övgüler düzmemi beklemeden yiyemiyor mu beni? İki hafta beklemek istemediğim için orada birileri gücenir mi acaba? Buna inanmıyorum; evrenin ahengi, birtakım artı eksi hesapları, bazı kontrastlar gibi nedenlerle benim, bir atomun değersiz yaşamına ihtiyaç duyulduğuna inanmak çok daha makul geliyor. Tıpkı diğerlerinin yaşamını sürdürmesi için her gün pek çok varlığın yaşamının kurban edilmesi gibi (elbette bunun kendi başına pek de önemli bir düşünce olmadığını belirtmek gerek). Olsun varsın! Kabul ediyorum, başka türlü, yani sürekli olarak birbirini yemeden dünyanın düzeninin kurulması olanaksızdır belki; hatta bu düzenden bir şey anlamadığımı bile kabul edebilirim. Ama bana ‘ben varım’ deme bilinci verildiğini kesinlikle biliyorsam, dünya düzeninin hatalı kurulmasından, başka türlü varlığını sürdüremeyeceğinden bana ne? Öyleyken, kim ne için yargılayabilir beni? Siz ne derseniz deyin, bütün bunlar olanaksızdır, haksızlıktır.</p>

  <p class="normal">Bu arada, çok istememe karşın, gelecekteki yaşamın da, cennetin de olmadığını hiçbir zaman düşünemedim. Daha doğrusu, hepsi var bunların, ama bizler gelecekteki yaşamdan da, onun yasalarından da bir şey anlayamıyoruz. Peki ama, bunu anlamak o kadar zor ve olanaksızsa, benim için ulaşılmaz, anlaşılmaz olan için nasıl sorumlu tutulabilirim? Evet, onlar da, elbette onlarla birlikte prens de boyun eğmek gerektiğini, düşünmeden, yalnızca ahlaklı olmak için boyun eğmek gerektiğini, uysallığım sayesinde öteki dünyada kesinlikle ödüllendirileceğimi söylüyorlar. Onu anlayamadığımız için kendi kavramlarımızı ona yakıştırarak Tanrı’yı aşırı derecede küçümsüyoruz. Ama tekrar söylüyorum, onu anlamak olanaksızsa, insanın anlamasına izin verilmemiş şeylerle ilgili sorulara insanın cevap vermesi zordur. Öyleyse kaderin gerçek iradesini, yasalarını anlayamadıysam, beni nasıl yargılayacaklar? Neyse, din konusunu kapatalım.</p>

  <p class="normal">Evet, yeter artık. Bu satırlara geldiğimde sanırım güneş de doğmuş olacak, gökyüzünde ‘çınlamaya’, aydınlattığı dünyaya sınırsız gücünü yağdırmaya başlayacaktır. Yağdırsın! Doğrudan bu gücün, yaşamın kaynağına bakarak öleceğim, bu yaşamı istemeyeceğim artık! Doğmamak elimde olsaydı, bu komik koşullar altında var olmayı belki de seçmezdim. Ama ölmek, geride kalan günlerimi yaşamamak yetkim var hâlâ. Pek büyük bir yetki, pek büyük bir başkaldırı değil bu.</p>

  <p class="normal">Son açıklamam: Hiç de bu üç haftayı yaşayacak gücüm olmadığı için ölmüyorum. İsteseydim gücüm yeterdi buna. Bana yöneltilen aşağılamalarla yeterince teselli bile bulabilirdim. Ama ben bir Fransız şairi değilim ve böyle teselli istemiyorum. Nihayet çekici bir yanı da var bunun: Doğa üç haftalık ömrümle hareketlerimi o derece kısıtlamış durumda ki, canıma kıymam belki de kendi irademle başlayıp bitirebileceğim son iş olacak. Belki de son bir iş yapma olanağından yararlanmak istiyorumdur. Başkaldırı kimi zaman az iş değildir...”</p>

  <p class="normal">“Açıklama” bitmişti. Sonunda susmuştu İppolit...</p>

  <p class="normal">Kimi zaman kinik açıkyüreklilikte öyle bir sınıra ulaşılır ki, sinirleri bozulan, ölçüyü kaybeden kişi artık hiçbir şeyden korkmaz olur; her türlü rezalete hazırdır, haz da duyar bundan. Nedenini açıkça bilmese de saldırır insanlara, sorun çıkacak olursa, bu sorunu halletmek için bir dakika sonra çan kulesinden atlamaya da kesin kararlıdır. Bu durumun belirtisi genellikle fiziksel gücün azalmasıdır. İppolit’i o ana kadar ayakta tutan bu aşırı, neredeyse olağanüstü gerilim işte gelip bu son sınıra dayanmıştı. Hastalığın bitirdiği on sekiz yaşındaki bu çocuk, ağaçtan koparılmış küçük, titrek bir yaprak gibi güçsüzdü. Ne var ki (son bir saattir ilk kez) başını kaldırıp dinleyicilerinin üzerinde bakışını dolaştırdığı anda yüzünde ve bakışında mağrur, son derece küçümser, aşağılayıcı bir nefret belirdi. Dinleyicilerine meydan okumak için acele ediyormuş gibiydi. Ama dinleyicileri de öfkeliydi. Hepsi birden gürültüyle, can sıkıntısıyla kalkıyordu masadan. Yorgunluk ve içki gerginliği artırmış, karmakarışık, çamur gibi bir etki yaratmıştı üstlerinde.</p>

  <p class="normal">İppolit, ağaçların aydınlanmış tepelerini görünce oturduğu yerden koparılmış gibi ayağa fırladı, prense bir mucizeyi gösterir gibi ağaçları işaret ederek bağırdı:</p>

  <p class="normal">— Güneş doğdu! Doğdu!</p>

  <p class="normal">— Siz doğmayacak mı sanıyordunuz? dedi Ferdışçenko.</p>

  <p class="normal">Gavrila, şapkası elinde, canı sıkkın, kayıtsız bir tavırla, gerinip esneyerek,</p>

  <p class="normal">— Yine bütün gün kavrulacak ortalık, dedi. Ya bütün ay böyle kurak olursa!.. Gidiyor muyuz, Ptitsın?</p>

  <p class="normal">İppolit konuşulanları büyük bir şaşkınlık içinde dinliyordu. Birden bembeyaz kesildi yüzü, titremeye başladı. Gavrila’ya dönüp gözlerinin içine bakarak, şöyle dedi:</p>

  <p class="normal">— Beni aşağılamak için gösterdiğiniz bu kayıtsızlık çok anlamsız... Aşağılık bir insansınız siz!</p>

  <p class="normal">Ferdışçenko bağırdı öteden:</p>

  <p class="normal">— Bu ne saçmalıktır! Ne zayıflıktır!</p>

  <p class="normal">— Tam bir aptal, dedi Gavrila.</p>

  <p class="normal">İppolit biraz toparladı kendini. Yine titreyerek ve her sözcükte duraklayarak,</p>

  <p class="normal">— Öfkenizi hak ettiğimin farkındayım baylar, diye başladı. Bu sayıklamalarımla (önündeki notları gösterdi) sizlere işkence ettiğim için üzgünüm... Ya da size yeterince işkence etmediğim için üzgünüm... (Birden Yevgeniy Pavloviç’e dönüp sordu:) İşkence ettim size, değil mi Yevgeniy Pavloviç? İşkence ettim mi, etmedim mi? Söyleyin!</p>

  <p class="normal">— Biraz uzundu, bununla birlikte...</p>

  <p class="normal">— Hepsini söyleyin! Hayatınızda hiç değilse bir kez yalan söylemeyin!</p>

  <p class="normal">Böyle derken titriyordu İppolit.</p>

  <p class="normal">— Benim için hiç fark etmez! Yalnız rica ederim bir iyilik yapın ve beni rahat bırakın.</p>

  <p class="normal">Yevgeniy Pavloviç tiksinir gibi öte yana çevirdi başını.</p>

  <p class="normal">Ptitsın prensin yanına geldi:</p>

  <p class="normal">— İyi geceler prens.</p>

  <p class="normal">Vera,</p>

  <p class="normal">— Ne yapıyorsunuz siz, çocuk biraz sonra tabancayla canına kıyacak! diye haykırdı. (Dehşet içinde İppolit’e koşmuş, hatta koluna yapışmıştı.) Duymadınız mı, güneş doğarken şakağına ateş edeceğini söyledi, nedir sizin bu yaptığınız?</p>

  <p class="normal">Birkaç kişi, bu arada Gavrila da öfkeyle homurdandı:</p>

  <p class="normal">— Hayır, yapmayacaktır bunu!</p>

  <p class="normal">Kolya da yapıştı İppolit’in koluna,</p>

  <p class="normal">— Dikkat edin baylar! diye bağırdı. Gözünüzü ayırmayın ondan! Prens! Neyiniz var prens?</p>

  <p class="normal">Vera, Kolya, Keller, Burdovskiy hepsi İppolit’in başına toplanmış, dördü de kollarından yakalamıştı onu.</p>

  <p class="normal">— Buna hakkı var, hakkı var!.. diye mırıldandı Burdovskiy.</p>

  <p class="normal">Ama o da kendinde değilmiş gibiydi.</p>

  <p class="normal">Lebedev prensin yanına geldi. Sarhoştu. Küstahça bir öfkeyle,</p>

  <p class="normal">— İzninizle prens, dedi, emirleriniz nedir?</p>

  <p class="normal">— Ne emirlerinden söz ediyorsunuz?</p>

  <p class="normal">— Hayır efendim... İzin verin efendim... Size saygısızlık etmek istemem ama... ben de ev sahibiyim efendim... Gerçi siz de ev sahibisiniz, ama kendi evimde böyle... İşte öyle efendim.</p>

  <p class="normal">General İvolgin birden öfkeyle, pek kararlı, yükseltti sesini:</p>

  <p class="normal">— Kendini vurmayacak, şımarıklık ediyor çocuk!</p>

  <p class="normal">Ferdışçenko doğruladı generali:</p>

  <p class="normal">— Yaşayın general!</p>

  <p class="normal">— Kendini vurmayacağını ben de biliyorum, çok sayın generalim, ama ev sahibi olarak yine de...</p>

  <p class="normal">Bu arada Ptitsın, prensle vedalaştıktan sonra elini İppolit’e uzatıp şöyle dedi:</p>

  <p class="normal">— Bakın ne diyeceğin Bay Terentyev, yanılmıyorsam açıklamanızda iskeletinizden söz ediyor ve onu akademiye bağışladığınızı yazıyordunuz. Sözünü ettiğiniz sizin iskeletiniz, yani sizin kemiklerinizdi, değil mi? Kendi kemiklerinizi bağışlıyorsunuz?</p>

  <p class="normal">— Evet, kendi kemiklerimi...</p>

  <p class="normal">— Tamam. Yoksa bir yanlışlık yapılabilir... Bir olaydan söz etmişlerdi de...</p>

  <p class="normal">Birden sesini yükseltti prens:</p>

  <p class="normal">— Ne diye takılıyorsunuz ona?</p>

  <p class="normal">— Neredeyse ağlatacaklar onu, diye ekledi Ferdışçenko.</p>

  <p class="normal">Oysa İppolit’in ağlayacağı falan yoktu. Şöyle bir yürüyecek oldu, ama çevresini almış dört kişi hemen kollarından yakaladı onu. Gülüşenler oldu.</p>

  <p class="normal">Rogojin,</p>

  <p class="normal">— Amacı olayı buraya getirmekti zaten, kolundan tutulmak istiyordu. Yazdıklarını okuması da bunun içindi. Hoşça kal prens. Amma çok oturduk. Kemiklerim sızlıyor.</p>

  <p class="normal">Yevgeniy Pavloviç gülerek,</p>

  <p class="normal">— Gerçekten kendinizi vurmak istiyorsanız Terentyev, bunca komplimandan sonra, sizin yerinizde olsam ben sırf onlara inat, kendimi vurmaktan vazgeçerdim, dedi.</p>

  <p class="normal">İppolit, Yevgeniy Pavloviç’in üzerine yürür gibi,</p>

  <p class="normal">— Benim kendimi nasıl vuracağımı görmeyi çok istiyorlar! diye haykırdı.</p>

  <p class="normal">— Ama ne yazık ki göremeyecekler.</p>

  <p class="normal">— Siz de öyle mi düşünüyorsunuz?</p>

  <p class="normal">Yevgeniy Pavloviç, İppolit’i korumaya çalışıyormuş gibi, sözcükleri uzatarak,</p>

  <p class="normal">— Sizi kışkırtmaya falan çalıştığım yok, dedi, tersine çok olasıdır ki vuracaksınız kendinizi. Önemli olan kızmamanız...</p>

  <p class="normal">İppolit, Yevgeniy Pavloviç’e ondan dostça bir öğüt bekliyormuş gibi bakarak güven dolu bir tavırla,</p>

  <p class="normal">— Onlara bu yazıyı okumakla çok büyük bir hata yaptığımı şimdi anlıyorum, dedi.</p>

  <p class="normal">Yevgeniy Pavloviç gülerek karşılık verdi:</p>

  <p class="normal">— Komik bir durum, ancak... doğrusu, size nasıl bir tavsiyede bulunabilirim, bilemiyorum.</p>

  <p class="normal">İppolit sertçe, ısrarla ona bakarak sustu bir süre. Arada bir kendinden geçiyor gibiydi.</p>

  <p class="normal">— Olmaz efendim, dedi Lebedev, izninizle, nasıl bir iştir ki bu... “kimseyi rahatsız etmemek için sözde parkta ateş edecekmiş şakağına!” Merdivenden inip üç adım uzaklaşırsa tabanca sesinin duyulmayacağını sanıyor.</p>

  <p class="normal">— Baylar... diye başlayacak oldu prens.</p>

  <p class="normal">Lebedev öfkeyle kaptı sözü prensin ağzından:</p>

  <p class="normal">— Hayır efendim, izin verin çok sayın prensim, sizin de gördüğünüz gibi, şaka değil bu, çünkü konuklarınızın en azından yarısı öyle düşünüyor ve burada bütün bu konuşulanlardan sonra, şimdi onun bunu gurur sorunu yapıp kesinlikle kendini vurması gerekiyor ve ben ev sahibi olarak efendim, tanıkların önünde sizin yardımınızı rica ediyorum!</p>

  <p class="normal">— Ne yapmam gerekiyor Lebedev? Size yardım etmeye hazırım.</p>

  <p class="normal">— Bakın ne yapacağız efendim: Önce hepimizin önünde övündüğü tabancasını verecek bize. Bunu yaparsa, hastalığını göz önüne alıp geceyi evimde geçirmesine izin vereceğim. Elbette benim gözetimimde olması koşuluyla. Ama yarın istediği yere gidecek. Bağışlayın beni prens! Silahını vermezse hemen şimdi bir kolundan ben, bir kolundan general yakalayacağız onu ve polise haber yollayacağım, ondan sonrası polise kalmış... Bay Ferdışçenko’nun poliste tanıdıkları vardır, o gider haber verir.</p>

  <p class="normal">Her yandan sesler yükseldi. Lebedev coşmuş, taşkın hareketler yapıyor, Ferdışçenko polise gitmeye hazırlanıyor, Gavrila kimsenin kendini vurmayı falan düşünmediğini iddia ediyor, Yevgeniy Pavloviç susuyordu.</p>

  <p class="normal">İppolit birden sordu prense:</p>

  <p class="normal">— Hiç çan kulesinden aşağı düştüğünüz oldu mu sizin prens?</p>

  <p class="normal">Safça karşılık verdi prens:</p>

  <p class="normal">— Yo, hayır...</p>

  <p class="normal">İppolit, prense ondan cevap bekliyormuş gibi bakarak tekrar fısıldadı:</p>

  <p class="normal">— Bana yönelen bu nefreti beklemediğimi mi sanıyorsunuz? (Bunu söylerken gözleri parlıyordu. Birden herkese doğru bağırdı:) Yeter artık! Suçluyum... Bütün suç bende! Lebedev, işte anahtar (Para çantasını çıkarıp içinden üç dört küçük anahtarın takılı olduğu çelik bir halka aldı.) Sondan bir önceki de bu işte... Kolya gösterecektir size... Kolya! (Kolya’ya bakıyor, ama onu görmüyordu.) Nerede Kolya? Evet... O gösterecek size... Valizimi dün birlikte hazırladık... Lebedev’i götürün Kolya; Valizim prensin odasında masanın altında... benim valizim... anahtarı şu... Tabancam valizin dibinde, barut boynuzu da yanında... Dün Kolya kendi topladı valizimi Bay Lebedev. Size gösterecektir onu... Ama yarın sabah Petersburg’a gitmek üzere buradan ayrılırken vereceksiniz onu bana. Duydunuz mu? Bunu da sırf prens için yapıyorum, sizin için değil.</p>

  <p class="normal">Lebedev hemen kaptı anahtarları,</p>

  <p class="normal">— Hah böylesi daha iyi! dedi.</p>

  <p class="normal">Anlamlı anlamlı gülerek, şaşıran, sanki bir şeyler söylemek isteyen Kolya’yı da peşinden sürüyerek bitişik odaya koştu.</p>

  <p class="normal">İppolit gülen konuklara bakıyordu. Onun soğuktan donmak üzereymiş gibi dişlerinin birbirine vurduğunun farkındaydı prens.</p>

  <p class="normal">İppolit öfke içinde prense,</p>

  <p class="normal">— Hepsi alçak bunların! diye fısıldadı.</p>

  <p class="normal">Prense bir şey söylemek istediğinde her zaman öne eğilerek fısıldıyordu.</p>

  <p class="normal">— Boş verin onları... Çok bitkinsiniz...</p>

  <p class="normal">— Şimdi, şimdi... şimdi gidiyorum.</p>

  <p class="normal">Birden sarıldı prense. Tuhaf tuhaf onun yüzüne bakıp gülümseyerek,</p>

  <p class="normal">— Belki de delirdiğimi düşünüyorsunuzdur, dedi.</p>

  <p class="normal">— Hayır, ama siz...</p>

  <p class="normal">— Şimdi, tamam, susun, bir şey söylemeyin. Durun... Gözlerinize bakmak istiyorum... Şöyle durun, gözlerinize bakacağım. Bir insanla vedalaşacağım...</p>

  <p class="normal">Ayakta duruyor, gözlerini kırpmadan prensin yüzüne bakıyordu. Yüzü bembeyaz, şakakları terden sırılsıklamdı, elinden kaçırmaktan korkar gibi tuhaf bir biçimde sımsıkı tutuyordu prensin elini.</p>

  <p class="normal">— İppolit, İppolit, neyiniz var? diye haykırdı prens.</p>

  <p class="normal">— Tamam... yeter... gidip yatacağım. Güneşin sağlığına bir yudum içeceğim... İstiyorum bunu, istiyorum, bırakın beni!</p>

  <p class="normal">Çabucak bir kadeh kaptı masadan, yerinden fırlayıp bir anda verandanın kapısına koştu. Prens arkasından koşacak oldu, ama sanki bilerek, tam o anda Yevgeniy Pavloviç vedalaşmak amacıyla elini uzatmıştı ona. Bir saniye geçti aradan, ansızın çığlıklar yükseldi verandadan... Arkasından olağanüstü bir karışıklık oldu.</p>

  <p class="normal">Olan şuydu:</p>

  <p class="normal">İppolit verandanın çıkışında, sol elinde kadeh, sağ eli paltosunun yan cebinde, merdivenin başında durmuştu. Keller, İppolit’in sağ elinin daha önce, prensle konuşurken, sol eliyle onun omzuna ve yakasına dokunurken de hep paltosunun yan cebinde olduğunu iddia ediyor, ilk kez paltosunun cebindeki bu sağ elinden kuşkulandığını söylüyordu. Nasıl olmuşsa, bu kuşkunun neden olduğu huzursuzlukla İppolit’in arkasından koşmuştu. Ama yetişememişti. O anda İppolit’in cebinden çıkardığı sağ elinde bir şeyin parladığını fark etmiş, aynı anda küçük bir cep tabancasının namlusu İppolit’in şakağına dayanmıştı. İppolit’in kolunu yakalamak için Keller atılmış, ama o anda İppolit tabancanın tetiğini çekmişti. Tetiğin düşmesinden çıkan keskin, kuru bir ses duyulmuş, ama arkasından bir patlama olmamıştı. İppolit üzerine atılan Keller’in kollarına kendini kaybetmiş gibi, belki de öldüğünü düşünerek yığılıp kalmıştı. Tabanca Keller’in elindeydi. Bir sandalye çekip oturttular İppolit’i. Herkes başına toplandı. Her ağızdan bir ses çıkıyordu. Herkes bir şey soruyordu. Tetiğin düşmesinden çıkan sesi herkes duymuştu, ama canlı, hatta yaralanmamış bir insan vardı şimdi karşılarında. İppolit neler olduğunu anlayamadan oturuyor, boş boş çevresindeki konuklara bakıyordu. O anda Lebedev’le Kolya koşarak gelmişlerdi.</p>

  <p class="normal">— Tutukluk mu yaptı? diye soranlar vardı.</p>

  <p class="normal">Düşüncesini açıklayanlar vardı:</p>

  <p class="normal">— Belki de doldurmamıştı tabancayı?</p>

  <p class="normal">Keller tabancayı incelerken,</p>

  <p class="normal">— Dolu! ama... dedi.</p>

  <p class="normal">— Tutukluk mu yaptı yani?</p>

  <p class="normal">— Kapsül yokmuş, dedi Keller.</p>

  <p class="normal">Bunun arkasından gelen acınası durumu anlatmak bile zor. İlk andaki korkunun yerini hemen gülüşmeler almıştı. Bundan hain bir haz duyanlar, kahkahalarla gülenler bile vardı. İppolit kriz geçiriyormuş gibi hıçkıra hıçkıra ağlıyor, elini kolunu sallıyor, herkesin üzerine atılıyordu. Bu arada Ferdışçenko’ya bile koşmuş, ona sarılmış, kapsül koymayı unuttuğuna yeminler etmişti. “Tamamen unutmuşum, bilerek kapsül koymazlık etmedim,” diyordu. “İşte burada, ceketimin cebinde kapsüller, tam on tane.” (Herkese gösteriyordu kapsülleri.) Yanlışlıkla cebinde patlar falan korkusuyla kapsülleri koymadığını, gerektiği anda koyabileceğini düşündüğünü, nasılsa, birden unuttuğunu söylüyordu. Prense koşuyor, Yevgeniy Pavloviç’e koşuyor, “onurlu bir insan...” olduğunu herkese göstereceğini, yoksa “onursuz biri olarak kalacağını...” söyleyerek, tabancayı ona geri vermesi için Keller’e yalvarıyordu.</p>

  <p class="normal">Sonunda büsbütün kaybetti kendini. Prensin odasına taşıdılar onu. Bu arada iyice kendini toparlayan Lebedev hemen doktora adam yolladı, kendisi de kızı, oğlu, Burdovskiy ve generalle hastanın başında kaldı. Kendinde olmayan İppolit’i götürürlerken Keller odanın ortasında durdu, her sözcüğün üzerine basa basa, son derece heyecanlı ve kararlı, şöyle başladı:</p>

  <p class="normal">— Baylar, aranızdan biri benim yanımda bir daha onun kapsülü tabancaya bilerek koymadığından kuşku duyduğunu, zavallının numara yaptığını söyleyecek olursa karşısında beni bulur.</p>

  <p class="normal">Ama cevap veren olmadı ona. Sonunda hep birlikte, aceleyle dağılmaya başlamıştı konuklar. Ptitsın, Rogojin, Gavrila birlikte çıktılar.</p>

  <p class="normal">Yevgeniy Pavloviç’in kararını değiştirdiğini, konuşmadan gitmeye hazırlandığını görünce çok şaşırdı prens.</p>

  <p class="normal">— Hani herkes dağıldıktan sonra benimle konuşmak istiyordunuz? diye sordu.</p>

  <p class="normal">Yevgeniy Pavloviç hemen çöktü prensin yanındaki sandalyeye.</p>

  <p class="normal">— Çok doğru, dedi, ancak bir zaman için erteledim bu niyetimi. Size şunu itiraf edeyim ki, şu anda biraz şaşkın durumdayım, hem siz de öylesiniz. Kafamın içi karmakarışık, oysa sizinle konuşmak istediğim konu benim için de, sizin için de çok önemli. Biliyor musunuz prens, ömrümde ilk kez tam anlamıyla dürüst, yani bir art düşüncem olmadan bir iş yapayım dedim, ama şu anda bunu yapacak durumda olmadığımı hissediyorum, belki siz de... öylesiniz... Neyse, sonra konuşuruz. Üç gün beklersek (üç gün burada değilim çünkü, Petersburg’da olacağım), bakarsınız sizin için de, benim için de kendiliğinden aydınlanır olay.</p>

  <p class="normal">Böyle dedikten sonra, orada oturması bile tuhafmış gibi ayağa kalktı. Prens, Yevgeniy Pavloviç’in canının sıkkın, sinirlerinin bozuk olduğunun, ona düşmanca baktığının, bakışında biraz önceki şeyin hiç de bulunmadığının farkındaydı</p>

  <p class="normal">— Aklıma gelmişken, şimdi hastanın yanına mı gideceksiniz?</p>

  <p class="normal">— Evet... Korkuyorum, dedi prens.</p>

  <p class="normal">— Korkmayın. Daha altı hafta yaşar, hatta bakarsınız iyileşir bile burada. Bence, iyisi mi yarın kovun onu gitsin...</p>

  <p class="normal">— Bir şey söylememekle bu işi... yapmasına belki de ben neden oldum. Benim de kendini vuramayacağını düşündüğümü sanmış olabilir mi? Siz ne diyorsunuz Yevgeniy Pavloviç?</p>

  <p class="normal">— Yok canım. Fazla iyi yüreklisiniz, çok telaşlanıyorsunuz. Sırf intiharı yüzünden övüldüğü veya yerildiği için, inadına buna teşebbüs edenler olduğunu duymuştum, ama böyle birini hiç görmemiştim. En önemlisi, zayıflığın bu ölçüde açıkyüreklilikle dile getirilebileceğine inanamazdım! İyisi mi siz yine de kovun onu yarın.</p>

  <p class="normal">— Yarın bir kez daha kendini vurmaya kalkışacağını düşünüyor musunuz?</p>

  <p class="normal">— Yok, öyle bir şey yapmaya kalkışmaz artık. Yalnız bu yerli Lacenaire’lerden<sup class="calibre3"><a href="../Text/1_split_095.html#footnote-100-39" id="footnote-100-39-backlink">[39]</a></sup> koruyun siz kendinizi! Tekrar söylüyorum size. Bu yeteneksiz, sabırsız, gözlerini hırs bürümüş, beş para etmez tiplerin en alışılmış sığınağı cinayettir.</p>

  <p class="normal">— O da mı bir Lacenaire’dir yani?</p>

  <p class="normal">— Yaptıkları ayrı olsa da özleri birdir. Bu adam demin açıklamasında okuduğu gibi, sırf “şaka” olsun diye on kişiyi halledecek göreceksiniz. Onun bu yazdıklarını hatırladıkça gözüme uyku girmeyecek.</p>

  <p class="normal">— Biraz fazla endişeleniyor olabilirsiniz bence.</p>

  <p class="normal">— Şaşılası bir insansınız prens. Onun şimdi on kişiyi öldürebileceğine inanmıyor musunuz?</p>

  <p class="normal">— Size cevap vermekten çekiniyorum; bütün bunlar çok tuhaf, ama...</p>

  <p class="normal">Yevgeniy Pavloviç biraz sinirli,</p>

  <p class="normal">— Pekâlâ, nasıl isterseniz öyle olsun, nasıl isterseniz! Gerçi yürekli birisiniz, ama yine de o on kişinin arasına girmemeye bakın...</p>

  <p class="normal">Prens dalgın dalgın Yevgeniy Pavloviç’in yüzüne bakarak,</p>

  <p class="normal">— Büyük bir olasılıkla kimseyi öldürmeyecektir, dedi.</p>

  <p class="normal">Kötü kötü güldü Yevgeniy Pavloviç.</p>

  <p class="normal">— Benim gitmem gerekiyor, hoşça kalın! Fark ettiniz mi, yazısının bir kopyasını Aglaya İvanovna’ya vermenizi vasiyet ediyordu?</p>

  <p class="normal">— Evet, fark ettim ve... kafama takıldı bu.</p>

  <p class="normal">— Hele on kişiden sonra...</p>

  <p class="normal">Tekrar güldü Yevgeniy Pavloviç ve çıktı.</p>

  <p class="normal">Bir saat sonra, saat dörde gelirken prens parka çıktı. Evdeyken uyumaya çalışmış, kalbinin çarpıntısından uyuyamamıştı. Oysa evde ortalık yatışmış, yeterince sakinlemişti. Hasta uyumuş, gelen doktor tehlikeli bir durum olmadığını söylemişti. Lebedev, Kolya, Burdovskiy sırayla nöbet tutmak için hastanın odasında yatmıştı. Endişe edecek bir durum yoktu yani.</p>

  <p class="normal">Gelgelelim, prensin huzursuzluğu her dakika daha çok artıyordu. Çevresine dalgınca bakınarak dolaşıyordu parkta, tren istasyonunun önündeki alana gelip boş sıraları ve orkestranın nota sehpalarını görünce şaşkınlıkla durdu. Şaşırmıştı burayı görünce. Nedense son derece iğrenç bulmuştu orayı. Geri döndü, dün Yepançinler’le istasyona geldiği yoldan, Aglaya’nın ona randevu verdiği yeşil banka kadar yürüdü, banka oturdu, oturur oturmaz yüksek sesle gülmeye başladı, güldüğü için çok kızdı kendine. İç sıkıntısı geçmemişti. Bir yerlere gitmek istiyordu... Ama nereye gitmek istediğini bilmiyordu. Başının üzerinde ağaçta bir kuş ötüyordu. Başını kaldırıp yaprakların arasında görmeye çalıştı kuşu. Birden uçup gitti kuş. O anda nedense İppolit’in “açıklama”sında “o yerini biliyor ve bu şölenin, koronun bir üyesi, oysa kendisinin dışlanmış” diye yazdığı, “yakıcı güneş ışığında vızıldayan sineği” hatırladı. Şimdi hatırlıyordu, bu ifade daha o zaman şaşırtmıştı onu. Uzun zamandır unuttuğu bir hatıra içinde kıpırdamış, birden aydınlanmıştı.</p>

  <p class="normal">İsviçre’deydi. Tedavisinin birinci yılı, hatta birinci ayıydı. O zamanlar tam bir budalaydı. Doğru dürüst konuşamıyor, kendisine ne sorulduğunu bile anlayamıyordu. Güneşli, pırıl pırıl bir gün dağlara çıkmış, kafasının içinde ona acı veren ama bir türlü anlayamadığı bir düşünceyle uzun uzun dolaşmıştı. Yukarıda ışıl ışıl, masmavi bir gökyüzü, aşağıda masmavi bir göl, dört bir yanda uçsuz bucaksız, aydınlık, masmavi ufuk... Bunlara uzun uzun bakmış, hüzünlenmişti. Kollarını bu aydınlık, uçsuz bucaksız maviliklere uzatarak nasıl ağladığını hatırlıyordu şimdi. Bütün bunlara çok yabancı olmak üzüyordu onu. Çocukluğundan beri özlemini çektiği, ama bir türlü ulaşamadığı büyük bir şölen, hiç bitmeyen bir bayramdı bu. Her sabah öyle ışıl ışıl doğuyordu güneş, her sabah aynı gökkuşağı oluşuyordu şelalede, her akşam çok uzaklarda karlı doruğu görünüyordu ulu bir dağın, erguvan rengi, alev alev yanıyordu. “Kızgın güneşte çevresinde dolanıp duran sinek bütün bu şölenin bir üyesiydi: Bu şölende yerini biliyordu, seviyordu bu şöleni, mutluydu.” Her otçuk boy atıyordu, mutluydu! Her şeyin bir yolu vardı ve hepsi o yolu biliyordu. Şarkı söyleyerek gidiyor, şarkı söyleyerek geliyorlardı. Bir tek o, insanları da, sesleri de bilmiyordu, anlamıyordu, yabancıydı, dışlanmıştı. Elbette o zaman sözcüklere dökemezdi bütün bunları, sorununu anlatamazdı. Derinden, sessizce acı çekiyordu. Ama şimdi bütün bunları o zaman kendi söylemiş gibi geliyordu ona. Bütün bu sözcükleri ve “sineği” İppolit onun o zamanki sözcüklerinden, gözyaşlarından almış gibiydi. Hatta hiç kuşkusu yoktu bundan ve bu düşünceyle nedense çok hızlı çarpıyordu kalbi.</p>

  <p class="normal">Bankta otururken içi geçmişti, ama tedirginliği rüyasında da sürüyordu. Tam uykuya dalarken İppolit’in on kişiyi öldüreceği geldi aklına, bu düşüncenin anlamsızlığına güldü. Çevresinde çok hoş, aydınlık bir sessizlik vardı. Yalnızca yaprakların hışırtısı duyuluyor ve bu da daha bir sessiz, daha bir ıssız yapıyordu sanki çevreyi. Onu sık sık ürperten korkulu bir sürü rüya görüyordu. Sonunda bir kadın geldi yanına. Tanıyordu bu kadını, hem de ona acı verircesine yakından tanıyordu. Her an adını söyleyebilir, onu gösterebilirdi. Ne var ki (bu çok tuhaftı) şimdi kadının bambaşka bir yüzü vardı sanki, her zaman tanıdığı, bildiği yüz değildi... Şu anda onun bildiği kadın olmamasını çok istiyordu. Çünkü yüzünde öylesine çok pişmanlık, dehşet vardı ki, sanki korkunç bir caniydi ve biraz önce insanın kanını donduran bir cinayet işlemişti. Soluk yanaklarında gözyaşları titreşiyordu. Kendisini sessizce izlemesi anlamında işaretparmağını dudaklarına götürüp işaretle yanına çağırıyordu onu. Prensin kalbi durmuştu sanki. Kadının bir katil olmasını hiç mi hiç istemiyordu. Ama hemen o anda bütün hayatını etkileyecek korkunç bir şeyin olacağını hissediyor gibiydi. Kadın parkta, biraz ileride bir şey göstermek istiyordu ona sanki. Onu izlemek için banktan kalktı prens, ama o anda yanı başında birinin şen, berrak kahkahası duyuldu, ansızın avucunda bir el olduğunu fark etti, sıktı o eli, kuvvetlice sıktı ve uyandı... Karşısında Aglaya duruyor, kahkahalarla gülüyordu.</p>
</body>
</html>
