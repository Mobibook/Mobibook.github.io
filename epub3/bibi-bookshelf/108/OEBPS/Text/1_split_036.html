<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_36">III</h2>

  <p class="normal">İstasyonda olanlar Lizaveta Prokofyevna’yı da, kızları da neredeyse dehşete düşürmüştü. İstasyondan eve kadar hep birlikte koşarcasına gitmişlerdi. Lizaveta Prokofyevna’nın görüşüne ve düşüncesine göre, bu olayla birçok şey açıklığa kavuşmuştu; öyle ki bütün bu kargaşaya, korkuya karşın, kafasının içinde birtakım düşünceler biçimlenmişti. Aslında herkes ortada çok özel bir durum olduğu, bu nedenle belki de (bir şans olabilirdi bu) son derece önemli bir sırrın ortaya çıkacağı kanısındaydı. Prens Ş.’nin daha önceki bütün sözlerine, verdiği güvencelere karşın, Yevgeniy Pavloviç’in “ne mal olduğunun” anlaşıldığı, “şu sürtükle ilişkisinin bulunduğu resmen ortaya çıkmıştı”. Lizaveta Prokofyevna, hatta büyük iki kızı da böyle düşünüyordu. Bu düşünce başka bilinmezlikleri beraberinde getirmişti. Gerçi kızlar annelerinin bu büyük korkusundan için için nefret ediyorlardı, ama bu karışıklığın ilk anlarında sorularıyla annelerini tedirgin etmek istemiyorlardı. Ayrıca küçük kız kardeşleri Aglaya İvanovna’nın bu konuda belki de onların, annelerinin bilmediği bir şeyler bildiğini düşünüyorlardı. Prens Ş. de bir şey söylemiyordu ve çok düşünceliydi. Lizaveta Prokofyevna yol boyunca hiç konuşmamıştı onunla. Prens Ş. ise bunun farkında değilmiş gibiydi. Adelaida “biraz önce hangi amcadan söz ettiklerini ve Petersburg’da neler olduğunu” soracak olmuştu ona. Ama Prens Ş. karşılığında yüzünü ekşiterek bir takım raporlarla, bütün bunların elbette saçma olduğuyla ilgili anlaşılmaz bir şeyler mırıldanmıştı. “Çok doğru!” demişti Adelaida, artık başka bir şey de sormamıştı. Aglaya nedense son derece sakindi, yalnız çok çabuk yürüdüklerini düşünüyordu. Bir kez dönüp arkasına bakmış, onlara yetişmeye çalışan prensi görmüştü. Onun bu çabasını fark edince alaylı alaylı gülümsemiş, bir daha dönüp arkasına bakmamıştı.</p>

  <p class="normal">Sonunda tam eve yaklaşmışlardı ki, karşıdan onlara doğru gelen, Petersburg’dan yeni dönmüş İvan Fyodoroviç’le karşılaştılar. İvan Fyodoroviç’in ilk sorduğu Yevgeniy Pavloviç oldu. Ama Lizaveta Prokofyevna öfkeyle geçip gitti yanından. Ona cevap vermediği gibi, yüzüne bile bakmamıştı. İvan Fyodoroviç kızlarının yüzünden de, Prens Ş.’nin yüzünden de evde fırtınanın kopacağını anlamıştı. Ayrıca olağanüstü huzursuz olduğu İvan Fyodoroviç’in yüzünden de belliydi. Hemen Prens Ş.’nin koluna girdi, evin kapısında durdurdu onu, neredeyse fısıldayarak bir şeyler söyledi ona. Olağanüstü bir haber aldıkları verandaya çıktıklarında da, Lizaveta Prokofyevna’nın yanına gittiklerinde de yüzlerinden belliydi. Herkes yavaş yavaş üst katta, Lizaveta Prokofyevna’nın odasında toplandı. Aşağıda verandada prens yalnız kalmıştı. Bir şey bekliyormuş gibi, bir köşede oturuyordu. Ama ne beklediğini kendi de bilmiyordu. Evin içindeki kargaşayı, hareketliliği gördükçe eve gitmek aklına bile gelmiyordu. Dünyayı unutmuş gibiydi ve onu nerede bırakırlarsa bıraksınlar, en azından iki yıl kalkmadan oturabilirdi orada. Üst katta arada bir endişeli, telaşlı tartışmaların olduğu duyuluyordu. Prens orada öyle ne kadar oturduğunu bilmiyordu. Artık akşam olmuş, hava kararmaya başlamıştı. Verandaya birden Aglaya çıktı. Yüzü biraz soluk olsa da sakindi. Burada karşılaşmayı “hiç beklemediği” prensi köşede oturur görünce şaşırmış gibi gülümsedi. Yanına gidip sordu:</p>

  <p class="normal">— Ne yapıyorsunuz burada?</p>

  <p class="normal">Sıkılarak bir şeyler mırıldandı prens, ayağa kalktı. Ama Aglaya hemen oturdu yanına, prens de oturdu. Aglaya birden dikkatle bakmaya başladı prensin yüzüne, sonra bir şey düşünmüyormuş gibi pencereden dışarı baktı, sonra tekrar prense. “Galiba gülmek istiyor,” diye geçirdi içinden prens. “Ama hayır, istese gülerdi.”</p>

  <p class="normal">Kısa süren bir sessizlikten sonra sordu Aglaya:</p>

  <p class="normal">— Çay ister miydiniz? İstiyorsanız söyleyeyim, getirsinler.</p>

  <p class="normal">— Yok, yok... Bilmem ki...</p>

  <p class="normal">— Bilmeyecek bir şey yok bunda! Ah, bakın ne diyeceğim size: Biri sizi düelloya davet ederse ne yapardınız? Demin sormak istiyordum bunu size.</p>

  <p class="normal">— Peki ama,... kim... neden... kimse beni düelloya davet etmez ki.</p>

  <p class="normal">— Tutun ki etti... Çok korkar mıydınız?</p>

  <p class="normal">— Sanırım çok... korkardım.</p>

  <p class="normal">— Gerçekten mi? Demek korkak birisiniz?</p>

  <p class="normal">Bir an düşündükten sonra gülümsedi prens.</p>

  <p class="normal">— Hayır. Hiç de... Korkak korkunca kaçandır. Ama korkup kaçmayan insana korkak diyemezsiniz.</p>

  <p class="normal">— Peki, siz kaçmaz mısınız?</p>

  <p class="normal">Aglaya’nın sorusuna sonunda güldü prens.</p>

  <p class="normal">— Belki kaçmam da.</p>

  <p class="normal">Aglaya neredeyse gücenmiş gibi,</p>

  <p class="normal">— Bir kadın olsam da ben kesinlikle kaçmam. Ama şu anda her zaman yaptığınız gibi daha bir ilginç olmak için gülüyorsunuz bana, burun kıvırıyorsunuz. Söylesenize, genellikle on iki adımdan mı ateş ediyorlar? Bazıları on adımdan ateş ediyormuş, öyle mi? Demek ya ölecekler ya da yaralanacaklar?</p>

  <p class="normal">— Evet, ama düellolarda çok seyrek isabet ettirirler.</p>

  <p class="normal">— Nasıl seyrek? Puşkin’i öldürdüler ya...</p>

  <p class="normal">— Muhtemelen bir rastlantıydı o...</p>

  <p class="normal">— Hiç de rastlantı değildi. Ölümüne bir düelloydu ve öldürdüler işte.</p>

  <p class="normal">— Dantes yukarılarda bir yere, göğse veya başa nişan almış olmalı, ama kurşun aşağıya saplanmış. Yani nişan alınmayan yere... Anlayacağınız, kurşun sapmış, Puşkin’in orasına rastlantı sonucu saplanmış. Bu işlerden anlayan kimseler anlattı bunu bana.</p>

  <p class="normal">— Konuştuğum bir subay bana talimatnamede atışların insanın ortasına yapılması gerektiğinin yazdığını söylemişti. Evet, talimatnamede aynen öyle yazıyormuş: “İnsanın ortasına.” Yani göğsüne veya kafasına değil de, doğrudan orta yerine nişan alınmalıymış. Sonra başka bir subaya sordum bunu, o da aynı şeyi söyledi.</p>

  <p class="normal">— Doğrudur, onlar uzaktan ateş ediyorlar çünkü.</p>

  <p class="normal">— Peki, siz ateş etmesini biliyor musunuz?</p>

  <p class="normal">— Hiç ateş etmedim.</p>

  <p class="normal">— Yoksa tabanca doldurmasını da mı bilmiyor musunuz?</p>

  <p class="normal">— Bilmiyorum. Yani nasıl doldurulduğunu biliyorum, ama hiç doldurmadım.</p>

  <p class="normal">— Bu da bilmiyorsunuz demektir, çünkü pratik yaparak öğrenilen bir şeydir bu! Beni dinleyin de öğrenin: Önce rutubetli olmayan (dediklerine göre, yalnızca rutubetli olmayan değil, kupkuru da), kaliteli bir tabanca barutu alacaksınız. Yalnız dikkat edeceksiniz, alacağınız barut toplarda kullanılan kalın baruttan olmayacak, ince barut alacaksınız. Dediklerine göre, kurşunu kendileri döküyormuş. Tabancanız var mı sizin?</p>

  <p class="normal">Güldü prens.</p>

  <p class="normal">— Yok, ihtiyacım da yok benim tabancaya.</p>

  <p class="normal">— Aman ne saçma! Hemen iyi bir Fransız veya İngiliz tabancası almalısınız kendinize. En iyisi onlarmış, öyle diyorlar. Sonra bir veya iki yüksük dolusu barut boşaltacaksınız tabancanın namlusundan içeri. Barutu ne kadar çok koyarsanız o kadar iyiymiş. Barutun üzerine keçe bastıracaksınız (dediklerine göre, nedense özellikle gerekliymiş keçe). Herhangi bir yerden alabilirsiniz keçeyi, bir şiltenin içinden falan... Bazen kapıların üzerini de keçe kaplıyorlar. Keçeyi barutun üzerine iyice bastırdıktan sonra üzerine kurşunu koyacaksınız. Duydunuz mu, sonra kurşunu koyuyorsunuz, önce barutu, sonra kurşunu. Yoksa gitmez kurşun. Neden gülüyorsunuz? Sizin her gün birkaç kez ateş etmenizi ve kesinlikle iyi bir nişancı olmanızı istiyorum. Yapacak mısınız bunu?</p>

  <p class="normal">Gülüyordu prens. Aglaya öfkeyle yere vurdu ayağını. Onun böyle ciddi konuşması biraz şaşırtmıştı prensi. Bir şeyler öğrenmesi, Aglaya’ya hiç değilse nasıl tabanca doldurulacağından daha ciddi şeylerle ilgili sorular sormasının gerektiğini hissediyordu. Ama karşısında Aglaya’nın oturduğu, kendisinin ona baktığı dışında her şey hemen uçup gidiyordu aklından. Aglaya o anda ne söylüyorsa söylesin, onun için hiç değişmezdi.</p>

  <p class="normal">Biraz sonra üst kattan verandaya İvan Fyodoroviç indi. Endişeli, kararlı bir tavırla, yüzü asık, bir yere gidiyordu.</p>

  <p class="normal">— Aa, Lev Nikolayeviç, sen ha... Nereye böyle? (Lev Nikolayeviç’in yerinden kıpırdamayı bile düşünmediğini gördüğü halde böyle sormuştu.) Hadi birlikte çıkalım, bir şey söyleyeceğim sana.</p>

  <p class="normal">Aglaya elini prense uzatarak,</p>

  <p class="normal">— Güle güle, dedi.</p>

  <p class="normal">Veranda oldukça karanlıktı. Prens o anda Aglaya’nın yüzünü iyice görememişti. Bir dakika sonra generalle birlikte evden çıkarken birden kıpkırmızı oldu prens, sağ yumruğunu var gücüyle sıktı.</p>

  <p class="normal">İvan Fyodoroviç’in yolunun da prensin gittiği yönde olduğu anlaşılmıştı. Saatin geç olmasına karşın, birisiyle bir konuda görüşmek için acele ediyordu. Ama bu arada birdenbire, sık sık Lizaveta Prokofyevna’dan söz ederek, çabuk çabuk, endişeli, epeyce kopuk kopuk konuşmaya başlamıştı. Ne var ki o anda prens biraz daha dikkatli olsaydı, İvan Fyodoroviç’in ondan bir şey öğrenmek veya daha doğrusu, ona doğrudan ve açıkça bir şey sormak istediğini, ama asıl konuya bir türlü gelemediğini fark ederdi. Oysa prens öylesine utanmıştı ki, generalin konuşmasından baştan beri bir şey anlamıyordu bile. General birden durup ona heyecanlı bir soru sorduğunda ister istemez, generalin söylediklerinden bir şey anlamadığını itiraf etmek zorunda kaldı.</p>

  <p class="normal">General omuz silkti. Tekrar anlatmaya başladı:</p>

  <p class="normal">— Hepiniz çok tuhaflaştınız... Lizaveta Prokofyevna’nın neler düşündüğünü, endişelerini hiç anlayamadığımı söylüyorum sana. Kriz geçiriyormuş gibi ağlıyor, bizi küçük düşürdüklerini, rezil ettiklerini söylüyor. Ama kim yaptı bunu? Neyle yaptı? Ne zaman ve neden yaptı? Kabul ediyorum, suçluyum (kabul ediyorum bunu), çok suçluyum. Ama bu dur durak bilmez (üstelik aşırı heyecanlı) kadını... ancak polis durdurabilir. Ben de bugün birileriyle görüşmek, birilerini uyarmak niyetimdeyim. Her şey sessiz sedasız, güzellikle, kibarca, dostça ve kesinlikle bir olay çıkarmadan halledilebilir. Zamanın neler göstereceğinin bilinemeyeceğini de kabul ediyorum. Olay ortada, ama ne burada kimsenin bir şey bildiği var, ne de bir açıklamada bulunan. Eğer ben duymadıysam, sen duymadıysan, o duymadıysa, beşinci kişi de hiçbir şey duymadıysa, sorarım sana, kim duydu? Başka nasıl açıklarsın ki bunu, bence olayın yarısı hayalden, ne bileyim, ay ışığı gibi elle tutulmayan bir şeyden ibarettir... ya da seraptır.</p>

  <p class="normal">Biraz önce olup biteni hatırlayınca acıyla mırıldandı prens:</p>

  <p class="normal">— Delidir o kadın.</p>

  <p class="normal">— Bunu sen bile söylüyorsan doğrudur. Arada bir ben de öyle düşünür ve rahat uyurdum. Ama görüyorum ki, evdekiler benden daha doğru düşünüyor, bu yüzden onun deli olduğuna artık inanmıyorum. Evet, şirretin tekidir, ama zeki de, yalnız deli değil... Kapiton Alekseyeviç konusundaki bugünkü çıkışı fazlasıyla kanıtlıyor bunu. Onun bu yaptığı tam bir sahtekârlık, yani en azından belli bir amaçla yapılmış bir hinoğluhinlik.</p>

  <p class="normal">— Kapiton Alekseyeviç kim oluyor?</p>

  <p class="normal">— Ah Tanrım, ah Lev Nikolayeviç, hiç dinlemiyorsun beni... Konuşmamın başında söyledim ya sana Kapiton Alekseyeviç’in kim olduğunu. O kadar fena oldum ki, elim ayağım hâlâ titriyor. Bugün onun için fazladan oyalandım kentte. Kapiton Alekseyeviç Radomskiy, Yevgeniy Pavloviç’in amcasıdır...</p>

  <p class="normal">— Ya! diye haykırdı prens.</p>

  <p class="normal">— Sabah, şafak vakti, saat yedide tabancayla canına kıymış. Yetmişli yaşlarda, saygıdeğer, yaşamdan haz almasını bilen Epikürcü bir ihtiyardı ve (o kadının dediği gibi) yüklüce bir devlet parası...</p>

  <p class="normal">— Peki, nereden öğrenmiş bunu?</p>

  <p class="normal">— Nereden mi öğrenmiş? Ha-ha! Kente gelmesiyle birlikte hemen bir kurmay grubu oluştu çevresinde. Şimdi nasıl insanlar girip çıkıyor evine, biliyor musun? Onunla “tanışmak mutluluğuna” erişmek istiyorlar. Çevresindekilerden bir şeyler öğrenmiş olması olağandır. Çünkü şimdi bütün Petersburg biliyor olayı. Burada da Pavlovsk’un yarısı, belki de bütün Pavlovsk... Duyduğuma göre, üniformayla, yani Yevgeniy Pavloviç’in tam zamanında ordudan ayrılmasıyla ilgili çok anlamlı şeyler söylemiş! Ne şeytani bir ima! Hayır, deli olamaz o kadın! Yevgeniy Pavloviç’in bu felaketi bildiğine inanmıyorum elbette. Yani falanca gün, sabahın yedisinde vesaire... Ama bunu sezinlemiş olabilir. Ben de, biz hepimiz de, Prens Ş. de amcasının ona bir miras bırakacağını biliyorduk. Büyük, çok büyük bir miras! Şunu da bilmeni isterim, Yevgeniy Pavloviç’i suçlamıyorum ben, ayrıca hemen şunu da söyleyeyim sana, yine de kuşku uyandıran bir şey var ortada. Prens Ş. çok şaşırmış durumda. Bütün bu olaylar çok tuhaf bir biçimde üst üste gelmiş.</p>

  <p class="normal">— Peki ama, Yevgeniy Pavloviç’in davranışlarında kuşku duyulacak bir şey mi vardı?</p>

  <p class="normal">— Hayır yoktu! Son derece ağırbaşlı, efendiydi. Öyle bir şey söylemedim. Yanılmıyorsam, servetiyle ilgili bir sorun yok. Lizaveta Prokofyevna duymak bile istemiyor tabii... Ne var ki asıl önemli olan bu aile felaketi veya daha doğrusu bütün bu aile içi kavgalar... görüyorsun işte, ne diyeceğini şaşırıyor insan. Evin gerçek bir dostusun sen... Düşünebiliyor musun Lev Nikolayeviç, belki kesin değildir, ama öyle anlaşılıyor ki bundan bir ay önce Yevgeniy Pavloviç Aglaya’ya evlenme önerisinde bulunmuş ve sözde resmen ret cevabı almış.</p>

  <p class="normal">— Olamaz! diye haykırdı prens heyecanla.</p>

  <p class="normal">General şöyle bir silkindi, şaşkınlık içinde olduğu yerde çakılmış gibi kalakaldı.</p>

  <p class="normal">— Yoksa bir şey mi biliyorsun? dedi. Gördün mü değerli dostum, belki de boşboğazlık ettim, yakışık almaz şeyler söyledim sana. Ama bunun nedeni senin... senin... nasıl söylesem... öyle bir insan olmandır. Belki bir şeyler biliyorsundur?</p>

  <p class="normal">— Yevgeniy Pavloviç’le ilgili bir şey bilmiyorum, dedi prens.</p>

  <p class="normal">— Ben de bilmiyorum! Beni... beni diri diri gömmek istiyorlar kardeşim. Bunun bir insan için çok ağır olduğunu, bu kadarına dayanamayacağımı düşünmüyorlar. Az önce olanları görseydin! Korkunçtu! Seni öz oğlum gibi bildiğim için anlatıyorum sana. Önemli olan da Aglaya’nın annesiyle sanki alay ediyor olması. Ablaları üstü kapalı olarak, onun bir ay önce Yevgeniy Pavloviç’e galiba ret cevabı verdiğini, aralarında gayet resmi bir konuşma geçtiğini bir olasılık, hem de güçlü bir olasılık olarak anlatıyorlardı... Gelgelelim, bu kız öylesine başına buyruk, öylesine değişik bir şey ki, anlatamam!.. Yüce gönüllülük de, kalp temizliği de, zekâ da hepsi onda; ama öte yandan kapris de, alay da, kısacası şeytanlık, üstelik tuhaflık da onda. Demin annesiyle, ablalarıyla, Prens Ş. ile gözlerinin içine bakarak alay etti. Kendimi saymıyorum, benimle alay etmediği zaman yoktur zaten. Ben de ne diyorum, sana bir şey söyleyeyim mi, seviyorum ben onu, benimle alay ettiği için daha çok seviyorum. Yanılmıyorsam, o küçük şeytan da özellikle bunun için seviyor beni, yani evdeki herkesten daha çok demek istiyorum. Bahse girerim, şöyle veya böyle, seninle de alay etmiştir. Demin, üst kattaki fırtınadan sonra verandada seninle konuşurken gördüm onu. Bir şey olmamış gibi oturuyordu yanında.</p>

  <p class="normal">Prens kıpkırmızı oldu, bir şey söylemeden sağ yumruğunu daha da sıktı.</p>

  <p class="normal">General duygulu, heyecanlı bir sesle birden şöyle dedi:</p>

  <p class="normal">— Sevgili Lev Nikolayeviç! Ben... Lizaveta Prokofyevna da (bilmiyorum neden tekrar atıp tutmaya başladı senin için, bir de nedense senin yüzünden bana da), ben de her şeye karşın, yani görünürdeki her şeye karşın, seviyoruz seni, yürekten seviyoruz ve sayıyoruz. Ama düşünebiliyor musun sevgili dostum, ne kadar şaşırdık, ne kadar üzüldük o soğuk yürekli küçük şeytan birden şunları söylediğinde: (Çünkü bütün sorularımıza annesinin karşısına dikilerek sonsuz bir küçümsemeyle cevap verdi, özellikle de benim sorularıma; lanet olsun, nereden aklıma estiyse ailenin reisi olarak biraz sert çıkayım demiştim, aptallık etmişim) “O deli (yalnızca böyle söz ediyor işte Nastasya Filippovna’dan, onun da seninle aynı sözcüğü kullanması şaşırttı beni) ne pahasına olursa olsun, beni Prens Lev Nikolayeviç’le evlendirmeyi koymuş aklına, bunun için de Yevgeniy Pavloviç’i bu evden uzaklaştırmaya çalışıyor...” Böyle dedikten sonra başka bir açıklamada bulunmadan, kahkahalar atarak kapıyı çarpıp çıktı odadan. Ağzımız açık kalmıştı. Sonra biraz önceki Nastasya Filippovna ile senin... olayını anlattılar bana ve... ve... Bak sevgili prens, pek alıngan bir insan değilsin sen, hatta çok aklı başındasın, farkındayım, ne var ki... bana kızma ama: İnan, alay ediyor seninle. Bir çocuk gibi eğleniyor seninle, bunun için kızma ona, ama böyle bu kız işte... Aklına kötü bir şey gelmesin. Seninle de, bizlerle de can sıkıntısından eğleniyor. Neyse, hadi hoşça kal! Sana karşı olan duygularımızı biliyor musun? Hepimiz yürekten seviyoruz seni. Bu duygumuz da hiçbir zaman, hiçbir şey için değişmeyecek... Ama... neyse benim yolum bu yana, hoşça kal! Hiç bu kadar hapı yutmuş (ne biçim deyimse bu?), bu kadar kötü hissetmemiştim kendimi... Sözüm ona yazlıktayız!</p>

  <p class="normal">Kavşakta yalnız kalınca çevresine bakındı prens, çabuk adımlarla yolun karşısına geçti, ışığı yanan bir eve yaklaştı, İvan Fyodoroviç’le konuştuğu sürece sağ avucunda sıkıca tuttuğu küçük kâğıt parçasını açtı, zayıf ışıkta okumaya çalıştı:</p>

  <p class="normal">“Yarın saat yedide parkta size gösterdiğim yeşil bankta olacağım ve sizi bekleyeceğim. Doğrudan sizinle ilgili çok önemli bir konuda sizinle konuşmaya karar verdim.</p>

  <p class="normal">P.S. Umarım kimseye göstermezsiniz bu notu. Gerçi size böyle bir uyarıda bulunmaktan utanıyorum, ama durumunuzu bildiğim için, sizin gülünç karakteriniz sebebiyle yüzüm kızararak da olsa uyarmak istedim sizi.</p>

  <p class="normal">PP. SS. Sözünü ettiğim, bugün size gösterdiğim yeşil banktır. Utanın! Bunu bile eklemek zorunda hissettim kendimi.”</p>

  <p class="normal">Aglaya’nın bu notu aceleyle yazdığı, verandaya inerken de, büyük olasılıkla gelişigüzel katladığı belliydi. Prens büyük bir korku içinde tekrar sıktı kâğıdı avucunda, yakalanan bir hırsız gibi pencerenin ışığından çabucak uzaklaşmak amacıyla dönünce, hemen arkasında duran bir adama çarptı.</p>

  <p class="normal">— Sizi izliyordum prens, dedi adam.</p>

  <p class="normal">Şaşırmıştı prens,</p>

  <p class="normal">— Siz miydiniz Keller? diye haykırdı.</p>

  <p class="normal">— Sizi arıyordum prens. Yepançinler’in evinin önünde uzun süre bekledim, içeri girmeye cesaret edemedim. Generalle yürürken arkanızdan yürüdüm. Hizmetinizdeyim prens, Keller’e güvenebilirsiniz. Gerekirse canımı bile vermeye hazırım sizin için.</p>

  <p class="normal">— Peki ama,... neden?</p>

  <p class="normal">— Sanırım düelloya çağıracaklar sizi. Şu Teğmen Molovtsov, çok iyi tanırım onu, yani bizzat değil de... hakaretin altında kalmaz. Bizim gibileri, yani benim ve Rogojin gibileri adam yerine koymaz, bu durumda hesap soracağı bir siz kalıyorsunuz. Yani hesabı siz göreceksiniz prens. Duyduğuma göre, hakkınızda bilgi topluyormuş. Öyleyse arkadaşlarından biri yarın kapınızı çalacaktır, belki şimdi evinizde bekliyordur bile sizi. Beni düello tanıklığınıza değer görürseniz, hazırım, seve seve yaparım bu görevi. İşte bunun için arıyordum sizi.</p>

  <p class="normal">Prens birden kahkahalarla gülmeye başladı (Keller’i şaşırtmıştı bu).</p>

  <p class="normal">— Siz de mi düellodan söz ediyorsunuz?</p>

  <p class="normal">Katılırcasına kahkahalar atıyordu. İğne üzerinde oturuyormuş gibi tedirgin olan Keller kendini düello tanığı seçmesini önermesinin arkasından prensin böylesine neşelenmesine gücenmiş gibiydi.</p>

  <p class="normal">— Öyle ya prens, kolunu tuttunuz. Soylu bir kişinin, hem de toplum içinde böyle bir şeyi kaldırması kolay değildir.</p>

  <p class="normal">Gülerek haykırdı prens.</p>

  <p class="normal">— Ama o da göğsümden itti beni! Düello etmemiz için bir neden yok ortada! Özür dilerim kendisinden, olur biter. Ama düello etmemiz gerekiyorsa da ederiz! Varsın ateş etsin bana, hoşuma bile gider. Ha-ha! Tabanca nasıl doldurulur, biliyorum artık! Tabancanın nasıl doldurulacağından haberiniz var mı sizin? Demin öğrettiler bana nasıl doldurulacağını. Siz tabanca nasıl doldurulur, biliyor musunuz Keller? Önce tabanca barutu almak gerekir, alacağınız barut kuru ve toplarda kullanılan çeşidinden değil, ince olacak. Sonra namluya barut koyacaksınız, bir yerden, kapıdan falan bir parça keçe koparacaksınız, sonra da barutu koyacaksınız, ama dikkat edeceksiniz, baruttan önce kurşunu koymayacaksınız, çünkü o zaman kurşunu atmaz. Duyuyor musunuz Keller? Yoksa kurşunu atmaz. Ha-ha! Harika bir neden değil mi bu dostum? Ah Keller, biliyor musunuz, şu anda sarılıp öpmek istiyorum sizi! Ha-ha-ha! Demin nasıl birden dikildiniz karşıma öyle! Bir ara şampanya içmeye gelin bana. Sarhoş olana kadar içelim! Biliyor musunuz, Lebedev’in mahzeninde tam on iki şişe şampanyam var. Önceki gün, evine taşındığımın ertesi günü “bir nedenle” satmak istedi bana onları, ben de satın aldım! Bütün takımı toplayacağım! Ee, bu gece uyuyacak mısınız?</p>

  <p class="normal">— Her gece olduğu gibi.</p>

  <p class="normal">— Eh, öyleyse iyi rüyalar size! Ha-ha!</p>

  <p class="normal">Prens, Keller’i biraz şaşkın bir halde bırakıp, yolun karşısına geçip parkın içinde kayboldu. Keller daha önce hiç böyle görmemişti prensi, onu böyle görebileceğini düşünemezdi bile.</p>

  <p class="normal">“Bunalım geçiriyor olmalı,” diye geçiriyordu içinden Keller. “Sinirleri çok zayıf. Olaylar etkiledi onu, ama korkmadığı kesin... Öyleleri korkmaz! Hım! Şampanya ha! İlginç, hoş bir haber bu! On iki şişe şampanya! Tam bir düzine. Harika! Bahse girerim, Lebedev verdiği borç paraya karşılık birinden almıştır o şişeleri. Hım... Doğrusu hiç de kötü biri değil bu... prens. Böylelerini severim. Neyse, zaman kaybetmenin gereği yok... hem şampanya varsa gidilir...”</p>

  <p class="normal">Prens gerçekten bunalım geçiriyor olmalıydı.</p>

  <p class="normal">Karanlık parkta uzun süre dolaştı; sonunda iki yanı ağaçlı bir yolu adımlarken “buldu kendini”. Bu yolda bir bankla yüz adım ötesindeki görkemli, yaşlı bir ağacın arasında otuz kırk kez gidip geldiğini hatırlar gibi oldu. Parkta geçirdiği bu en azından bir saat içinde neler düşündüğünü istese de hatırlayamazdı. Ama bir şey düşünürken yakalamıştı kendini ve o anda gülmeye başladı. Oysa gülecek bir şey yoktu ortada, ama yine de gülmek geliyordu içinden. Düello düşüncesinin yalnızca Keller’in kafasında doğmuş olmayabileceğini, tabancaların nasıl doldurulacağı öyküsünün de bir rastlantı olmadığını düşünüyordu... “Vay!” Aklına ansızın bir şey gelmiş gibi olduğu yerde çakılıp durdu prens, “Ben verandanın bir köşesinde otururken aşağı indi... Benim orada oturduğumu görünce çok şaşırdı, güldü... Çay içmek isteyip istemediğimi sordu. Oysa o anda bu not kâğıdı elindeydi, demek benim orada olduğumu biliyordu, peki öyleyse neden şaşırdı? Ha-ha-ha!”</p>

  <p class="normal">Kâğıdı çıkardı cebinden, öptü... ama o anda durdu, düşüncelere daldı.</p>

  <p class="normal">Aradan bir dakika geçtikten sonra biraz hüzünlü, “Ne tuhaf! Ne tuhaf!” diye geçirdi içinden. Güçlü sevinç dakikalarında hep bir hüzün çökerdi içine, bunun neden böyle olduğunu kendi de bilmezdi. Dikkatle çevresine bakındı, oraya nasıl geldiğine şaşırdı. Çok yorulmuştu, gidip banka oturdu. Çevre çok sessizdi. İstasyonda orkestra susmuştu. Parkta da belki kimsecikler yoktu. Kuşku yok, saat en azından on bir buçuk olmuştu. Sakin, ılık, berrak bir haziran başları Petersburg gecesiydi. Ama sık ağaçlı, gölgeli park, parkın iki yanı ağaçlı yolları neredeyse karanlıktı.</p>

  <p class="normal">O anda biri âşık olduğunu, hem de tutkulu bir âşık olduğunu söylese, şaşkınlıkla, hatta belki nefretle reddederdi bu düşünceyi. Ve biri buna Aglaya’nın bu notunun bir aşk notu, bir âşık randevusu olduğunu ekleseydi, bunu söyleyen adına utancından yerin dibine girer, belki düelloya bile çağırırdı onu. Bütün bu düşüncelerinde tam anlamıyla içtendi prens ve Aglaya’nın onu sevebileceği, hatta kendisinin de onu sevebileceği olasılığını aklının ucundan bile geçirmiyordu. Kendisinin,“kendisi gibi bir erkeğin” sevilebilme olasılığını olamayacak bir şey gibi görüyordu. Bunun doğrudan doğruya Aglaya’nın gayet olağan bir yaramazlığı, şımarıklığı olduğunu düşünüyordu. O anda kafasında bambaşka bir şey vardı. Biraz önce general heyecanlanmış, Aglaya’nın herkesle, bu arada kendisiyle de, prensle de alay ettiğini ağzından kaçırmış, prens de buna inanmıştı. Ama kendisi için en küçük aşağılanma hissetmemişti bunda; aslında bunun böyle olması gerektiği kanısındaydı da. Şimdi onun için önemli olan tek şey vardı: Yarın tekrar görecekti Aglaya’yı, sabah erkenden yeşil bankta yan yana oturacaktı onunla, tabancanın nasıl doldurulacağını dinleyecekti ondan, yüzüne bakacaktı. Başka bir istediği yoktu. Aglaya’nın ona ne anlatmak niyetinde olduğu, doğrudan onunla ilgili çok önemli konunun ne olduğu sorusu ancak bir iki kez şöyle bir geçmişti aklından, o kadar. Ayrıca Aglaya’nın onunla görüşeceği böyle “çok önemli konunun” varlığından kuşku duymuyorduysa da, bunun ne olabileceğini bir dakika bile düşünmüyor, hatta düşünme gereksinimini duymuyordu.</p>

  <p class="normal">İki yanı ağaçlı yolun kumunda sessiz bir ayak sesi duyunca başını kaldırdı. Karanlıkta yüzünü seçemediği bir adam banka yaklaştı ve prensin hemen yanına oturdu. Prens ona doğru iyice uzanınca Rogojin’in soluk yüzünü gördü.</p>

  <p class="normal">Rogojin dişlerinin arasından,</p>

  <p class="normal">— Buralarda bir yerde dolaştığını biliyordum, dedi. Onun için hemen buldum seni.</p>

  <p class="normal">Otelin koridorunda karşılaşmalarından sonra ilk kez görüşüyorlardı. Birden karşısında Rogojin’i görünce düşüncelerini bir süre toparlayamadı prens, yine bir acı saplandı yüreğine. Rogojin yarattığı izlenimin farkındaydı. Başlangıçta biraz şaşkın, çekingen görünse de, önceden hazırlanmış gibi bir rahatlıkla konuşuyordu. Ama prens onun böyle bir hazırlığının olmadığını, yine de hiç şaşırmadığını, çekinmediğini hemen anlamıştı. Konuşmasında, hareketlerinde belli bir sıkılganlık vardıysa bile, dıştan öyle görünüyordu. Ruhsal yönden değişmiş olamazdı Rogojin.</p>

  <p class="normal">Prens, bir şey söylemiş olmak için,</p>

  <p class="normal">— Burada... nasıl buldun beni? dedi.</p>

  <p class="normal">— Keller’den duydum (sana uğramıştım), “parkta dolaşıyor” dedi, doğruymuş...</p>

  <p class="normal">Prens endişeli,</p>

  <p class="normal">— Neymiş doğru olan? diye sordu.</p>

  <p class="normal">Rogojin gülümsedi, ama bir açıklamada bulunmadı.</p>

  <p class="normal">— Mektubunu aldım Lev Nikolayeviç. Boşuna kaygılanıp duruyorsun... hoş meraklısın da buna ya!.. Kendisi yolladı beni, mutlaka seni çağırmamı emretti. Seninle konuşması gerekiyormuş. Bugün ona uğramanı rica ediyor.</p>

  <p class="normal">— Yarın uğrarım. Şimdi eve gideceğim. Sen... benimle gelecek misin?</p>

  <p class="normal">Rogojin,</p>

  <p class="normal">— Nedenmiş o? dedi. Söylemem gerekeni söyledim ben sana. Hoşça kal.</p>

  <p class="normal">Prens sakin bir tavırla,</p>

  <p class="normal">— Gerçekten gelmiyor musun? diye sordu.</p>

  <p class="normal">— Çok tuhaf bir insansın Lev Nikolayeviç, şaşıyorum sana.</p>

  <p class="normal">Acı bir gülümseme belirdi Rogojin’in yüzünde.</p>

  <p class="normal">Prens hüzünlü, heyecanlı bir tavırla,</p>

  <p class="normal">— Neden? dedi. Neden bu kadar kızıyorsun bana? Öyle ya, şu anda neler düşünüyorsan, hiçbirinin doğru olmadığını biliyorsun. Hem sonra, bana olan kızgınlığının hâlâ geçmediğini de tahmin ediyordum, nedenini biliyor musun? Haksız olan sensin çünkü, kızgınlığın da bu yüzden geçmiyor. Söyleyeyim sana, o gün haçlarımızı değiştirerek haç kardeşi olduğum Parfyon Rogojin’i hatırlıyorum ben. Dünkü mektubumda özellikle yazdım sana bunu, bütün bu saçmalıkları aklının ucundan geçirmemen, bana bunun sözünü etmemen için... Neden uzak duruyorsun bana? Elini neden saklıyorsun benden, geri çekiyorsun? Söylüyorum sana, o zaman olanların hepsini saçma kabul ediyorum. O gün ben seni, kendimi tanıdığım gibi tanıdım. Düşündüğün gibi bir şey yoktu, olamazdı da. Neden kızıyoruz ki birbirimize?</p>

  <p class="normal">Prensin bu heyecanlı, duygulu çıkışına güldü Rogojin.</p>

  <p class="normal">— Kızgınlık nedir sen nereden bileceksin ki? dedi.</p>

  <p class="normal">Bu arada Rogojin gerçekten iki adım geri çekilmiş, ellerini arkasına saklamıştı. Tane tane konuşarak, duygulu bir sesle bağladı sözünü:</p>

  <p class="normal">— Bundan böyle bir daha görüşmemem gerekiyor seninle Lev Nikolayeviç.</p>

  <p class="normal">— O kadar nefret ediyorsun benden, öyle mi?</p>

  <p class="normal">— Sevmiyorum seni Lev Nikolayeviç, ne diye görüşeyim seninle? Eh prens, çocuktan farkın yok senin. Oyuncak istedi canın, tutturdun oyuncak diye, laftan anlamıyorsun... Şimdi de dün mektubunda yazdığın şeyleri tekrarlıyorsun. Sana inanmadığımı mı sanıyorsun? Söylediğin her şeye inanıyorum; beni hiçbir zaman aldatmadığına, ileride de aldatmayacağına inanıyor, biliyorum bunu. Ama yine de sevmiyorum seni. Mektubunda her şeyi unuttuğunu, yalnızca sana bıçak çeken Rogojin’i değil, haç kardeşin Rogojin’i anladığını yazıyorsun. Peki, benim duygularımı nasıl bilebilirsin? (Yine gülümsedi Rogojin.) Belki o günden bu yana hiç pişman olmadım o yaptığıma? Öyleyken sen kardeşçe bağışladığını yazıyorsun beni... Belki bambaşka şeyler düşünüyordum o akşam, oysa bunu...</p>

  <p class="normal">Prens tamamladı Rogojin’in sözünü:</p>

  <p class="normal">— Bunu ise hiç düşünmemiştin! Daha neler! Hatta bahse girerim, kara trene atladığın gibi burada, Pavlovsk’ta aldın soluğu, konsere koştun, tıpkı bugün yaptığın gibi, kalabalıkta onu izlemeye, gözetlemeye başladın. Şaşacak ne var bunda! O sıralar aklını tek bir şeye takıp kalmasaydın, belki de bıçaklamaya kalkışmazdın beni. Sabah görüştüğümüzde böyle bir şey yapacağın içime doğmuştu. O zaman nasıl olduğunu biliyor musun? Sanırım haçlarımızı değiştirirken düşünmüştüm bunu. Yaşlı annenin yanına neden götürmüştün beni? Beni bıçaklamak düşüncesinden kurtulmak için, değil mi? Böyle düşünmemiş olabilirsin, ama içinde böyle bir duygu var gibiydi, tıpkı benim içimde olduğu gibi... Birbirimizi çok iyi anlıyorduk o sıralar. Bıçağı çekmemiş olsaydın (Tanrı durdurdu seni), şu anda nasıl görürdün beni karşında? Evet, böyle bir şey yapacağından kuşkulanıyordum, anlayacağın, ikimiz de günahkârız! (Hadi, ekşitme yüzünü öyle! Şimdi de gülüyor musun?) “Pişman değilmişsin!” İstesen bile pişmanlık duyamazdın, çünkü sevmiyordun da beni. Onun seni değil de beni sevdiğini düşündüğün sürece, senin karşında bir melek kadar günahsız, temiz olsam bile sevmeyeceksin beni. Sanırım kıskançlık dedikleri bu olsa gerek. Bak bütün bu hafta ne düşündüm Parfyon, söyleyeyim sana: Onun şimdi en çok seni sevdiğini biliyor musun? Ayrıca sana ne kadar çok acı çektiriyorsa, o kadar çok seviyor demektir. O bunu söylemez sana, ama senin sezinlemen gerekir. Eninde sonunda neden mi yine de seninle evlenecek? Bir gün kendi söyleyecek bunu sana. Kimi kadınlar böyle sevilmek isterler, Nastasya Filippovna da öyle! Senin kişiliğin, aşkın kesinlikle yenecektir onu! Biliyor musun ki, kadın kısmı vicdanı hiç sızlamadan acımasızca davranışlarıyla, alaylarıyla eziyet eder erkeğine ve vicdanı asla sızlamaz, çünkü hep kendi kendine şöyle düşünür: “Şimdi öldüresiye acı çektiriyorum ona, ama bütün bu çektiklerinin karşılığını sonra sevgimle ödeyeceğim kendisine...”</p>

  <p class="normal">Prensin bu söylediklerine Rogojin kahkahalarla gülmeye başladı.</p>

  <p class="normal">— Ne o prens, sen de öyle birine rastladın galiba? Yalan değilse, seninle ilgili böyle bir şey duymuştum gerçi...</p>

  <p class="normal">Prens irkildi. Çok şaşırmıştı.</p>

  <p class="normal">— Ne, ne duymuş olabilirsin?</p>

  <p class="normal">Rogojin gülmeyi sürdürüyordu. Prensi merakla ve belki de haz duyarak dinliyordu. Prensin coşkuyla, neşeyle konuşması çok şaşırtmış, rahatlatmıştı onu.</p>

  <p class="normal">— Hem yalnızca duymadım, dedi, bunun doğru olduğunu şimdi görüyorum da. Ne zaman böyle konuştuğun oldu ki senin prens? Sanki senin konuşman değil bu. Seninle ilgili böyle şeyler duymamış olsaydım şimdi burada olmazdım. Hem de gece yarısı, parkta...</p>

  <p class="normal">— Hiç anlayamıyorum seni Parfyon Semyonoviç.</p>

  <p class="normal">— Nastasya Filippovna anlatalı çok oluyor bunu bana. Bugün konserde o kızla yan yana nasıl oturduğunu da gördüm. Nastasya Filippovna senin Aglaya Yepançina’ya sırılsıklam âşık olduğunu yeminler ederek söyledi, yeminler ederek... Prens, beni hiç ilgilendirmiyor bu, hiç mi hiç ilgilendirmiyor. Sen onu artık sevmiyorsan bile, o seni hâlâ seviyor. Sanırım biliyorsundur, Nastasya Filippovna seni o kızla evlendirmeyi kafasına koymuş. Öyle bir söz vermiş kendine, ha-ha! Şöyle diyor: “Bu iş olmadan seninle dünyada evlenmem, onlar kiliseye, biz de kiliseye.” Aslı nedir bunun, bilemiyorum, hiçbir zaman da anlayamadım: Ya deli gibi seviyor seni ya da... seviyorsa, neden başka biriyle evlendirmek istiyor? “Onu mutlu görmek istiyorum,” diyor, öyle dediğine göre seviyor demektir...</p>

  <p class="normal">Prens, Rogojin’i acı duyarak sonuna kadar dinledikten sonra,</p>

  <p class="normal">— Onun... aklının başında olmadığını söyledim de, yazdım da sana, dedi.</p>

  <p class="normal">— Bunu Tanrı bilir! Belki de yanılmışsındır... Bugün onu konsere getirirken gün bile belirledi bana: Üç hafta içinde, belki daha da erken, kesinlikle nikâhımız kıyılacak. Yemin etti, duvardan tasviri indirip öptü. İş sana kaldı demektir prens, he-he!</p>

  <p class="normal">— Hepsi saçma! Benim için bu söylediğin hiçbir zaman, hiçbir zaman gerçekleşmeyecek! Yarın geleceğim size...</p>

  <p class="normal">— Nasıl deli oluyor? dedi Rogojin. Nasıl oluyor da, herkes aklı başında olduğunu söylerken yalnız sen deli olduğunu söylüyorsun? Bütün o mektupları nasıl yazıyor oraya öyleyse? Deli olsaydı fark ederlerdi orada.</p>

  <p class="normal">Korkuyla sordu prens:</p>

  <p class="normal">— Hangi mektupları?</p>

  <p class="normal">— Oraya yazdıkları... ona yazıyor, öbürü de okuyor. Haberin yok galiba? Ama olur. Sanırım kendisi gösterecektir sana onları.</p>

  <p class="normal">— İşte buna inanamam! diye haykırdı prens.</p>

  <p class="normal">— Eh be Lev Nikolayeviç! Gördüğüm kadarıyla bu yolları pek bilmiyorsun, ama öğreneceksin... Çok geçmez, kendi polis örgütünü kuracak, gece gündüz nöbet tutmaya başlayacaksın... Attığı her adımı bilmek isteyeceksin, eğer ki...</p>

  <p class="normal">Birden haykırdı prens:</p>

  <p class="normal">— Kes ve bir daha söz etme bana bundan! Bak ne diyeceğim sana Parfyon, sen gelmeden önce burada aşağı yukarı dolaşıyordum. Birden neye olduğunu bilmeden gülmeye başladım, gülmemin yalnızca bir nedeni vardı, rastlantı bu ya, yarın doğum günüm. Şu anda saat on iki olmak üzere. Hadi gidip yeni günü karşılayalım! Şarabım var evde, şarap içelim. Şu anda benim kendim için dileyemediğim şeyleri sen dile benim için. Ben de senin çok mutlu olmanı dileyeceğim. Gelmezsen, o zaman haçımı geri ver! Sahi, ertesi gün geri yollamamıştın onu! Üzerinde mi? Şu anda üzerinde, değil mi?</p>

  <p class="normal">— Üzerimde, dedi Rogojin.</p>

  <p class="normal">— Hadi gidelim artık. Yeni hayatımı sensiz karşılamak istemiyorum. Yeni hayatım başladı çünkü. Bilmiyor musun yoksa Parfyon, yeni hayatım bugün başladı.</p>

  <p class="normal">— Şimdi ben de görüyorum, biliyorum başladığını. Bunu ona da söyleyeceğim. Pek kendinde değilsin sen galiba Lev Nikolayeviç!</p>
</body>
</html>
