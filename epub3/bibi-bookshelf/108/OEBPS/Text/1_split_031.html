<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_32">XI</h2>

  <p class="normal">Yepançinler ancak üçüncü gün yumuşadı. Gerçi her zaman olduğu gibi birçok konuda prens kendini suçlu buluyordu ve cezalandırılmayı da içtenlikle bekliyordu, ama yine de baştan beri Lizaveta Prokofyevna’nın ona ciddi olarak kızamayacağı, aslında daha çok kendi kendine kızdığı inancı vardı içinde. Bu nedenle küskünlüğün böylesine uzun sürmesi üçüncü günde prensi karamsar bir çıkmaza sokmuştu. Bunun başka nedenleri de vardı. Ama bu nedenlerden biri önemliydi. Bu önemli neden prensin kuşkularında üç gün süresince giderek güçlenmişti. (Aslında prens iki aşırılığı yüzünden bir süredir kendini suçluyordu: Bunlardan biri aşırı “anlamsız ve bıkkınlık veren” saflığı, öteki ise “içini karartan, aşağılık” kuşkuculuğuydu.) Sözün kısası, Yevgeniy Pavloviç’le kupa arabasından konuşan ilginç kadın olayı üçüncü günün sonunda korkutucu ve gizemli boyutlara ulaşmıştı. Olayın öteki yönleri bir yana, bu gizemin özünde prensin içini sızlatan, ona acı veren bir şey vardı: “Bu korkunç” olayın suçlusu prens miydi, yoksa yalnızca... Ama suçlunun bir başkası olabileceği fikrini tamamlayamıyordu. N. F. B. harflerine gelince, prensin düşüncesine göre yalnızca çocukça bir şakaydı, öyle ki üzerinde durmaya bile değmezdi, aslında yakışık bile almazdı.</p>

  <p class="normal">Bununla birlikte, prens başlıca “nedeninin” kendisi olduğu o çirkin “olaydan” ve karışıklıktan sonra, ertesi sabah Prens Ş. ile Adelaida’yı konuk etme mutluluğuna ermişti. Birlikte dolaşmaya çıkmışken, “aslında onun sağlık durumunu merak ettikleri için” uğramışlardı. Parkta dolaşırlarken Adelaida dallı budaklı, gövdesinde kovukları, çatlakları olan, yeni yeni yeşermiş kocaman, harika bir ağaç görmüş, o ağacın resmini yapmaya karar vermişti! Ziyaretleri süresince de neredeyse hep bu ağacı anlatmıştı Adelaida. Prens Ş. her zaman olduğu gibi pek candan, sevimliydi. Geçmişi andı, ilk tanıştıkları günlerin olaylarından söz ettiler. Öyle ki bir önceki akşamdan tek sözcük geçmedi aralarında. Sonunda dayanamadı Adelaida, gülümseyerek, incognito uğradıklarını itiraf etti. Incognito lafından anne babanın (yani daha çok Lizaveta Prokofyevna’nın) neşesinin yerinde olmadığı anlaşılsa da, itiraf bu kadarla kalmıştı. Adelaida ile Prens Ş., ziyaretleri sırasında Lizaveta Prokofyevna’dan da, Aglaya’dan da, hatta İvan Fyodoroviç’ten de tek sözcükle olsun söz etmemişlerdi. Gezintilerine devam etmek için çıkarken birlikte dolaşmak için davet de etmemişlerdi prensi. Eve çağırmaktan ise ima yollu bile söz etmemişlerdi. Bu konuda Adelaida çok ilginç bir de cümle kaçırdı ağzından: Suluboya bir çalışmasından söz ederken birden tablosunu prense gösterebilmeyi çok istediğini söylemiş, şöyle demişti: “Bir an önce nasıl gösterebilirim onu size? Bir dakika! Belki de bugün Kolya ile gönderirim, uğrarsa elbette... ya da yarın prensle yürüyüşe çıktığımızda ben getiririm.” Sorunu böyle herkes için en uygun bir biçimde ustaca çözdüğüne karar verdiği için sevinmişti.</p>

  <p class="normal">Sonunda tam vedalaşırlarken Prens Ş. birden hatırlamış gibi sordu:</p>

  <p class="normal">— Ah, sahi sevgili Lev Nikolayeviç, dün akşam kupa arabasından Yevgeniy Pavloviç’e seslenen o hanımefendinin kim olduğunu siz de mi bilmiyorsunuz?</p>

  <p class="normal">Prens,</p>

  <p class="normal">— Nastasya Filippovna idi, dedi. Hâlâ öğrenemediniz mi kim olduğunu? Ama yanındaki kimdi, bilmiyorum.</p>

  <p class="normal">— Ha tanıyorum, adını duymuştum, dedi Prens Ş.. Peki ama, o bağırması neydi öyle? Ne yalan söyleyeyim, bağırmasına bir anlam veremedim... Benim için de, herkes için de anlaşılmaz bir şeydi...</p>

  <p class="normal">Prens Ş. gözle görülür, olağanüstü bir şaşkınlık içindeydi.</p>

  <p class="normal">Prens çok sakin bir tavırla cevap verdi:</p>

  <p class="normal">— Yevgeniy Pavloviç’in verdiği birtakım senetlerden söz ediyordu. Nastasya Filippovna’nın ricası üzerine Rogojin bu senetleri bir tefeciden almış ve şimdi Yevgeniy Pavloviç’i bekleyecekmiş.</p>

  <p class="normal">— Duydum, duydum sevgili prensim, ama olacak şey değil bu! Ancak Yevgeniy Pavloviç kimseye senet vermiş olamaz! Öyle büyük bir serveti varken... Gerçi önceleri çocukça birtakım şeyler yapmıştır ve ben kurtarmışımdır onu... Ama şimdiki servetiyle... tefecilere senet vermesi... verdiği senetler yüzünden huzursuz olması olacak şey değil... Ayrıca Nastasya Filippovna ile senlibenli de olamaz... asıl önemli olan da burası işte. Yevgeniy Pavloviç olanlardan hiçbir şey anlamadığına yemin ediyor. İnanıyorum ona. Ama benim size sormak istediğim, sizin bir şey bilip bilmediğiniz... Yani kulağınıza bir şey çalındı mı?</p>

  <p class="normal">— Hayır, bir şey duymadım. İnanın, bu konuyla hiçbir ilgim de yok.</p>

  <p class="normal">— Ah, ne çok değişmişsiniz prens! Doğrusu bugün tanıyamıyorum sizi. Bu işle ilginiz olduğunu nasıl düşünebilirim?.. Bugün neşeniz yok pek.</p>

  <p class="normal">Prens Ş. sarılıp öptü prensi.</p>

  <p class="normal">— Yani hangi “bu işle” ilgim olmadığını düşünüyorsunuz? Ortada “bu iş” diye bir şey göremiyorum ben.</p>

  <p class="normal">Prens Ş. oldukça soğuk bir tavırla karşılık verdi:</p>

  <p class="normal">— Hiç kuşku yok ki, bu bayanın amacı öyle veya böyle Yevgeniy Pavloviç’i hiç ilgisi olmayan ve olamayacak işlerle ilişkilendirerek tanıdıklarının önünde zor duruma düşürmekti.</p>

  <p class="normal">Prens Lev Nikolayeviç şaşırmıştı. Soru dolu bakışlarla uzun uzun baktı Prens Ş.’ye. Sonra sabırsız bir tavırla,</p>

  <p class="normal">— Öyleyse yalnızca senet işi değil bu? dedi. Dün yalnızca senetlerden söz edilmemiş miydi?</p>

  <p class="normal">— Söylüyorum size, Yevgeniy Pavloviç’in... onunla, hele Rogojin’le ne ilişkisi olabilir? Tekrar ediyorum, Yevgeniy Pavloviç büyük bir servete sahiptir, çok iyi biliyorum bunu. Ayrıca amcasından da ikinci bir servet bekliyor. Doğrusu, Nastasya Filippovna...</p>

  <p class="normal">Prens Ş. birden sustu. Prense Nastasya Filippovna’dan daha fazla söz etmek istemediği belliydi.</p>

  <p class="normal">Prens Lev Nikolayeviç de bir dakika kadar sustuktan sonra birden sordu:</p>

  <p class="normal">— Öyle anlaşılıyor ki, Yevgeniy Pavloviç tanıyormuş onu?</p>

  <p class="normal">— Olabilir. Uçarının tekidir! Tanıyor olsa bile, çok uzun zaman öncedir bu... yani en azından iki üç yıl önce. Evet, Totskiy ile de tanışıyordu. Ama şimdi öyle bir şey söz konusu değildir. Şimdi de kesinlikle senlibenli olamazlar onunla! Bildiğiniz gibi, uzun süredir buralarda yoktu Nastasya Filippovna. Gelmiyordu buraya. Şimdi geldiğinden de çoğu kimsenin henüz haberi yok. Kupa arabasını ilk kez önceki gün bir defa gördüm, o kadar.</p>

  <p class="normal">— Harika bir arabası var! dedi Adelaida.</p>

  <p class="normal">— Evet, harika bir araba.</p>

  <p class="normal">Prens Ş. ile Adelaida Prens Lev Nikolayeviç’ten dostça, hatta kardeşçe ayrıldılar.</p>

  <p class="normal">Bu ziyaret kahramanımız için son derece önemliydi. Gerçi dün geceden bu yana (belki daha öncesinden bu yana) birtakım kuşkuları vardı, ama Prens Ş. ile Adelaida’nın bu ziyaretine kadar endişeleri tam doğrulanmış değildi. Şimdi her şey ortadaydı: Elbette Prens Ş. olayları yanlış yorumluyordu, ama yine de gerçeklerin çevresinde dolanıyordu: Burada bir entrika olduğunun farkındaydı. Şöyle düşünüyordu prens: “Belki de çok iyi biliyor, anlıyordur durumu, ama açığa vurmak istemiyordur yalnızca, bu yüzden de yanlış şeyler söylüyordur.” En açık olan ise ikisinin (özellikle de Prens Ş.’nin) birtakım bilgiler almak amacıyla ziyaretine gelmiş olmasıydı. Bu doğruysa, demek onun entrikaya doğrudan ortak olduğunu düşünüyorlardı. Ayrıca bu gerçekse, durum gerçekten önemliydi, yani Nastasya Filippovna’nın korkunç bir amacı vardı... Neydi amacı? Çok kötü bir şey olmalıydı! “Nasıl durdurulabilirdi Nastasya Filippovna? Yapacağı bir şeyi kafasına koyduysa, olanaksızdı onu durdurmak!” Prens deneyimlerinden biliyordu bunu. “Delidir o kadın, delidir!” diyordu.</p>

  <p class="normal">Ne var ki o sabah anlaşılmaz birçok şey daha olmuştu ve hepsi de aynı zamana rastlamıştı; hepsi de acele çözüm bekliyordu, öyle ki son derece sıkıntılıydı prens. Kucağında küçük kız kardeşi Lyuboçka’yla yanına gelen Vera Lebedeva uzun uzun bir şeyler anlatıp gülmüş, bir süre oyalamıştı onu. Arkasından ağzı hep açık dolaşan ablası ile Lebedev’in lise öğrencisi oğlu, erkek kardeşi geldi. Lebedev’in oğlu, Apokalipsis’te dünyanın su kaynaklarına düştüğü anlatılan “Pelin Yıldızı”nın, babasının yorumuna göre, aslında Avrupa’yı saran demiryolu ağı olduğunu söyledi. Prens, Lebedev’in böyle söylediğine inanmadı. İlk fırsatta soracaktı bunu Lebedev’e. Prens bu arada Vera Lebedeva’dan Keller’in dünden beri postu onların evine serdiğini, ayrılmaya da hiç niyetli görünmediğini, çünkü burada kendine arkadaşlar bulduğunu, General İvolgin’le arasının çok iyi olduğunu, burada yalnızca kültürünü arttırmak için kaldığını söylediğini öğrenmişti. Bu arada prens, Lebedev’in çocuklarından giderek daha çok hoşlanmaya başlamıştı. Kolya bütün gün yoktu, sabah erkenden Petersburg’a gitmişti. (Ortalık aydınlanmadan Lebedev de ufak tefek birtakım işleri için gitmişti.) Ama prensin asıl beklediği, o gün kesinlikle uğraması gereken Gavrila Ardalionoviç’ti.</p>

  <p class="normal">Gavrila Ardalionoviç yemekten hemen sonra, saat yediye doğru geldi. Onu görür görmez şöyle düşündü prens: “Çok şeyi biliyor bu adam! Varvara Ardalionovna ve kocası gibi yardımcıları varken bilmez olur mu?” Ama prens ile Gavrila Ardalionoviç arasında özel bir ilişki vardı. Örneğin, Burdovskiy işini ona vermişti prens, ondan özellikle rica etmişti bu işle ilgilenmesini. Ne var ki onun bu güvenine ve aralarında daha önce geçmiş birçok olaya karşın, sanki ikisinin karşılıklı konuşmamaya karar verdikleri bazı şeyler vardı. Prens kimi zaman Gavrila’nın ona dostça, içten duygular beslediğini düşünüyordu. Sözgelimi, Gavrila şimdi içeri girdiği anda prens, onun, aralarındaki buzları eritme zamanının geldiğine inandığını düşünmüştü. (Oysa acelesi vardı Gavrila Ardalionoviç’in; kız kardeşi Lebedev’in bölümünde bekliyordu onu. İkisi bir iş için bir yere gideceklerdi.)</p>

  <p class="normal">Öte yandan, Gavrila kendisine sabırsız sorular sorulacağını, elde olmayan itiraflarda bulunmak, dostça açıklamalar yapmak zorunda kalacağını bekliyordu kuşkusuz, ama çok yanılıyordu. Yirmi dakika süren ziyareti süresince prens son derece düşünceli, neredeyse dalgındı. Beklenen sorular veya daha doğrusu Gavrila’nın beklediği en önemli soru sorulmamıştı kendisine. O zaman Gavrila da fazla açılmadan konuşmaya karar verdi. Yirmi dakika hiç durmadan konuştu, güldü; sevimli, hoş, neşeli şeyler söyledi, ama asıl önemli olan konuya hiç değinmedi.</p>

  <p class="normal">Gavrila bu arada Nastasya Filippovna’nın ancak dört gündür Pavlovsk’ta olmasına karşın, herkesin ilgisini çekmeyi başardığını anlattı. Matroskiy Sokağı’nda Darya Alekseyevna’nın küçük, pek gösterişsiz evinde kalıyormuş, ama kupa arabasının Pavlovsk’ta bir eşi daha yokmuş. Çevresinde yaşlılardan, gençlerden oluşan bir âşıklar kalabalığı varmış. Kupa arabasına kimi zaman atlılar eşlik ediyormuş. Nastasya Filippovna eskiden olduğu gibi, eş dost konusunda yine çok seçiciymiş, herkesin kendisine yaklaşmasına izin vermiyormuş. Ama yine de büyük bir kalabalık varmış çevresinde, gerektiğinde onu koruyacak ahbapları da çokmuş. Yazlıkçılardan bir damat adayı onun yüzünden sözlüsüyle kavga bile etmiş, yaşlı bir general neredeyse lanetlemiş oğlunu... Arabasıyla dolaşmaya çıktığında on altı yaşlarında, Darya Alekseyevna’nın uzaktan akrabası son derece güzel bir kızı yanından hiç ayırmıyormuş. Çok güzel şarkı söylüyormuş kız. Öyle ki akşamları küçük evleri konuklarla dolup taşıyormuş. Bununla birlikte davranışlarında son derece ağırbaşlıymış Nastasya Filippovna. Giyinişi aşırı gösterişli değilmiş, ama olağanüstü zevkliymiş, öyle ki Pavlovsk’ta bütün kadınlar onun “zevkini de, güzelliğini de, arabasını da” kıskanıyormuş.</p>

  <p class="normal">Gavrila sürdürüyordu konuşmasını:</p>

  <p class="normal">— Dün akşamki garip olay elbette önceden planlanmıştı ve bu nedenle elbette önemsenmemelidir. Nastasya Filippovna’yı bir şeyle suçlamak için ya arayıp bir şeyler bulmak ya da iftira atmak gerekir, hem de acele...</p>

  <p class="normal">Gavrila bu arada prensin ona “dün akşamki olayın neden önceden planlanmış olduğunu, neden acele etmek gerektiğini” soracağını düşündüğü için sözünü heyecanla bitirmişti. Ama prens bir şey sormadı.</p>

  <p class="normal">Gavrila, Yevgeniy Pavloviç konusunu da herhangi bir soru sorulmadan, yine kendiliğinden açtı. Bu da çok tuhaftı, çünkü durup dururken, ortada herhangi bir neden yokken söz etmeye başlamıştı Yevgeniy Pavloviç’ten. Gavrila Ardalionoviç’e göre Yevgeniy Pavloviç tanımıyordu Nastasya Filippovna’yı. Yeni yeni tanımaya başlamıştı onu. O da dört gün önce kupa arabasıyla dolaşmaya çıktığında biri tanıştırmıştı onu Nastasya Filippovna ile, ayrıca belki bir kez de başka birileriyle evine gitmişti. Borç senetlerine gelince, bu da olasıydı (hatta kesin biliyordu bunu Gavrila); elbette büyük bir servetin sahibiydi Yevgeniy Pavloviç, ama “mülklerinin işlerinde biraz düzensizlik vardı”. Bu ilginç konuyu birden kapadı Gavrila. Nastasya Filippovna’nın dün akşamki çıkışından (laf arasında kısaca değindiğinden başka) tek sözcük olsun etmedi.</p>

  <p class="normal">Bir süre sonra Varvara Ardalionovna, Gavrila’yı almaya geldi, bir dakika kaldı, (yine prens bir şey sormadan) Yevgeniy Pavloviç’in o gün, belki yarın da Petersburg’da olacağını, kocasının (İvan Petroviç Ptitsın’ın) da Yevgeniy Pavloviç’in işi için Petersburg’a gittiğini, orada belki bir şeyler olabileceğini söyledi. Giderken de Lizaveta Prokofyevna’nın sinirlerinin bugün çok bozuk olduğunu, en kötüsü de Aglaya’nın ailede herkesle (yalnızca babasıyla değil, ablalarıyla da) bozuştuğunu, “bunun ise daha da kötü olduğunu” söyledi. Kız kardeş, ağabey (prens için aşırı derecede önemli) bu son haberleri verdikten sonra gittiler. Gavrila, “Pavlişçev’in oğlu” konusunda da tek sözcük söylememişti. Belki göstermelik alçakgönüllüğünden yapmıştı bunu, belki de “prense acıdığından”. Ama prens yine de işi titizlikle sonuçlandırdığı için bir kez daha teşekkür etti ona.</p>

  <p class="normal">Sonunda yalnız kalabildiğine sevinmişti prens. Verandadan indi, yolun karşısına geçip parka girdi. Düşünmek, atacağı bir adımın kararını vermek istiyordu. Ama bu “adım” düşünülerek atılan adımlardan değil, özellikle düşünülmeden, doğrudan karar verilen adımlardandı: Birden burada her şeyi bırakıp geldiği yere dönmek, hatta çok uzak, ıssız bir yerlere gitmek, hemen o anda gitmek, hem hiç kimseyle vedalaşmadan gitmek için önüne geçilmez bir istek duymaya başlamıştı. Birkaç gün daha olsun burada kalırsa, bu dünyaya bir daha çıkamayacak biçimde girmiş olacağını, bu dünyanın onun dünyası olacağını hissediyordu. Ama daha on dakika düşünmemişti ki, buradan ayrılmasının “imkânsız” olduğuna, bunun bir çeşit yüreksizlik olacağına, önünde onu tüm gücünü kullanarak çözmek zorunda olduğu, hatta bundan kaçma hakkının olmadığı sorunların bulunduğuna karar vermişti. Parkta daha on beş dakika dolaşmamıştı ki, böyle düşünerek eve döndü. O anda son derece mutsuz hissediyordu kendini.</p>

  <p class="normal">Lebedev hâlâ evde yoktu. Öyle ki dertleşmek, içindeki bazı şeyleri anlatmak isteyen Keller akşama doğru prensin odasına dalmıştı. Sarhoş değildi. Prense hayatını anlatmak amacıyla yanına geldiğini, sırf bunun için de Petersburg’a dönmediğini, Pavlovsk’ta kaldığını söyledi. Prensin onu yanından uzaklaştırmasının en küçük bir olanağı yoktu: Kesinlikle gitmezdi... Uzun uzun, karmakarışık konuşmaya başladı Keller, ama daha konuşmasının başında sonuna atladı ve (“Tanrı’ya inancını yitirdiği için”) bütün ahlak değerlerini yitirdiğini, hırsızlık bile yaptığını söyledi.</p>

  <p class="normal">— Bunu düşünebiliyor musunuz prens?</p>

  <p class="normal">— Beni dinleyin Keller, dedi prens, sizin yerinizde olsaydım, ortada bir neden yokken açıklamazdım bunu. Ayrıca böyle konuşurken, yanılmıyorsam, kendinize iftira da ediyorsunuz.</p>

  <p class="normal">— Yalnızca size açıyorum bunu, sırf kişisel gelişimime yardımı olsun diye... Sizden başka kimseye anlatmam. Bu sırrım benimle birlikte mezara girecek! Ama bilseydiniz prens, günümüzde para sahibi olmanın ne kadar zor olduğunu bilseydiniz... Öyleyse sorarım size prens, nasıl para sahibi olabilir insan? Tek yolu vardır bunun: “Altın, elmas getir, karşılığında para verelim size,” yani bende olmayan şeyleri istiyorlar benden, düşünebiliyor musunuz? Sonunda tepem attı, bir süre bekledikten sonra “Zümrüt karşılığında da verir misiniz?” diye sordum. “Evet, zümrüt karşılığında veririz,” dediler. “Çok güzel!” dedim, şapkamı alıp çıktım. “Kahrolasıcalar!” dedim. Aşağılık adamlar! Gerçekten de öyle!</p>

  <p class="normal">— Gerçekten var mıydı sizde zümrüt?</p>

  <p class="normal">— Ne gezer! Ah prens, dünyaya ne temiz, aydınlık, masum gözlerle, nasıl desem, bir çoban gibi bakıyorsunuz!</p>

  <p class="normal">Prens sonunda acıma değil de, üzüntü duyar gibi oldu. Hatta şöyle bir şey geldi aklına: “Birinin olumlu etkisiyle bu adamdan iyi bir insan yaratmanın olanağı yok mudur acaba?” Birkaç nedenle kendisinin bu konuda yararlı olamayacağını düşünüyordu. Ama kendini küçük gördüğünden değil, bazı konularda değişik görüşleri olduğu için böyle düşünüyordu. Sohbetleri giderek koyulaştı, öyle ki birbirinden ayrılmak istemiyorlardı artık. Keller alışılmadık bir istekle, insanın kolay kolay anlatılabileceğine inanamayacağı şeyler anlatıyordu. Yeni bir öyküsüne başlarken, bu yaptıklarına çok pişman olduğunu, içinin “kan ağladığını” söylüyor, öte yandan yaptıklarından gurur duyuyor gibi, aynı zamanda kimi kez komik bir biçimde (öyle ki kendi de, prens de kahkahalarla ve nihayet deliler gibi gülüyorlardı) anlatıyordu.</p>

  <p class="normal">Sonunda şöyle dedi prens:</p>

  <p class="normal">— Önemli olan şu ki, çocukça bir güven ve olağanüstü bir doğruculuk var sizde. Yalnızca bu özellikleriniz nedeniyle çoğu şeyinizin bağışlanabileceğini biliyor musunuz?</p>

  <p class="normal">Keller duygulanmıştı.</p>

  <p class="normal">— Mert biriyim ben efendim, dedi, mert, bir şövalye gibi mert biriyim! Ama biliyor musunuz prens, bütün bunlar hayal dünyamda benim, hepsi gösteriş için, hiçbirini gerçekleştiremiyorum! Neden öyle olduğunu anlayamıyorum.</p>

  <p class="normal">— Umutsuzluğa kapılmayın. Şimdi inanarak şunu söyleyebilirim size, içinizde ne var ne yok, hepsini anlattınız bana, en azından bu anlattıklarınıza ekleyeceğiniz başka bir şey kalmadı gibi geliyor bana. Sizce de öyle değil mi?</p>

  <p class="normal">Keller pek üzgün,</p>

  <p class="normal">— Kalmadı mı?! diye yükseltti sesini. Ah prens, hâlâ bir İsviçreli gibi görüyorsunuz insanları.</p>

  <p class="normal">Prens ürkek bir şaşkınlıkla sordu:</p>

  <p class="normal">— Anlatacağınız başka şeyler daha mı var? Söyler misiniz Keller, benden beklediğiniz nedir sizin? Söyleyin lütfen, neden anlattınız bana bütün bunları?</p>

  <p class="normal">— Sizden mi? Ne mi bekliyorum? Önce sizin temiz yürekliliğinizi görmek çok hoş. Sizinle oturup sohbet etmek çok güzel. Hiç değilse, karşımdaki insanın soylu, erdemli biri olduğunu biliyorum; sonra da... sonra...</p>

  <p class="normal">Sözünün sonunu getiremedi Keller.</p>

  <p class="normal">Prens son derece ciddi, sade, hatta biraz tedirgin, Keller’in sözünün sonunu getirdi:</p>

  <p class="normal">— Belki de para isteyecektiniz?</p>

  <p class="normal">Birden şöyle bir doğruldu Keller, çabucak, önceki şaşkınlığıyla baktı prensin gözlerinin içine, yumruğunu hızla indirdi masaya.</p>

  <p class="normal">— İşte böyle pusulasını şaşırtıyorsunuz insanın! İnsaf edin prens: Böyle bir saflık, böylesine bir temiz yüreklilik insanlığın altın çağında bile görülmüş, duyulmuş şey değildir. Ansızın derin bir psikolojik gözlem gücüyle ok gibi giriyorsunuz insanın ruhuna. Ama izninizle prens, bunun açıklığa kavuşturulması gerekir, çünkü ben... ben şaşkın bir durumdayım! Doğrusunu isterseniz, asıl amacım sizden para istemekti, ama sizden para isteyip istemeyeceğimi, bunda ayıplanacak bir şey yokmuş, bunu son derece olağan buluyormuşsunuz gibi sordunuz ki...</p>

  <p class="normal">— Evet... sizin açınızdan gerçekten de olağan bu.</p>

  <p class="normal">— Peki, bu yüzden kızmadınız mı bana?</p>

  <p class="normal">— İyi ama... neden kızayım?</p>

  <p class="normal">— Bakın prens, dünden beri burada kalmamın nedeni önce, Fransız Başpiskopos Burdalu’ya olan büyük saygımdandır, gece saat üçe kadar Lebedev’le üç şişe devirdik.<sup class="calibre3"><a href="../Text/1_split_085.html#footnote-100-29" id="footnote-100-29-backlink">[29]</a></sup> Kalmamın ikinci ve en önemli nedeni ise (yemin ederim, doğru söylüyorum!) bütün günahlarımı size açıkyüreklilikle açmak, böylece kişisel gelişimime katkıda bulunmaktı. Böyle şeyler düşünerek sabah dörde kadar uyuyamadım, gözyaşı döktüm. Bu dürüst insanın anlattıklarına inanıyor musunuz şimdi? Büyük bir içtenlikle içime de, dışarı da gözyaşlarımı dökerek uykuya dalıyorken (hüngür hüngür ağlıyordum, hatırlıyorum bunu!) şeytanca bir şey geldi aklıma: “Her şeyi itiraf ettikten sonra biraz para istesem ondan, nasıl olur acaba?” O zaman bir itiraflar listesi hazırladım, yani bir çeşit “gözyaşı soslu fenezerf”,<sup class="calibre3"><a href="../Text/1_split_086.html#footnote-100-30" id="footnote-100-30-backlink">[30]</a></sup> bu gözyaşlarımla sizi yumuşatacak, bana yüz elli rublecik vermenizi sağlayacaktım. Sizce bir alçaklık değil mi bu?</p>

  <p class="normal">— Sanırım iyi bir şey değil bu; yani iki farklı düşünceyi bir araya getirip karıştırmak. İki farklı düşüncenin bir araya gelmesi çok görülen bir durumdur. Hele bende çok sık olur bu. Ne var ki bunun iyi bir şey olmadığı kanısındayım. Ayrıca biliyor musunuz Keller, bu konuda daha çok kendimi suçluyorum ben. Şu anda bana beni anlattınız sanki. (Prens son derece ciddi, içten, aşırı ilgili konuşuyordu.) Hatta kimi zaman bütün insanların benim gibi olduğunu düşündüğüm olur, o zaman kendime hak vermeye başlarım, çünkü bu ikili düşünceyle mücadele etmek çok zordur; çok yaşadım bunu. Bu düşüncelerin insanın aklına nasıl geldiğini, içinde nasıl yer ettiğini ancak Tanrı bilir. Ama siz bunun doğrudan doğruya alçaklık olduğunu söylüyorsunuz! Şimdi tekrar korkmaya başladım bu düşüncelerden. Aslında ben yargılayamam sizi. Ama kim ne derse desin, bana sorarsanız, sizin dediğiniz gibi alçaklık denemez buna, öyle değil mi? Kurnazlık edip benden para koparmaya çalıştınız, bir yandan da itiraflarınızın başka bir niyeti, iyi niyeti daha olduğuna, tek amacınızın para koparmak olmadığına yemin ediyorsunuz. Paraya gelince, eğlenmek için gerekli size para, yanılıyor muyum? Böylesine bir itiraftan sonra elbette küçüklüktür bu... Öte yandan, ha deyince eğlenceden vazgeçmek de olmaz kuşkusuz, değil mi? Olmaz elbette. Ne yapacaksınız o zaman? Öyleyse kendi vicdanınıza bırakacaksınız her şeyi, öyle değil mi?</p>

  <p class="normal">Prens, Kellerin yüzüne büyük bir merakla bakıyordu. İkili düşünceler besbelli uzun zamandır düşündürüyordu onu.</p>

  <p class="normal">Birden haykırdı Keller:</p>

  <p class="normal">— Nasıl oluyor da budala diyorlar size, aklım almıyor!</p>

  <p class="normal">Prensin yüzü hafifçe kızardı.</p>

  <p class="normal">— Şu Vaiz Burdalu bağışlamazdı insanları, ama siz bağışladınız ve insanca yargıladınız beni! Bu davranışınızın beni ne denli duygulandırdığını göstermek için ben de kendimi cezalandırıyorum, yüz elli ruble istemiyorum sizden, yirmi beş ruble verin, yeter! İki hafta için bu kadarı yeter bana. İki haftadan önce bir daha para için gelmeyeceğim yanınıza. Agaşka’yı şımartmak istiyorum biraz, aslında buna değmez ama... Ah sevgili prens, Tanrı iyilikler versin size!</p>

  <p class="normal">Eve yeni dönen Lebedev sonunda odaya girdi, Keller’in elinde yirmi beş rublelik banknotu görünce yüzünü buruşturdu. Paraya kavuşan Keller hemen sıvışıp gitti. Keller çıkar çıkmaz Lebedev çekiştirmeye başladı onu.</p>

  <p class="normal">Prens bir süre onu dinledikten sonra,</p>

  <p class="normal">— İnsafsızlık ediyorsunuz, dedi, yaptıklarına içtenlikle pişman.</p>

  <p class="normal">— Pişmanmış! Dün akşam benim “Alçağım, alçağım!” dememden ne farkı var bunun? Hepsi boş laf!</p>

  <p class="normal">— Demek laf olsun diye söylüyordunuz bunu? Ben de sanmıştım ki...</p>

  <p class="normal">— Bakın, yalnızca size söyleyeceğim gerçeği, çünkü insanın ruhunu okuyorsunuz: Benim içimde boş laf da, iş de, yalan da, gerçek de hepsi bir aradadır. Hem de bütün içten pişmanlığımla... İster inanın, ister inanmayın, işte yemin ediyorum size, insanın karşısındakini aldatmak için gözyaşlarıyla, pişmanlık numaralarıyla birlikte söz ve yalan şeytanca (hem de tam şeytanca) bir düşüncede birleşirler! Yemin ederim öyle! Başka birine söylemem bunu, çünkü ya gülerler ya da yüzüme tükürürler. Ama siz, prens, insanca yargılıyorsunuz.</p>

  <p class="normal">— Biraz önce o da aynı şeyi söyledi! diye haykırdı prens. İkiniz de bununla övünüyorsunuz sanki! Şaşırtıyorsunuz bile beni, ama Keller’in sözleri sizinkilerden daha bir içtendi sanki. Sizse bu işi meslek edinmiş gibisiniz. Ama yeter artık, somurtmayın Lebedev, elinizi kalbinizin üzerine de koymayın. Bana bir şey söylemeyecek misiniz? Boşuna gelmiş olamazsınız odama...</p>

  <p class="normal">Lebedev ezilip büzüldü, kırıttı. Prens,</p>

  <p class="normal">— Bir şey sormak için bütün gün bekledim sizi, dedi. Hayatınızda bir kez olsun doğruca gerçeği söyleyin: Dün akşamki kupa arabası olayında az veya çok bir parmağınız var mıydı?</p>

  <p class="normal">Lebedev tekrar ezilip büzüldü, kıkır kıkır gülmeye başladı, ellerini ovuşturdu, sonunda hapşırdı bile, ama hâlâ bir şey söylemeye karar veremiyordu.</p>

  <p class="normal">— Anladım, varmış.</p>

  <p class="normal">— Ama dolaylı olarak, yalnızca dolaylı olarak! Doğru söylüyorum! O hanıma... yalnızca, bu gece evimde konukların toplandığı, aralarında da falanca kişilerin olduğu haberini ilettim, hepsi o kadar.</p>

  <p class="normal">— Oğlunuzu oraya yolladığınızı biliyorum, biraz önce kendisi söyledi bunu bana. (Sabırsızlıkla yükseltti sesini prens:) Peki ama, ne biçim bir oyundur bu?</p>

  <p class="normal">— Benim oyunum değil, dedi Lebedev, benim oyunum değil! Başkalarının bir oyunu var ortada, hem oyundan çok bir fantezi...</p>

  <p class="normal">— Peki ama, işin aslı nedir? Tanrı aşkına söyleyin! Bunun doğrudan bana dokunduğunun farkında değil misiniz yoksa? Öyle ya, Yevgeniy Pavloviç’e kara çalınmaya çalışılıyor burada!</p>

  <p class="normal">— Prens! (Lebedev ezilip büzülmeye başlamıştı yine.) Çok sayın prens! Ama ne olup bittiğini anlatmama izin vermiyorsunuz. Anlatmaya kalktım size, hem bir kez de değil, ama konuşmama izin vermediniz...</p>

  <p class="normal">Prens sustu, bir süre düşündükten sonra, besbelli kendini zorlayarak ağır ağır,</p>

  <p class="normal">— Pekâlâ, dedi.</p>

  <p class="normal">Hemen başladı Lebedev:</p>

  <p class="normal">— Aglaya İvanovna...</p>

  <p class="normal">Çıldırmış gibi bağırdı prens:</p>

  <p class="normal">— Susun! Susun! (Öfkeden, belki de utançtan yüzü kıpkırmızı olmuştu.) Olamaz! Saçma! Hepsini kendiniz uydurdunuz, ya da sizin gibi deliler! Ondan söz ettiğinizi duymayayım bir daha!</p>

  <p class="normal">Akşam geç vakit, saat on bire doğru Kolya geldi. Bir sürü haber getirmişti. İki yandandı haberler: Petersburg ve Pavlovsk. Önce önemli Petersburg haberlerinden başlayacak oldu (daha çok İppolit’le, dünkü olayla ilgili haberlerdi bunlar), ama bu haberlere daha sonra tekrar dönmek üzere hemen Pavlovsk haberlerine geçti. Petersburg’dan üç saat önce dönmüş ve prensin yanına uğramadan, doğru Yepançinler’e gitmişti. “Felaketti orası!” Anlaşılacağı üzere, ön planda kupa arabası vardı. Ayrıca Kolya’nın da, prensin de anlayamadığı bir şeylerin daha olduğu belliydi. “Elbette kimseye bir şey sormadım, ne olduğunu öğrenmeye çalışmadım. Aslında çok iyi karşıladılar beni, o kadarını beklemiyordum bile, ama sizden tek sözcük etmediler prens!” İşin en ilginç yanı da Aglaya’nın Gavrila için evdekilerin hepsiyle kavgalı olmasıydı. Konunun ne olduğu belli değildi, ama nedenin Gavrila olduğu ortadaydı (düşünebiliyor musunuz?!). Herkes çok gergin, demek önemli bir sorun vardı ortada. General eve geç geldi. Suratı asıktı, yanında Yevgeniy Pavloviç vardı. Yevgeniy Pavloviç’i çok iyi karşıladılar. Yüzü gülüyordu Yevgeniy Pavloviç’in, neşesi yerindeydi. En önemli haber de Lizaveta Prokofyevna’nın son derece sakin, bağırıp çağırmadan, kızların odasında oturmakta olan Varvara Ardalionovna’yı yanına çağırması ve son derece kibar tavırlarla bir daha gelmemesini söyleyerek onu evden kovmasıydı. “Varvara’nın kendisinden duydum bunu.” Ama Varvara, Lizaveta Prokofyevna’nın odasından çıkıp kızlarla vedalaşmak için yanlarına girdiğinde kızlar onun evden bir daha gelmemek üzere kovulduğunu, onlarla son kez vedalaştığını bilmiyorlardı bile.</p>

  <p class="normal">Prens şaşırmıştı.</p>

  <p class="normal">— Ama Varvara Ardalionovna saat yedide buradaydı, dedi.</p>

  <p class="normal">— Zaten yedi buçukta veya sekizde kovmuşlar onu. Varvara için çok üzüldüm, Gavrila için de... Hiç kuşkusuz ikisinin de işi gücü entrikadır. Entrika çevirmeden yapamazlar. Kafalarında neler kurduklarını hiçbir zaman anlayamamışımdır, böyle bir şeyi istediğim de yok zaten... Ama inanın sevgili, iyi yürekli prensim benim, Gavrila kalpsiz değildir. Birçok bakımdan kayıp bir insandır elbette, ne var ki birçok bakımdan da özellikleri araştırılıp ortaya çıkarılması gereken biridir. Onu daha önce anlayamadığım için hiçbir zaman affetmeyeceğim kendimi... Varvara olayından sonra Yepançinler’e gidip gelmeye devam etmem gerekir mi, bilemiyorum. Evet, baştan beri bağımsız bir konumum var orada, ama yine de bunu düşünmem gerekiyor.</p>

  <p class="normal">Prens,</p>

  <p class="normal">— Ağabeyiniz için boşuna üzülüyorsunuz, dedi. Olay buraya kadar vardıysa, demek Lizaveta Prokofyevna’nın gözünde artık tehlikelidir Gavrila Ardalionoviç. Anlaşılan, Gavrila’nın bilinen umutları destek buluyor...</p>

  <p class="normal">Kolya şaşkınlık içinde,</p>

  <p class="normal">— Nasıl? Hangi umutlarından söz ediyorsunuz? diye haykırdı. Yoksa siz Aglaya’nın... olacak şey değil bu!</p>

  <p class="normal">Prens susuyordu.</p>

  <p class="normal">Kolya iki dakika sonra ekledi:</p>

  <p class="normal">— Korkunç derecede şüpheci birisiniz siz prens. Farkındayım, bir süredir çok şüpheci olup çıktınız: Hiçbir şeye inanmıyorsunuz, durmadan kafanızda bir şeyler kuruyorsunuz... Sahi, “şüpheci” sözcüğünü yerinde kullandım mı dersiniz?</p>

  <p class="normal">— Gerçi ben de kesin bilmiyorum ama, sanırım yerinde kullandınız.</p>

  <p class="normal">Birden haykırdı Kolya:</p>

  <p class="normal">— Ama “şüpheci” sözcüğünü geri alıyorum, onun yerine başka bir sözcük buldum... Şüpheci değilsiniz siz, kıskançsınız! Şu malum gururlu kızı Gavrila’dan kıskanıyorsunuz!</p>

  <p class="normal">Kolya böyle söyledikten sonra ayağa fırladı, o güne dek hiç gülmediği gibi, kahkahalarla gülmeye başladı. Prensin kıpkırmızı kesildiğini görünce bu kez daha çok gülmeye başladı. Prensin Aglaya’yı kıskandığı düşüncesi müthiş hoşuna gitmişti. Ama onun gerçekten üzüldüğünü fark edince birden kesti gülmeyi. Sonra bir veya bir buçuk saat kadar konuştular. İkisi de son derece ciddi, kaygılıydı.</p>

  <p class="normal">Prens ertesi gün bütün öğleden öncesini ertelenemez bir iş için Petersburg’da geçirdi. Öğleden sonra saat beşe doğru Pavlovsk’a dönerken tren istasyonunda İvan Fyodoroviç’le karşılaştı. General hemen koluna yapıştı prensin, bir şeyden çekiniyormuş gibi çevresine bakınarak, birlikte yolculuk etmeleri için birinci mevki vagonuna götürdü. Çok önemli bir konuda prensle konuşmak için sabırsızlandığı belliydi.</p>

  <p class="normal">— Önce sevgili prens, bana kızma, bir hatam olduysa bağışla... Dün uğrayacaktım sana, ama Lizaveta Prokofyevna’nın bunu nasıl karşılayacağını bilemediğim için... Bizim ev... tam bir cehennem. Gizemli Sfenks öylece duruyor, bir değişiklik yok... bense ne olup bittiğini anlayamadan dolanıp duruyorum ortalarda. Sana gelince, birçok şey senin yüzünden çıkmış olsa da, bence aramızda en az suçlu olan sensin. Bak prens, iyilik yapmak hoş bir şeydir, ama aşırıya kaçmayacaksın. Sanırım bunun acı meyvesini tatmışsındır. İyilik yapmayı ben de severim, Lizaveta Prokofyevna’ya da büyük saygım vardır, ancak...</p>

  <p class="normal">Böyle uzun uzun konuştu general, ama konuşması şaşırtıcı derecede karışıktı. Hiç anlayamadığı bir şeyden ötürü aşırı derecede sarsılmış, üzgün görünüyordu.</p>

  <p class="normal">Sonunda daha bir anlaşılır konuşmaya başlamıştı:</p>

  <p class="normal">— Senin bu işle hiç ilgin olmadığından en küçük bir kuşkum yok, ama yine de bir süre bizim eve gelmesen iyi edersin, ileride rüzgâr yön değiştirinceye kadar, dostça rica ediyorum bunu senden. Yevgeniy Pavloviç’e gelince (birden heyecanla sesini yükseltmişti), baştan sona anlamsız bir iftiradır bu. İftiranın iftirası! Kara çalmak amaçları, entrika... istedikleri, her şeyi bozmak, bizi birbirimize düşürmek... Bak prens, kulağına söylüyorum bunu: Yevgeniy Pavloviç’le aramızda tek sözcük konuşmuş değiliz. Anlıyor musun? Hiçbir bağlayıcı sözümüz olmadı. Ne var ki böyle bir şey olabilir, hem yakın bir zamanda, hatta çok yakın bir zamanda! Tüm bunlar da buna zarar veriyor! Peki ama, neden? Anlayamıyorum! Şaşılası bir kadın, eksantrik! Öyle çok korkuyorum ki ondan, geceleri uyku girmiyor gözüme. O ne kupa arabasıydı öyle! Bembeyaz atlar! Fransızların deyimiyle basbayağı fiyakalıydı! Acaba kime yönelikti onun bu hareketi? Önceki gün Yevgeniy Pavloviç’in günahını aldım. Ama görünen o ki böyle bir şey olamazmış, olamazsa, ne diye işi bozmak istiyor, amacı ne? Aklımın almadığı bu işte! Bunu anlayamıyorum! Yevgeniy Pavloviç’i kendine saklamak mı istiyor acaba? Ama tekrar söylüyorum sana, yemin ederim, Yevgeniy Pavloviç tanışmıyor bile onunla, o senetler de uydurma! Bir de sokağın karşısından küstahça sen diye sesleniyor ona! Tam bir komplo! Olay ortada, nefretle, küçümseyerek kulak asmamalıyız söylenenlere ve Yevgeniy Pavloviç’e bir kat daha saygı göstermeliyiz. Lizaveta Prokofyevna’ya da aynı şeyi söyledim. Şimdi en içten düşüncemi de sana açacağım: Onun bunu bana olan kişisel hıncından yaptığına inanıyorum. Anlarsın ya, geçmişin öcünü almak istiyor, oysa hiçbir zaman, hiçbir şey için suçlu değilim ona karşı. Aklıma geldikçe bile yüzüm kıpkırmızı oluyor. Şimdi yine çıktı işte karşıma, temelli çıktı hayatımdan diye düşünüyordum. Şu Rogojin nerede oturuyor, söyler misiniz bana lütfen? Onun uzun zaman önce Bayan Rogojina olduğunu sanıyordum...</p>

  <p class="normal">Sözün kısası, general iyice çileden çıkmıştı. Yaklaşık bir saatlik yol boyunca yalnızca o konuştu, sorular sordu, cevaplarını kendi verdi, sık sık prensin elini tuttu ve sonunda onu hiç değilse bir şeye, kendisinden kuşkulanmadığına inandırdı. Prens için bu çok önemliydi. General sonunda sözü Yevgeniy Pavloviç’in Petersburg’da bir devlet dairesinin amiri olan öz amcasına getirdi. “Yetmiş yaşlarında önemli bir mevkide, eğlenceye, yemeye içmeye düşkün, gözü doymaz bir ihtiyardır... Ha-ha! Nastasya Filippovna’nın ününü duyduğunu, hatta yanına sokulduğunu duydum. Bugün bir ara uğradım ona, ama hastaymış, görüşemedik. Ama çok varlıklı biri, hem de çok, önemli bir mevkide, ayrıca... Tanrı uzun ömür versin ona, ama serveti Yevgeniy Pavloviç’e kalacak tabii... Evet, evet... ama yine de korkuyorum! Neden korktuğumu da bildiğim yok. Havada yarasa gibi bir şey uçuşup duruyor. Bir felaket getirecek sanki, çok korkuyorum, korkuyorum!..”</p>

  <p class="normal">Ve nihayet, yukarıda söylediğimiz gibi, Prens Lev Nikolayeviç ile Yepançinler ancak üçüncü gün barıştı.</p>
</body>
</html>
