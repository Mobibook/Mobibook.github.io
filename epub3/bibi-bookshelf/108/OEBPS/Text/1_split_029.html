<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_30">IX</h2>

  <p class="normal">Gavrila Ardalionoviç, kulak kesilmiş, şaşkınlıktan gözlerini dört açmış ona bakan, panik içinde olduğu belli Burdovskiy’e bakarak söze başladı:</p>

  <p class="normal">— Sanırım, saygıdeğer annenizin onuncu dereceden devlet memuru Bay Burdovskiy ile, babanızla evlenmesinin üzerinden tam iki yıl geçtikten sonra dünyaya geldiğinize elbette ciddi olarak itiraz etmeyeceksinizdir. Doğum tarihinizi kanıtlamak hiç de zor değil. Bay Keller’in sizi ve annenizi küçük düşürerek doğumunuzun tarihini çarpıtmış olmasının nedeni, kendi hayal gücünü zorlayarak sizin hakkınızı sağlamlaştırmak, böylece çıkarınızı savunmak amacını gütmesidir. Bay Keller gazeteye vermeden önce yazının tümünü olmasa da bir bölümünü size okuduğunu söylüyor... Hiç kuşku yok ki, yazının burasına gelince kesmiştir okumayı.</p>

  <p class="normal">Boksör araya girdi:</p>

  <p class="normal">— Gerçekten de orayı okumadım... Ama bütün bunları konuyu iyi bilen biri anlatmıştı bana ve ben...</p>

  <p class="normal">Gavrila Ardalionoviç susturdu onu:</p>

  <p class="normal">— Bağışlayın Bay Keller, izin verin anlatayım. İnanın, sıra yazınıza da gelecek, o zaman söyleyeceğinizi söylersiniz, şimdi sırayla gidersek iyi olacak... Tam bir rastlantı sonucu, kız kardeşim Varvara Ardalionovna Ptitsına’nın yardımıyla, kendisinin yakın arkadaşı dul toprak sahibesi Vera Alekseyevna Zubkova’ya toprağı bol olsun Nikolay Andreyeviç Pavlişçev’in yirmi dört yıl önce yurtdışından yazdığı bir mektup geçti elime. Vera Alekseyevna ile tanıştıktan sonra, onun salık vermesi üzerine, kendisinin uzak akrabası ve zamanında Bay Pavlişçev’in yakın dostu emekli albay Timofey Fyodoroviç Vyazovkin’e başvurdum. Onda da Nikolay Andreyeviç Pavlişçev’in yurtdışından yazdığı iki mektup vardı. Bu üç mektubun içeriğinden ve tarihinden matematik bir kesinlikle anlaşılmaktadır ki Bay Burdovskiy, sizin doğumunuzdan önceki bir buçuk yıl içinde Nikolay Andreyeviç yurtdışındaydı. Bildiğiniz gibi, anneniz de hiç yurtdışına çıkmamıştır... Şu anda okumayacağım bu mektupları. Vakit geç oldu çünkü. Yalnızca bu gerçeğin bilinmesini istedim, o kadar. Ama gerekli görürseniz, yarın sabah benim evimde buluşalım, dilediğiniz kadar tanık ve el yazılarını inceleyecek uzman getirebilirsiniz Bay Burdovskiy, anlattıklarımın gerçek olduğuna inanacağınızdan en küçük bir kuşkum yok. Elbette, olay böylece aydınlanmış, kapanmış olacaktır.</p>

  <p class="normal">Yine bir kıpırdanma, dalgalanma oldu. Burdovskiy birden ayağa kalktı.</p>

  <p class="normal">— Öyleyse aldatıldım demektir. Ama bunu yapan Çebarov değil, daha önce, daha önce aldattılar beni. Uzman falan istemiyorum artık, kimseyle görüşmek de... İnandım size, hiçbir şey de istemiyorum... On bin rubleyi de kabul etmiyorum... Hoşça kalın...</p>

  <p class="normal">Şapkasını aldı, çıkmak için sandalyesini geri itti.</p>

  <p class="normal">Gavrila Ardalionoviç sakin, sevecen bir tavırla durdurdu onu:</p>

  <p class="normal">— Mümkünse beş dakikacık daha olsun bekleyebilir misiniz Bay Burdovskiy? Bu işte özellikle sizin için son derece önemli, hem de oldukça ilgi çekici birkaç nokta daha var. Bence bunları öğrenmeniz gerekir. Ayrıca olay bütünüyle aydınlatılırsa sizin için daha da iyi olacak.</p>

  <p class="normal">Sessizce oturdu Burdovskiy, derin düşüncelere dalmış gibi önüne eğdi başını. Onun arkasından onunla birlikte çıkmak için kalkmış olan Lebedev’in yeğeni de oturdu. Gerçi paniğe kapılmış, cesaretini yitirmiş görünmüyordu, ama çok heyecanlı olduğu belliydi. İppolit suratını asmıştı, üzgün ve sanki şaşırmış gibiydi. Bir yandan da öyle kötü öksürmeye başlamıştı ki mendili kanlanmıştı. Boksör neredeyse korku içindeydi. Üzgün bir tavırla,</p>

  <p class="normal">— Ah Antip! diye haykırdı. Söylemiştim sana... üç gün önce, belki de Pavlişçev’in oğlu değilsindir diye söylemiştim sana...</p>

  <p class="normal">Bastırılmaya çalışılan gülüşler duyuldu, iki üç kişi ötekilerden daha bir yüksek sesle güldü.</p>

  <p class="normal">Gavrila Ardalionoviç kesti boksörün sözünü:</p>

  <p class="normal">— Bay Keller, şu anda söylediğiniz şey çok önemli. Öte yandan, son derece sağlam delillere dayanarak ben de şunu söyleyebilirim: Bay Burdovskiy doğum zamanını kesin olarak biliyor olsa da, Bay Pavlişçev’in yaşamının büyük bölümünü geçirdiği yurtdışına gidiş gelişleri, Rusya’ya geldiğinde çok kısa süre kaldığı konusunda bilgisi son derece kısıtlıdır. Ayrıca Pavlişçev’in yurtdışına gidiş gelişleri öylesine alışılmış, sıradan olaylardı ki, onu yakından tanıyanların (bu arada o zaman henüz doğmamış olan Bay Burdovskiy’in de) aradan yirmi yıl geçtikten sonra bunu hatırlamaları olanaksızdır. Kuşkusuz, şu anda bu konuda bir araştırma yapılabilir. Ama şunu da belirtmem gerekir, benim elde ettiğim deliller tam anlamıyla rastlantı sonucu elime geçmişlerdir. Geçmeyebilirdi de... Ayrıca şu da var, Bay Burdovskiy, hatta Çebarov isteselerdi bile ulaşamazlardı bu bilgilere. Öyle ya, akıllarına gelmezdi...</p>

  <p class="normal">İppolit birden sinirli bir tavırla kesti Gavrila Ardalionoviç’in sözünü:</p>

  <p class="normal">— İzninizle bay Gavrila Ardalionoviç İvolgin, affedersiniz ama bütün bu saçmalıkların ne gereği var şimdi? Olay anlaşıldı artık, anlattıklarınızı kabul ediyoruz, bu can sıkıcı hikâyeyi uzatmanın gereği yok artık! Araştırmalarınızın ustalığıyla övünmek istiyorsunuz belki; bize ve prense ne yetenekli bir araştırmacı, dedektif olduğunuzu göstermek istiyor olmayasınız? Yoksa bu işe bilmeden giriştiğini kanıtlayarak Bay Burdovskiy’i temize çıkarmaya mı çalışıyorsunuz? Ama bu yaptığınız küstahlıktır bayım! Sizin onu temize çıkarmanıza, bağışlatmanıza ihtiyacı yok Burdovskiy’in. Bunu unutmayın! Utanıyor, şu anda zaten zor ve tatsız bir durumda, bunu anlamanız gerek!</p>

  <p class="normal">Gavrila Ardalionoviç sonunda kesebildi İppolit’in sözünü:</p>

  <p class="normal">— Yeter Bay Terentyev, yeter... Sakin olun, sinirlenmeyin. Yanılmıyorsam çok hastasınız? Anlıyorum sizi. Susmamı istiyorsanız, hemen susarım. (Odada sabırsızlığa benzer genel bir kıpırdanma fark edince ekledi:) Ama olayların eksiksiz bilinmesi için gerekli gördüğüm birtakım gerçeklerden de kısaca söz etmem gerektiği kanısındayım. Delilleriyle şunu anlatmak istiyorum yalnızca: Bay Burdovskiy, annenize Bay Pavlişçev’in yakın ilgi göstermesinin nedeni, annenizin Nikolay Andreyeviç Pavlişçev’in ilk gençlik yıllarında âşık olduğu, evlenmeyi düşündüğü evde görevli kızlardan birinin kardeşi olmasıydı. Âşık olduğu kız beklenmedik bir biçimde ansızın ölmüştü. Zamanında herkesin bildiği bir gerçekti bu. Sözünü ettiğim bu aile gerçeğinin doğru olduğunu, sonraları bütünüyle unutulup gitmiş olduğunu gösteren kanıtlarım var. Daha on yaşında bir kızken Bay Pavlişçev’in annenizi bir akraba gibi yanına alması, onun için yüklüce bir drahoma ayırması, bütün bu olaylar oldukça kalabalık olan akrabalar arasında çeşitli dedikodulara neden olmuştu. Onunla evleneceğini düşünenler bile vardı. Ama öyle olmuş ki, anneniz yirmi yaşına bastığında kendi isteğiyle (bunu kesin olarak kanıtlayabilirim) gümrük memuru Bay Burdovskiy ile evlendi. Pek iş bilir biri olmayan babanız Bay Burdovskiy annenizin getirdiği on beş bin rublelik drahomayı alınca görevinden ayrıldı, ticarete atıldı, aldatıldı, sermayesini kaybetti, bu acıya dayanamadı, içmeye başladı, içki hastalanmasına neden oldu, annenizle evlenmesinden sekiz yıl sonra genç yaşta öldü. Anneniz, kendi ifadesiyle, yoksul düştü, Pavlişçev büyük bir yüce gönüllülükle ona yılda yaklaşık altı yüz ruble göndermeseymiş açlıktan ölecekmiş. Ayrıca çocukken Pavlişçev’in sizi aşırı derecede sevdiğini gösteren sayısız kanıtlar da var. Bu kanıtlara ve annenizin anlattıklarına göre, Pavlişçev sizi daha çok, kekeme, sakat ve acınacak durumda, zavallı bir çocuk oldunuz için seviyormuş. Kesin kanıtlardan anladığım kadarıyla Pavlişçev zayıflara, doğanın bile ezik yarattığı insanlara (özellikle de bu durumdaki çocuklara) karşı çok duyarlıymış (ki bence olayımız için son derece önemlidir bu). Nihayet, Pavlişçev’in size olan büyük düşkünlüğü ve bağlılığı sonucu (bu nedenle liseye girebildiniz, orada özel gözetim altında okuyabildiniz), akrabaları ve aile üyeleri arasında yavaş yavaş, sizin onun oğlu olduğunuz, babanızın aldatılmış bir koca olduğu düşüncesi yer etmeye başladığı konusunda kesin bilgilere ulaştığımla da övünebilirim. En önemlisi de, bu düşüncenin Pavlişçev’in özellikle yaşamının son yıllarında, herkesin vasiyetname konusunda kaygılandığı, başlangıçtaki olaylar unutulup gittiği için gerçeği öğrenmenin artık olanaksız olduğu sıralarda güçlendiğiydi. Hiç kuşku yok ki bu yaygın kanı sizi de etkilemiştir Bay Burdovskiy. Tanışmak onuruna eriştiğim annenizin gerçi bütün bunlardan haberi vardı, ama sizin, oğlunun bu söylentinin etkisinde kaldığını hâlâ bilmiyor. Ben de söylemedim ona bunu. Bay Burdovskiy, çok sayın annenizi Pskov’da hasta yatağında buldum. Pavlişçev’in ölümünden sonra yoksul düşmüş. Minnettarlık gözyaşları dökerek, yalnızca sizin yardımlarınızla yaşamını sürdürebildiğini anlattı bana. Gelecekte çok şeyler bekliyor sizden, sizin çok başarılı olacağınıza yürekten inanıyor...</p>

  <p class="normal">Lebedev’in yeğeni birden sabırsızca bağırdı:</p>

  <p class="normal">— Bu kadarına da dayanılmaz artık! Ne diye anlatıyorsunuz bunları?</p>

  <p class="normal">İppolit oturduğu yerde şöyle bir kıpırdandı.</p>

  <p class="normal">— İğrenç şeyler bunlar!</p>

  <p class="normal">Oysa Burdovskiy bir şeyin farkında değilmiş gibi, kıpırdamadan oturuyordu.</p>

  <p class="normal">Gavrila Ardalionoviç kindar bir tavırla sözünü bitirmeye hazırlanırken, kurnazca şaşırmış gibi,</p>

  <p class="normal">— Ne diye mi? dedi. Neden mi? Çünkü önce Bay Burdovskiy, Bay Pavlişçev’in kendisini oğlu olarak değil de, yüce gönüllüğünden sevdiğine artık bütünüyle inanmıştır. Biraz önce, yazısının okunmasından sonra Bay Keller’e inandığını açıklayan Bay Burdovskiy’in öncelikle bu gerçeği öğrenmesi gerekiyor. Bay Burdovskiy, sizin dürüst bir insan olduğunuzu düşündüğüm için böyle söylüyorum. Ayrıca burada Çebarov’un bile bir sahtekârlığının söz konusu olmadığı anlaşılıyor. Bu benim için de önemli bir noktadır. Çünkü prens demin heyecanlanıp, bu şanssız olayda bir hırsızlık ve dolandırıcılık olduğu konusunda benim de onun gibi düşündüğümü söyledi. Elbette pek çok kişi bu işte Çebarov’un gerçek bir sahtekâr olduğunu düşünebilir, oysa kendisi burada bir aracı, düzenleyici, iş takipçisinden başka bir şey değildir. Bir avukat olarak büyük paralar kazanacağını umuyordu. Yalnızca ince değil, ustaca, sağlam hesaplar da yapmıştı. Prensin para vermeye kolayca razı olacağına ve ölen Pavlişçev’e olan saygısına, sevgisine güveniyordu. Nihayet (en önemlisi de budur), prensin gurur ve vicdan konularında herkesin bildiği şövalyece duygusunu hesaba katıyordu. Bay Burdovskiy’e gelince, şunu söyleyebiliriz: Çebarov ve çevresindekilere öylesine inanıyordu ki, olayı neredeyse kişisel çıkarı için değil, gerçeğe, insanlığa bir hizmet olarak kabullenmişti. Şimdi, gerçeklerin ortaya dökülmesinden sonra herkes Bay Burdovskiy’in her şeye karşın, dürüst biri olduğunu düşünmeye başlamıştır; prens de biraz önce Pavlişçev’den ve okullardan söz ederken olduğundan daha istekli dostluğunu, ilgisini ve yardımını sunacaktır ona.</p>

  <p class="normal">Prens korku içinde,</p>

  <p class="normal">— Yeter Gavrila Ardalionoviç, bırakın artık! diye haykırdı.</p>

  <p class="normal">Ama çok geçti. Burdovskiy öfkeyle,</p>

  <p class="normal">— Söyledim! diye bağırdı, para istemediğimi üç kez söyledim!.. Kabul etmiyorum... nedenmiş... istemiyorum işte... Gidiyorum ben!..</p>

  <p class="normal">Verandanın merdivenlerine koştu. Ama Lebedev’in yeğeni, onu kolundan yakalayıp kulağına bir şeyler fısıldadı. Burdovskiy birden döndü, üzeri yazılı olmayan büyükçe bir zarf çıkardı cebinden, prensin önündeki masanın üzerine attı.</p>

  <p class="normal">— Alın paranızı!.. Ne cesaretle... Ne cesaretle verebiliyorsunuz bana bu parayı?..</p>

  <p class="normal">Doktorenko açıkladı:</p>

  <p class="normal">— Çebarov’la ona sadaka diye yollamaya cesaret ettiğiniz iki yüz elli ruble...</p>

  <p class="normal">— Yazıda elli ruble yazıyordu! diye haykırdı Kolya.</p>

  <p class="normal">Prens, Burdovskiy’in yanına gidip,</p>

  <p class="normal">— Affedersiniz! dedi. Size karşı çok suçluyum bay Burdovskiy, ama bu parayı sadaka diye yollamadım size, inanın... Şu anda da suçluyum... demin de suçluydum. (Çok üzgündü prens. Yorgun, bitkin görünüyordu, sözcüklerinin birbiriyle bağlantısı yoktu.) Dolandırıcılık dedim, ama siz değildiniz dolandırıcı olan... yanlış söyledim. Sizin de benim gibi hasta olduğunuzu söyledim. Ama hiç de benim gibi değilsiniz siz... değilsiniz. Ders veriyorsunuz siz, annenize para yolluyorsunuz. Annenizi küçük düşürdüğünüzü söyledim, ama seviyorsunuz onu. Kendi söylüyor bunu... ben bilmiyordum, Gavrila Ardalionoviç her şeyi anlatamamıştı bana... Evet, suçluyum. Size on bin ruble vermeyi önermeye cesaret ettim... suçluyum. Böyle yapmamalıydım... Oysa artık... elimde değil, çünkü nefret ediyorsunuz benden...</p>

  <p class="normal">Lizaveta Prokofyevna,</p>

  <p class="normal">— Tımarhaneye döndü burası! diye haykırdı.</p>

  <p class="normal">Aglaya sabredemedi, sert bir tavırla ekledi:</p>

  <p class="normal">— Evet, tımarhaneye döndü!</p>

  <p class="normal">Ama bağrışlar arasında duyulmadı ne dediği. Her kafadan bir ses çıkıyor, herkes düşüncesini açıklıyordu. Kimi tartışıyor, kimi gülüyordu. İvan Fyodoroviç Yepançin’in son derece öfkeliydi. Gururu incinmiş bir yüz ifadesiyle Lizaveta Prokofyevna’yı bekliyordu.</p>

  <p class="normal">Lebedev’in yeğeni araya girdi:</p>

  <p class="normal">— Evet prens, hakkınızı vermek gerekir... Durumunuzdan... yani (daha kibar ifade etmek için şöyle diyeyim) hastalığınızdan yararlanmayı iyi biliyorsunuz. Paranızı ve dostluğunuzu öylesine ustaca önerdiniz ki, soylu, dürüst bir insanın bu önerinizi kabul etmesi şu anda olanaksız. Ya çok safsınız ya da çok kurnaz... Elbette siz daha iyi bilirsiniz bunu.</p>

  <p class="normal">Bu arada paranın bulunduğu zarfı açan Gavrila Ardalionoviç,</p>

  <p class="normal">— Bir dakika baylar! diye haykırdı. İki yüz elli ruble yok burada, yalnızca yüz ruble var. Sonra bir yanlış anlama olmaması için söylüyorum bunu prens.</p>

  <p class="normal">Prens “boş verin” anlamında kolunu salladı Gavrila Ardalionoviç’e.</p>

  <p class="normal">— Bırakın, bırakın... dedi.</p>

  <p class="normal">Hemen Lebedev’in yeğeni girdi araya:</p>

  <p class="normal">— Yo, “bırakın” olmaz! Bu “bırakın” sözünüz gururumuza dokundu prens! Biz açık konuşuyoruz, her şeyi ortaya döküyoruz. Evet, iki yüz elli değil, yalnızca yüz ruble var orada. Ha iki yüz elli olmuş, ha yüz; hepsi bir...</p>

  <p class="normal">Gavrila Ardalionoviç saf bir şaşkınlıkla,</p>

  <p class="normal">— Yo-yok canım, nasıl hepsi bir? dedi.</p>

  <p class="normal">Lebedev’in yeğeni öfkeyle bağırdı:</p>

  <p class="normal">— Sözümü kesmeyin; sandığınız kadar enayi değiliz avukat bey. Elbette iki yüz ruble ile yüz ruble bir değildir, aralarında fark vardır... Ama prensiptir burada önemli olan. Davranıştır... Zarfta yüz elli rublenin eksik olması ise ayrıntıdır. Asıl önemli olan, Burdovskiy’in sadakanızı kabul etmemesi, onu gerisingeri yüzünüze fırlatmasıdır sayın bayım, yoksa zarfta yüz ruble varmış, iki yüz elli ruble varmış, hiç önemi yok... On bin rubleyi kabul etmedi Burdovskiy, gördünüz. Dürüst bir insan olmasaydı bu yüz rubleyi de getirmezdi buraya! Eksik olan yüz elli ruble, Çebarov’un prensle görüşmeye gidişine harcanmıştır. Beceriksizliğimize, bu tür işlerden anlamamamıza istediğiniz kadar gülün. Zaten sürekli komik duruma düşürmeye çalışıyorsunuz bizi. Ama dürüst olmadığımızı söylemeye kalkışmayın. Bu yüz elli rubleyi sayın prense elbirliğiyle ödeyeceğiz bayım. Birer ruble, birer ruble de olsa, faiziyle ödeyeceğiz... Yoksul bir insandır Burdovskiy, milyonları yoktur. Prensi görmeye gidip geldikten sonra masraflarının hesabını koydu önümüze Çebarov. Elimize para geçeceğini umuyorduk... Onun yerinde kim olursa olsun, aynı şeyi yapmaz mıydı?</p>

  <p class="normal">Prens Ş. yüksek sesle,</p>

  <p class="normal">— Tam olarak kim yapardı mesela? diye sordu.</p>

  <p class="normal">Lizaveta Prokofyevna haykırdı:</p>

  <p class="normal">— Aklımı yitireceğim ben!</p>

  <p class="normal">Uzun süredir sessiz duran, konuşmaları izleyen Yevgeniy Pavloviç gülümsedi.</p>

  <p class="normal">— Bu, geçenlerde bir avukatın yaptığı ünlü savunmayı hatırlattı bana. Hırsızlık amacıyla altı kişiyi öldüren müvekkilini savunurken, onun yoksulluğunu öne sürerek şöyle bitirmişti sözünü: “Doğaldır, müvekkilim yoksul olduğu için bu altı kişiyi öldürmeyi koymuştur aklına, onun yerinde başka kim olsa aynı şeyi yapmak gelmez miydi aklına?” Böyle komik bir şeyler söylemişti işte.</p>

  <p class="normal">Lizaveta Prokofyevna öfkeden neredeyse titreyerek bağırdı:</p>

  <p class="normal">— Yeter! Kesin artık bu saçmalığı!..</p>

  <p class="normal">Çok heyecanlıydı. Gözdağı verircesine arkaya attı başını, mağrur, alev alev yanan sabırsız bakışlarını (o anda belki de dost kim, düşman kim fark edemeden) dolaştırdı herkesin üzerinde. Uzun süredir tutmaya çalıştığı, sonunda patlayan, savaşı başlatan, onu hemen birilerinin üzerine saldırmaya zorlayan öfkesinin en üst noktasıydı bu. Lizaveta Prokofyevna’yı tanıyanlar o anda onun çok değişik bir ruhsal durum içinde olduğunu hemen anlardı. Ertesi gün İvan Fyodoroviç Prens Ş.’ye şöyle diyordu: “Lizaveta Prokofyevna kimi zaman böyle olur, ama dün olduğu kadar çok seyrek öfkelenir. Ancak üç yılda bir, daha sık değil! (Tane tane eklemişti:) Kesinlikle daha sık değil!”</p>

  <p class="normal">Lizaveta Prokofyevna sesini yükseltip,</p>

  <p class="normal">— Yeter İvan Fyodoroviç! Bırakın beni! dedi. Ne diye kolunuza girmemi istiyorsunuz? Demin alıp götüremediniz beni buradan. Kocamsınız, ailenin reisisiniz, sözünüzü dinlemeyip sizinle gelmediysem, beni, bu aptal kadını kulağından tutup götürmeliydiniz. Hiç değilse kızlarınızı düşünmeliydiniz! Artık siz olmadan bulacağız yolumuzu... Bu utanç bir yıl yeter bize... Durun bir dakika, prense teşekkür etmek istiyorum!.. Bu ikramınız için minnettarım size prens! Gençleri dinlemek için oturup kaldım burada... İğrenç bir şey bu, bayağılık! Bir kaos, rezillik, insan rüyasında göremez böylesini. Böyle gençler çok mudur dersiniz?.. Kes sesini Aglaya! Sen de sus Aleksandra! Siz karışmayın!.. Siz de çevremde dolanıp durmayın Yevgeniy Pavloviç, sıktınız!.. (Tekrar prense döndü:) Bir de özür diliyorsun onlardan canım... “Size yüklüce bir para önerme küstahlığında bulunduğum için bağışlayın beni efendim...” diyorsunuz. Birden Lebedev’in yeğeninin üzerine yürüdü: Ya sen ne diye sırıtıyorsun kendini beğenmiş? Güya, “On bin rubleyi geri çeviriyoruz, rica etmiyoruz, talep ediyoruz!” Bu budalanın yarın onların yanına koşacağını, dostluğunu ve parasını onlara sunacağını bilmiyor sanki... Evet, gidecektir onların yanına! Gideceksin, değil mi? Söyle, gidecek misin?</p>

  <p class="normal">Prens sakin, uysal bir tavırla karşılık verdi:</p>

  <p class="normal">— Gideceğim.</p>

  <p class="normal">Lizaveta Prokofyevna</p>

  <p class="normal">— Duydunuz, değil mi? dedi. (Tekrar Doktorenko’ya döndü.) Sen de bunun hesabını yapıyor olmalısın. Nasıl olsa parayı cebinde hissediyorsun, sonra da kalkıp numara yapıyorsun bize... Hayır canım, başka salaklar ara bul sen kendine, ne mal olduğunuzun farkındayım... Ruhunuzu okuyorum sizin! Tüm oyunlarınızı görüyorum!</p>

  <p class="normal">— Lizaveta Prokofyevna! diye haykırdı prens.</p>

  <p class="normal">Prens Ş. olabildiğince sakin, gülümseyerek,</p>

  <p class="normal">— Gidelim buradan Lizaveta Prokofyevna, dedi. Çok geç oldu. Prensi de götürelim.</p>

  <p class="normal">Kızlar bir kenarda ayakta duruyordu. Korkmuş gibiydiler. General tam anlamıyla korkuya kapılmıştı. Herkes şaşkınlık içindeydi. Biraz uzakta ayakta duranlar belli etmeden gülümsüyor, aralarında fısıldaşıyorlardı. Lebedev’in son derece heyecanlı olduğu yüzünden belliydi.</p>

  <p class="normal">Lebedev’in yeğeni ağırbaşlı, ama biraz şaşırmış,</p>

  <p class="normal">— Rezalet ve kaos her yerde çıkar insanın karşısına hanımefendi, dedi.</p>

  <p class="normal">— Ama böylesi değil! Böylesi değil canım, sizin şimdi yaptığınız gibisi değil! (Lizaveta Prokofyevna sinir krizi geçiriyormuş gibi bağırıyordu. Onu yatıştırmaya çalışanlara dönüp sürdürdü bağırmayı:) Bırakacak mısınız beni? Yevgeniy Pavloviç, demin bir avukatın mahkemede müvekkilini savunurken yoksul olduğu için bir insanın altı kişiyi öldürmesinden doğal bir şeyin olamayacağını söylediğini anlattınız. Eğer öyleyse, dünyanın sonu gelmiş demektir. Böyle bir şey duymadım. Şimdi her şeyi anlıyorum! (Kendisine şaşkın şaşkın bakan Burdovskiy’i göstererek sürdürdü konuşmasını:) Peki, şu kekeme para için adam kesmez mi dersiniz? Bahse girerim, keser! Prens, senin on bin rubleni almaz belki, vicdanı razı olmadığı için almaz, ama gece girer evine, keser seni, kutudan on bin rubleni alır... O zaman razı olur vicdanı! Hiç vicdanı da sızlamaz! Üstelik bunu şerefsizlik de saymaz! “Soylu bir çaresizlik patlaması”dır bu, bir “yadsımadır” veya Tanrı bilir nedir... Tüh! Her şey alt üst olmuş! Tersyüz! Evde büyütüyorsun kızını, bir de bakıyorsun sokakta bir yaylı arabaya atlamış, “Anneciğim, birkaç gün önce ben Karlıç’la (veya İvanıç’la) evlendim, hoşça kal!” Ne dersiniz, iyi bir şey mi bu? Belki saygıya değer bir davranış olduğunu bile düşünüyorsunuzdur? Kadın sorunu, değil mi? Şu ufaklık bile (Kolya’yı gösteriyordu), geçenlerde bunun “kadın sorunu” olduğunu söylüyordu. Annen salağın teki bile olsa, yine de insanca davranacaksın ona!.. Demin neden öyle havalı girdiniz buraya? “Yerinden kıpırdayayım deme, biz geliyoruz!..” “Tüm haklarımızı ver, sakın ağzını açıp bir şey söylemeye de kalkayım deme! Bize her tür saygıyı, hatta hak etmediklerimizi de göstereceksin, bizlerse en değersiz bir uşak gibi aşağılayacağız seni!” Gerçeği arıyorlar, haklarında ısrar ediyorlar, öte yandan yazdıkları yazı iftira dolu. “Dilemiyor, talep ediyoruz. Minnettarlık belirten tek sözcük de duymayacaksınız bizden, çünkü bunu kendi vicdanınızı rahatlatmak için yapıyorsunuz!” Ne ahlak anlayışı ama! Peki, prense hiç minnettar hissetmeyeceksen kendini, ya o zaman prens de sana Pavlişçev’e minnettar olmadığını, onun da kendi vicdanını rahatlatmak için ona iyilikler ettiğini söylerse? Sen prensin Pavlişçev’e olan minnettarlık duygusunu hesaba katarak talepte bulunuyorsun. Öyle ya, senden borç para falan almış değil. Onun Pavlişçev’e olan minnettarlık duygusundan başka neyi hesaba katmış olabilirsin, öyle değil mi? Öyleyse nasıl oluyor da minnettarlık duygusunu yadsıyabiliyorsun? Deliler! Kandırılmış bir kızı lekelenmiş sayan toplumu vahşilikle, merhametsizlikle suçluyorsun... Yani toplumun kızı incittiğini, ona acı verdiğini söylüyorsun. Kız acı duyuyorsa, daha çok acı çekmesi için ne diye gazetelere verip bu toplumun karşısına çıkarıyorsun onu? Delilik sizin bu yaptığınız! Kendini beğenmişler! Tanrı’ya inanmıyorsunuz, İsa’ya da inanmıyorsunuz! Kendinizi o kadar çok beğeniyorsunuz, gurur ruhunuzu öylesine kemirmiş ki, bir süre sonra birbirinizi yiyeceksiniz. Şimdiden söylüyorum bunu size. Saçmalık, kaos, kepazelik değil de nedir bu? Bütün bunlardan sonra bu arsız bir de kalkıp kendisinden özür dilemelerini istiyor! Aranızda çok mudur böyleleri? Neden gülüyorsun? Sizleri karşıma alıp konuştuğum, kendimi küçük düşürdüğüm için mi? Evet, küçük düşürdüm kendimi, elden ne gelir!.. (Birden İppolit’in üzerine yürüdü.) Gülme, utanmaz! Zor soluk alıyorsun, bir de kalkmış, başkalarını yoldan çıkarmaya çalışıyorsun. (Tekrar Kolya’yı gösterdi.) Hep seni sayıklıyor... Kendin gibi tanrıtanımaz yapmaya çalışıyorsun onu. Tanrı’ya inanmıyorsun. İyi bir kırbaçlamak gerekir seni efendi. Tüh sana!.. (Tekrar prense döndü, neredeyse tıkanarak sordu ona:) Ya sen, söyle bakalım Prens Lev Nikolayeviç, yarın gideceksin onu görmeye, değil mi?</p>

  <p class="normal">— Gideceğim.</p>

  <p class="normal">— Gidersen bir daha gözüme görünme! (Lizaveta Prokofyevna birden dönüp kapıya yürüdü, ama sonra yine birden durup döndü. İppolit’i göstererek sordu:) Şu tanrıtanımaza gideceksin ha? (İppolit’in üzerine yürüyerek, kendi sesine benzemeyen tuhaf bir sesle bağırdı:) Ne diye sırıtıp duruyorsun?</p>

  <p class="normal">İppolit’in alaylı gülümsemesini kaldıramamıştı. Bir anda her yandan sesler yükseldi:</p>

  <p class="normal">— Lizaveta Prokofyevna! Lizaveta Prokofyevna! Lizaveta Prokofyevna!</p>

  <p class="normal">Aglaya yüksek sesle,</p>

  <p class="normal">— Maman, çok ayıp! dedi.</p>

  <p class="normal">İppolit sakin bir tavırla (üzerine yürüyen Lizaveta Prokofyevna onu yakalamış, karşısına dikilmiş, nedense kolunu kuvvetlice sıkarak, yüzüne öfkeli gözlerle yiyecek gibi bakıyordu) şöyle dedi:</p>

  <p class="normal">— Telaşlanmayın Aglaya İvanovna, sakin olun... Ölmek üzere olan birini hırpalamanın doğru olmayacağını görecektir mamanınız... Neden güldüğümü açıklayabilirim kendilerine... İzin verirlerse çok sevineceğim...</p>

  <p class="normal">O anda korkunç bir öksürük nöbetine yakalandı, tam bir dakika dinmedi öksürüğü.</p>

  <p class="normal">Lizaveta Prokofyevna hemen bıraktı onun kolunu, gözlerini iri iri açıp dehşet içinde, kanlanan dudaklarını mendiliyle silişine bakmaya başladı.</p>

  <p class="normal">— Ölüyor, hâlâ nutuk çekmeye çalışıyor... dedi. Konuşacak durumun mu var senin! Hemen gidip yatman gerek...</p>

  <p class="normal">İppolit hırıltılı bir sesle, neredeyse fısıldayarak karşılık verdi:</p>

  <p class="normal">— Öyle de yapacağım. Eve gider gitmez hemen yatağa gireceğim... İki hafta sonra öleceğimi biliyorum çünkü... Geçen hafta bizzat B. öyle söyledi... Bu nedenle, izin verirseniz, vedalaşırken iki sözcük söylemek istiyorum size.</p>

  <p class="normal">Lizaveta Prokofyevna dehşet içinde haykırdı:</p>

  <p class="normal">— Aklını mı yitirdi sen? Saçmalıyorsun! Tedavi olmalısın, ne biçim konuşuyorsun öyle! Hadi git, çabuk git yat!..</p>

  <p class="normal">İppolit gülümsedi.</p>

  <p class="normal">— Yatacağım, ölene kadar da kalkmayacağım bir daha. Aslında artık kalkmamak üzere dün yatacaktım, ama hazır ayaklarım beni taşıyorken, arkadaşlarla bugün buraya gelmek için yarına erteledim yatmayı... gelgelelim, çok yoruldum, çok...</p>

  <p class="normal">Lizaveta Prokofyevna atılıp,</p>

  <p class="normal">— Otur hadi, otur, dedi, ne diye ayakta duruyorsun?</p>

  <p class="normal">Kendi bir sandalye çekip oturttu onu.</p>

  <p class="normal">İppolit alçak sesle,</p>

  <p class="normal">— Çok teşekkür ederim, dedi. Siz de karşıma oturun, biraz konuşalım... Konuşmalıyım sizinle Lizaveta Prokofyevna... (Lizaveta Prokofyevna’ya bakarak tekrar gülümsedi.) Şöyle düşünün: Bugün son kez yeryüzünde, insanların arasındayım, iki hafta sonra ise toprağın altında olacağım. Yani bu insanlarla, doğayla bir çeşit vedalaşmam olacak. Gerçi pek duygulu biri sayılmam, ama bunun burada, Pavlovsk’ta gerçekleşeceğine seviniyorum: Hiç değilse üzerimde yemyeşil ağaçlar görürüm...</p>

  <p class="normal">Lizaveta Prokofyevna giderek daha çok korkmaya başlamıştı.</p>

  <p class="normal">— Bırak artık konuşmayı, dedi. Zangır zangır titriyorsun. Az önce cır cır ötüp duruyordun, şimdi ise soluk almakta zorlanıyorsun, ölüyorsun sanki...</p>

  <p class="normal">— Yakında dinleneceğim. Son dileğimi neden yerine getirmiyorsunuz?.. Biliyor musunuz, Lizaveta Prokofyevna, uzun zamandır sizinle karşılaşmayı hayal ediyordum. Kolya... sizinle ilgili çok şey anlattı bana. Her zaman yanımdadır Kolya, hiç yalnız bırakmaz beni... Çok ilginç bir kadınsınız, eşi bulunmaz bir kadın... Şimdi ben de tanık oldum buna ve... biliyor musunuz, biraz sevdim bile sizi.</p>

  <p class="normal">— Aman Tanrım, bense az kalsın vuracaktım ona!</p>

  <p class="normal">— Aglaya İvanovna durdurdu sizi. Yanılmıyorum ya? Kızınız Aglaya İvanovna’ydı kendisi? Daha önce hiç görmemiştim onu, ama o kadar güzel ki, ilk görüşte tanıdım onu. (Beceriksizce, çarpık bir gülümseme dolaştı İppolit’in dudaklarında.) İzin verin, yaşamımın son günlerinde güzel bir kıza doya doya şöyle bir bakayım... İşte prens de burada, eşiniz de, dostlarınız da... Son dileğimi neden geri çeviriyorsunuz?</p>

  <p class="normal">Lizaveta Prokofyevna,</p>

  <p class="normal">— Bir sandalye verin bana! diye bağırdı. (Ama kendi bir sandalye kapıp geldi, İppolit’in karşısına oturdu.) Kolya, diye seslendi, onunla birlikte gideceksin, evine kadar götüreceksin onu, yarın sabah da ben, kesinlikle...</p>

  <p class="normal">— İzin verirseniz, prensten bir bardak çay rica edebilir miyim? Çok bitkin düştüm. Biliyor musunuz, Lizaveta Prokofyevna, yanılmıyorsam biraz önce prensi çay içmeye evinize davet etmiştiniz. Gitmeyin, burada kalın, birlikte oturalım, belki hepimize çay verir prens. Ortaya böyle bir şey attığım için bağışlayın beni... Ama tanıyorum ben sizi... çok iyisiniz, prens de... Hepimiz komik kaçacak derecede iyi insanlarız...</p>

  <p class="normal">Prens hemen atıldı; Lebedev koşarak çıktı odadan, arkasından Vera koştu.</p>

  <p class="normal">Lizaveta Prokofyevna kararlı bir tavırla,</p>

  <p class="normal">— Hadi konuş bakalım, dedi, ama sakin, heyecanlanmadan. Yumuşattın beni... Prens! Senin çayını içmeyecektim, hak etmiyorsun bunu ama neyse, kalıp çayını içeceğim; yalnız kimseden özür dilemem! Hiç kimseden! Saçma!.. Yine de seni biraz sertçe payladıysam bağışla beni, aman, ister bağışla ister bağışlama, umurumda değil. (Birden kendisine karşı herhangi bir nedenle çok suçluymuşlar gibi, olağanüstü bir öfkeyle kocasına, kızlarına döndü.) Kimseyi de zorla tuttuğum yok; eve tek başıma da dönebilirim...</p>

  <p class="normal">Ama sözünü bitirmesine fırsat vermediler. Herkes bir anda aldı çevresini. Prens tek tek herkesten çaya kalmasını rica etmeye, bunu daha önce akıl edemediği için özür dilemeye başladı. General bile öylesine tatlı, sevecen konuşmaya başlamıştı ki, Lizaveta Prokofyevna’ya uysal, yatıştırıcı bir tavırla mırıldanarak şöyle sormuştu: “Veranda serinledi, üşümüyorsun değil mi?” Az kalsın İppolit’e de şöyle soracaktı: “Uzun zamandır mı üniversitede okuyorsun?” Ama sormadı. Yevgeniy Pavloviç’le Prens Ş. birden pek sevecen, neşeli oluvermişlerdi. Adelaida ile Aleksandra’nın şaşkınlığı henüz gitmemiş, yüzlerinde bir hoşnutluk ifadesi bile belirmişti. Sözün kısası, Lizaveta Prokofyevna’nın sinirinin geçmesine herkesin sevindiği belliydi. Yalnızca Aglaya’nın yüzü asıktı. Bir köşede tek başına oturuyordu. Herkes çaya kalmıştı. Hiç kimsenin gitmek istediği yoktu. Yanından geçerken Lebedev’in kulağına bir şeyler fısıldadığı General İvolgin bile (Lebedev’in fısıldadığı şey hoş bir şey olmasa gerekti, çünkü hemen bir kenara çekilmişti general) kalmıştı. Prens hiç kimseyi atlamadan, Burdovskiy’in takımına da çaya kalmalarını önerdi. Gençler gergin tavırlarla homurdanarak, İppolit’i bekleyeceklerini söyledikten sonra hemen verandanın en uzak köşesine çekildiler, orada yine yan yana tek sıra oturdular. Hemen geldiğine göre, anlaşılan Lebedev çok önceden (kendisi için) çayı hazırlamıştı. Saat on biri vurdu.</p>
</body>
</html>
