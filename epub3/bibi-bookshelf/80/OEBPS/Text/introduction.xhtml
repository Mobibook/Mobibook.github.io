<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babaya Mektup</title>
  <link href="../Styles/main.css" rel="stylesheet" type="text/css" />
</head>

<body class="introduction epub-type_introduction">
  <div class="container html5_section">
    <h1>Sunuş</h1>

    <p><em>Babaya Mektup</em>’un öyküsü, Franz Kafka ile babası Hermann Kafka arasında 1919 yılında yaşanan bir çatışmaya dayanıyor. Mektubun yazılmasına vesile olan çatışmanın konusu, Kafka’nın bir kış önce Schelesen’de tanıştığı Praglı sekreter Julie Wohryzek ile yaptığı evlilik planıdır.<a class="si-noteref epub-type_noteref" href="#f1" id="ref_f1">1</a> Kafka bu tarihte otuz altı yaşındadır ve aralarında <em>Bir Kavganın Tasviri</em> (1904-1905), <em>Taşrada Düğün Hazırlıkları</em> (1907-1908) ile <em>Dönüşüm</em>’ün (1915) de yer aldığı ünlü anlatılarını çoktan yayımlamıştır.</p>

    <p>Kafka’nın Kasım 1919’da yaklaşık iki haftalık bir zaman diliminde yazdığı <em>Babaya Mektup</em>’un en önemli özelliği, yazarın bütün yapıtları arasında biyografik özellik taşıyan az sayıdaki yapıttan biri olmasıdır. Bununla birlikte mektubun Kafka’nın babasıyla ilişkisinin yanı sıra kendi yaşamına ve yazarlığına, kısaca kendi varoluşuna ilişkin ayrıntıları da açığa çıkaran belgesel bir nitelik taşıması, <em>Babaya Mektup</em>’u öbür biyografik yapıtlar arasında farklı bir yere koyar. Bu bakımdan <em>Babaya Mektup</em> salt bir mektup olma niteliğinden öte, Franz Kafka’nın içdünyasını yansıtan bir yapıt olarak öne çıkar: <em>Babaya Mektup</em> gerçekten de Kafka’nın yaşamına ilişkin birinci elden biyografik bir tanıklıktır.</p>

    <p>Kafka’nın babasına ulaştırılması amacıyla kaleme aldığı, ancak alıcısının eline hiç geçmeyen bu mektubun yazarın yazınsal çalışmaları arasına girmesi, yakın dostu Max Brod’un 1950’lerin başında <em>Babaya Mektup</em>’u toplu yapıtlara dahil etme kararına dayanır. Brod’un verdiği bu karar, <em>Babaya Mektup</em>’un edebiyat tarihinde yerini alması bakımından belirleyici bir karardır, çünkü Kafka’nın kurmaca yapıtlarının yanında, biyografik olduğu kadar otobiyografik de olan bu belgeyi “yazınsal” sınıfına sokar.</p>

    <p>Hiç kuşkusuz, yerinde bir karardır bu: Kafka bir mektup yazarı olarak da yazınsal ve retorik araçlardan sonuna kadar yararlanır. Nitekim Milena Jesenská’ya yazdığı bir mektupta, babasına yazdığı bu mektuptan söz ederken “avukatlara özgü hileler”e<a class="si-noteref epub-type_noteref" href="#f2" id="ref_f2">2</a> başvurduğunu söylemesi bunun bir göstergesidir. Kaldı ki Kafka’nın, mektubu kabaca üç bölümden oluşacak şekilde kurguladığını rahatlıkla söylemek de mümkündür. Bu bölümlemeye göre Kafka, mektubun başlarında babasının kişiliğinden ve kendi varoluşu üzerindeki etkisinden söz etmektedir. Deyiş yerindeyse evrensel etki tepki yasası üzerinden yürüyen bu baba oğul ilişkisi, mektupta giderek baba ile oğul arasındaki çatışmaya dönüşecek ve bu çatışmanın Oğul Kafka’da açtığı psikolojik yaralara işaret edecek ikinci bir motife yönlenir. Son olarak mektup, Baba Kafka’ya yönelik olarak uzunca bir süre üstü kapalı sürdürdüğü üslubunu açık bir suçlama tonuna dönüştürür. Bu kurgu, okurun gözünde Hermann Kafka’yı adım adım burjuva toplumunun ataerkil güç ilişkisini kendi varlığında içselleştiren baskın kişilikli otoriter bir baba figürüne dönüştürür. Bütün bunlar ise Kafka’nın mektubu kurgularken yazınsal olanaklardan yararlandığına işaret eder.</p>

    <p>Mektubun bu anlamda bir baba oğul çatışmasına dönüşen havası, Kafka okurlarına yabancı bir motif değildir. Baba oğul çatışmasının, yazarın yapıtlarının asıl konusunu oluşturduğu, Kafka yorumlarında sık sık dile gelen ortak bir nokta olmuştur. Nitekim Kafka’nın da konusu gereği tek bir başlık altında toplamayı düşündüğü <em>Ateşçi</em> (1913) ya da <em>Dönüşüm</em><a class="si-noteref epub-type_noteref" href="#f3" id="ref_f3">3</a> gibi anlatılar, bu yoruma uygun bir çıkış noktası oluştururlar. Bununla birlikte genel anlamdaki bir baba oğul çatışmasının, Kafka’nın yapıtlarında asıl vurgulamak istediği mesele olduğunu söylemek, Kafka’yı düzanlamıyla okumak anlamına da gelebilir. Bu açıdan bakıldığında, Kafka’nın baba oğul çatışması görünümü altında güçlü ile güçsüz arasındaki ilişkinin altını çizmekten öteye geçtiği ve bu ilişkiyi ezen ile ezilenin ilişkisine dönüştürdüğü söylenebilir. Kaldı ki <em>Dava</em> ya da <em>Şato</em> gibi diğer büyük yapıtları da, Kafka’nın sadece kişileriyle değil, kurumlarıyla da burjuva toplumunu belirleyen güç dengelerini görünüre taşıdığını gösterir. Burada artık kanlı canlı bir baba figürü değil, baba figürünün temsil ettiği otoriteyi simgeleyen burjuva toplumunun kurumları vardır.</p>

    <p><em>Babaya Mektup</em> özelinde Kafka’yı psikolojik yönden daha yakından tanımak isteyenler, Wuppertal Üniversitesi Kafka Araştırmaları Merkezi uzmanlarından Roger Hermes’in kaleminden çıkan ve bu kitabın sonunda yer verdiğimiz “Ekler” bölümünde konuyla ilgili daha ayrıntılı bilgiye kavuşacaklardır. Hermes’in iki bölümde topladığı kapsamlı çalışması, ilk bölümde “Biyografik Arka Plan”, “<em>Babaya Mektup</em> ve Alıcısı Hermann Kafka”, “<em>Babaya Mektup</em>’un Oluşumu ve İşlevi” başlıkları altında Kafka’nın yapıtını tartışıyor. İkinci bölüm ise <em>Babaya Mektup’</em>un yazıldığı koşullar ve ortam ile Kafka’nın yakın çevresinde bulunan ve mektupta da sözü edilen kişiler hakkında ayrıntılı “Notlar”ı kapsıyor.</p><cite>ŞEBNEM SUNAR<a class="si-noteref epub-type_noteref" href="#f4" id="ref_f4">4</a></cite>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1">
      <a class="si-backref" href="#ref_f1">1.</a> <span class="si-footnote-text">Bu konuda ayrıntılı bilgi için bkz. Roger Hermes’in bu kitabın sonunda yer alan “Ekler”i.</span>
    </div>

    <div class="si-footnote html5_aside epub-type_footnote" id="f2">
      <a class="si-backref" href="#ref_f2">2.</a> <span class="si-footnote-text">Franz Kafka, <em>Milena’ya Mektuplar</em>, çev. Esen Tezel, Can Yayınları 2009; ayrıca bkz. Roger Hermes’in bu kitabın sonunda yer alan “Ekler”i, s. 80.</span>
    </div>

    <div class="si-footnote html5_aside epub-type_footnote" id="f3">
      <a class="si-backref" href="#ref_f3">3.</a> <span class="si-footnote-text">Adı geçen anlatılar için bkz. Franz Kafka, “Ateşçi”, <em>Ceza Kolonisinde: Anlatılar I</em> içinde, çev. Tevfik Turan, Can Yayınları 2007; <em>Dönüşüm</em>, çev. Ahmet Cemal, Can Yayınları 2007.</span>
    </div>

    <div class="si-footnote html5_aside epub-type_footnote" id="f4">
      <a class="si-backref" href="#ref_f4">4.</a> <span class="si-footnote-text">Yard. Doç. Dr. İstanbul Üniversitesi Alman Dili ve Edebiyatı.</span>
    </div>
  </div>
</body>
</html>
