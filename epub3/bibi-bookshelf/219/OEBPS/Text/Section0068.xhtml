<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Lobengula, kulübesinde yapayalnız, hasırına bağdaş kurmuş, derin düşüncelere dalıp gitmişti. Kehanet hep böyle, dolambaçlı olur, aynı şeyi de birkaç kez yinelerdi. Mağaraya en az beş gidişinde Umlimo, 'tepelerde parlayan yıldızlar'dan ve 'gece yarısı parlayan güneş'ten söz etmişti. Ama Lobengula olsun, indunaları olsun ne denli kafa patlatmışlarsa da, bu sözlerin anlamını bulup çıkaramamışlardı. Sonra ne demişti, Umlimo? "Dişi tilkinin sözlerine kulak ver, ” dememiş miydi? Kimdi bu dişi tilki? Karılarının hiçbiri, çocuk doğurmaktan, emzirmekten ya da Gubulawayo'ya satılmak üzere getirilen incik boncuktan öte bir şey bilmezlerdi ki!</p>

  <p>Ana baba bir kız kardeşi Ningi, evet, onu çok severdi, ama artık Ningi'nin de, ayık olduğu zamanlar bile kafası pek çalışmıyordu. Bir gün önce onunla en az bir saat, belki de daha fazla konuşmuş, ama kadın hep ipe sapa gelmez şeyler söylemiş, saçmalamıştı. İşine yaramayacaktı.</p>

  <p>Geriye bir tek dişi kalıyordu; Lobengula hemen seslendi, adamlarını çağırdı. Evet, Umlimo'nun bulmacasının anahtarı onda olmalıydı.</p>

  <p>"Hemen Nomusa'ya, Merhametin Kızı'na gidin, çabuk bana gelsin.”</p>

  <p>***</p>

  <p>"Son zamanlarımda ülkemde maden arama hakkı isteyen, imtiyaz isteyen, toprak isteyen çeşitli kişiler tarafından çok rahatsız edildiğimden, şu aşağıdaki konularda karara vardım:</p>

  <p>Madde bir; sonsuza dek imtiyaz sahibi, imtiyazı verene ayda yüz sterlin ödeyecek.</p>

  <p>Madde iki; imtiyazı alan, imtiyazı verene bin tane Martini Henry marka tüfekle, bu tüfekler için yüz bin atımlık mermi verecek.</p>

  <p>Madde üç; imtiyazı alan, imtiyazı verene, Zambezi Irmağında devriye gezmek üzere silahlı bir istimbot verecek.</p>

  <p>Bunun için ben, Lobengula, Matabele ulusunun kralı,</p>

  <p>Masona ülkesinin en büyük reisi, Zambezi Irmağının güneyinde ve Şasi ile Limpopo ırmaklarının kuzeyinde kalan tüm toprakların hükümdarı, şu imtiyazı tanıyorum.</p>

  <p>Krallığımda, prensliklerimde ve dominyonlarımda her türlü maden ve maden cevheri çıkarılması tekeli, kazancı ve geliriyle birlikte.”</p>

  <p>Bunları Bay Rudd söyledi, Jordan okunaklı, güzel elyazısıyla yazdı, Robyn Codrington yazılanları Lobengula'ya okudu, sonra da Ulu Fil'in mührünü basmasına yardım etti. En sonra da mührü Lobengula'nın bastığına tanık olduğunu yazdı, imzaladı.</p>

  <p>Yalnız kaldıklarında Rudd, sevincini gizlemeye gerek görmedi.” Yahu Jordan, burada senin gibi ata binen yok. Şimdi önemli olan, elimizi çabuk tutmamız, hemen yola çıkarsan, gece basmadan Khami Misyonuna varırsın. Orada bıraktığımız atların en iyi üç tanesini seç, rüzgâr gibi uç, oğlum. İmtiyaz belgesini hemen Bay Rhodes'e götür. Söyle ben de hemen geliyorum.”</p>

  <p>***</p>

  <p>Jordan atından inerken ikizler koşup onu karşıladılar. Cathy ile Salina da çıkmışlardı: "Hoş geldin Jordan, hepimiz seni öyle özlemiştik ki!"</p>

  <p>Genç adam basamakları çıkarken: "Ancak bir gece kalabileceğim. Yarın şafak sökerken yola çıkmam gerekiyor, ” dedi. Salina'nın yüzündeki sevinç, birden gölgeleniverdi.</p>

  <p>Öyle güzeldi ki, uzun boylu, dimdik, sarışın, omuzları çok geniş ve kolları kaslı olduğu halde gene de, bir dansçı gibi hafif, zarif hareket ediyordu. Salina mırıldandı:</p>

  <p>"Ancak bir gececik, öyle mi? Öyleyse bundan alabildiğine yararlanmalıyız.”</p>

  <p>Sosis ve kızarmış patatesten ibaret akşam yemeğini yedikten sonra verandada oturdular. Salina bir süre onlara şarkı söyledi, Jordan da yaprak cigarasını tüttürürken büyük bir zevkle bu şarkıları dinledi, bir yandan eliyle dizine vurarak tempo tutuyor, sırası geldiğinde de ötekilerle birlikte koroya katılıyordu. Sonunda Cathy, ikizleri aldı, direnişlerine aldırış etmeden, içeri, yatmaya götürdü. Jordan arkalarından ayağa kalkacak gibi oldu:</p>

  <p>"Cathy haklı, yarın on iki saat at üstünde olacağım, bizim de yatma zamanımız geldi demektir.”</p>

  <p>Salina sesini çıkarmadı, verandanın öteki ucuna doğru yürüdü, Jordan, peşinden gitti, alçak sesle sordu: "Ne o? Yoksa seni üzecek bir şey mi yaptım?"</p>

  <p>"Hayır, hayır Jordan. Gideceksin diye içime bir hüzün çöktü de. Sen buradayken hepimiz öyle eğleniyoruz ki! Şimdi ne yapacaksın, Jordan?"</p>

  <p>"Kimberley'e gitmeden ne yapacağımı ben de bilemem. Eğer Bay Rhodes döndüyse, kolay. Yok hâlâ Londra'daysa, yanına gitmemi isteyecektir.”</p>

  <p>"Ne kadar sürer?"</p>

  <p>"Kimberley'den Londra mı? Gemi bulabilirsem, dört ay kadar.” Sonra bir süre Londra'yı anlattı. Vakit gece yarısına yaklaşmıştı.</p>

  <p>"Oo, çok geç olmuş, yatmazsam yarın erken kalkamam. Gerisini bir dahaki gelişime anlatırım artık.”</p>

  <p>Salina sordu: "Bir daha gelir misin, Jordan? Bak, İngiltere'ye gidiyorsun, Capetown'dasın, Khami'ye dönmen belki yıllar sürer.”</p>

  <p>"Yıllar bile aramızdaki arkadaşlığı bozamaz, Salina.”</p>

  <p>Salina tokat yemiş gibi, sarsıldı: "Aramızdaki yalnız bu mu, Jordan? Sadece arkadaş mıyız biz?" Solgun ışıkta yüzünün fildişi gibi sarardığı görülüyordu. Boğulacakmış gibi, can havliyle iki eliyle birden genç adamın ellerine sarıldı, kendini zorladı, sesi güçlükle çıkıyordu:</p>

  <p>"Beni de götür, Jordan. Seni yitirmeye dayanamam, ne olur götür beni.”</p>

  <p>Delikanlı hem çok şaşırmış hem de sarsılmıştı: "Salina, ne demek istiyorsun, anlamıyorum? Oralarda ne yaparsın sen?"</p>

  <p>"Ne söylersen, ne istersen yaparım, senin kulun kölen olurum, Jordan, ölünceye dek taparım sana. Böyle çekip gidemez, beni yüzüstü bırakamazsın ki, Jordan! Khami'ye geldiğinde hayatıma güneş doğdu sandım. Gidersen güneşimi, ışığımı da birlikte götüreceksin demektir. Seni seviyorum, Jordan. Ah Tanrım! Beni bağışla, ama seni canımdan çok seviyorum. Bunu söylemeden gitmene izin veremezdim. Seni seviyorum Jordan, her zaman seveceğim.”</p>

  <p>Jordan yıkılmış gibiydi: "Ah, Salina, ben bir başkasını seviyorum. Çok, çok üzgünüm ama gerçek bu.”</p>

  <p>"Hayır, olamaz, doğru olamaz bu. Seni kimse benim kadar sevemez ki, kimse benim feda edeceğim şeyi sana feda edemez ki!"</p>

  <p>"Lütfen sus, Salina, karşımda alçalmanı, kendini küçük düşürmeni istemiyorum.”</p>

  <p>"Kendimi küçük düşürmek mi? Ah Jordan, bu öylesine ufak bir bedel olur ki, anlamadın galiba. Bırak da sana kanıtlayayım,</p>

  <p>Jordan, her özveriye nasıl seve seve razı olduğumu kanıtlayayım sana. Hayır konuşma, dinle beni, evleninceye kadar beklememiz bile gerekmez, sana kendimi hemen, bu gece veririm.”</p>

  <p>Elini delikanlının ağzına sımsıkı kapamış, konuşmasına, karşı koymasına engel olmaya çabalıyordu:</p>

  <p>"Bana bir olanak tanı, Jordan. Ne olursun izin ver de seni sevdiğimi kanıtlayayım, dünyada hiçbir kadının sevmediği, sevemediği kadar çok sevdiğimi. Göreceksin, öteki kadının sevdası benimkinin ateşi yanında ne kadar sönük kalacak!"</p>

  <p>Genç adam, kızın bileğini yakaladı, elini ağzından çekti, başını derin bir üzüntüyle ona doğru eğdi, ” Salina, sevdiğim bir kadın değil, ” dedi.</p>

  <p>İkisi de yıldırımla vurulmuş gibi oldukları yerde çakılıp kalmışlardı, delikanlının sözlerindeki dehşet genç kızın ruhuna ağır bir sis gibi yavaş yavaş çöküyordu. Sonunda genç kız: "Demek kadın değil. O halde benim için hiç umut kalmadı, desene?"</p>

  <p>Genç adam karşılık vermedi, neden sonra Salina, rüya âleminden gerçeğe gözünü açmış, uykudan uyanmış gibi silkindi, “Beni bir defacık öper misin, Jordan, son bir kez?" diyerek uzandı, dudaklarını onun dudaklarına öyle şiddetle bastırdı ki, dişleri Jordan'ın dilinde bir kan tadı bıraktı.” Elveda Jordan, ” dedi, döndü, yataktan henüz kalkmış biri gibi sendeleyerek yürüdü, kapıdan girerken bir daha dönüp baktı, dudakları kıpırdadı, ama sesi çıkmadı:</p>

  <p>"Elveda, Jordan. Elveda sevgilim.”</p>

  <p>***</p>

  <p>Ralph Ballantyne tüfekleri taşıyordu, beş yüz sandık tüfek, on araba dolusu. On araba dolusu da cephane. Hepsi De Beers elmas madenleri hesabına. Üç araba dolusu da kendi hesabına satın aldığı içki ve bir arabada ise, Zuga'nın Gubulawayo'da yaptıracağı evin eşyası. Ralph Şasi Irmağını aşarken Kimberley'deki bankaya, hesabına bin lira yatırıldığını biliyordu, ama gene de içinde bir eziklik vardı. Bazo onu Lobengula'ya ihbar etmiş, taşları kimin çaldığını söylemiş miydi, bilemiyordu. Bazo'nun savaşçılarından biri onu tanımış, kralın yasalarına uymayarak karısına söylemiş, böylece gerçek, ağızdan ağza yayılmış olabilirdi. Clinton Codrington ne demişti: "Matabele ülkesinde kuş uçsa herkesin o anda haberi olur.” Ama bu seferden edineceği kazanç ve Khami Misyonuna bir daha gidebilme olasılığı bu tehlikeyi göze almasına değmişti. Daha ilk günden, Bazo ile burun buruna geldiler.</p>

  <p>Ona, “Ne yüzle geliyorsun buralara? Lobengula'nın gazabını nasıl göze alabiliyorsun?" dedi. Yüklü vagonları gözden geçirdikten sonra ateşin başına, Ralph'in yanına çöktüğünde genç adam, alçak sesle konuştu:</p>

  <p>"Ulu Zimbabve ile Limpopo Irmağı arasında bir beyaz öldürülmüş diye duydum. Adı neydi acaba?"</p>

  <p>Bazo gözünü alevlerden ayırmaksızın karşılık verdi: "Bu olayı Lobengula ile indunalarmın birinden başka bilen yok, kral bile o yabancının kim olduğunu, nereden geldiğini, mezarının neresi olduğunu bilmiyor. Bir daha seninle ikimiz de bu konuyu açacak değiliz, anlaşıldı mı?" Ama başını kaldırıp bıraktığında Ralph, onun kara gözlerinde, hiç görmediği bir şey gördü; yıkılmış, bitmiş bir adamın, kardeşine bir daha asla güvenemeyeceğini anlayan bir adamın bakışıydı bu. Ertesi sabah Ralph kalktığında Bazo gitmişti. Zuga, Khami Irmağının başında oğlunu bekliyordu.</p>

  <p>"Çabuk geldin, oğlum?"</p>

  <p>"Kimse benden çabuk gelemezdi ki! Bay Rhodes parayı da gönderdi, çil çil altınlar. Benim eyer çantamda hepsi.”</p>

  <p>"Şimdi geriye, bir Lobengula'ya bu parayı kabul ettirmek kalıyor, desene.”</p>

  <p>"Bu, sizin işiniz baba. Bay Rhodes'in adamı ben değilim, sizsiniz.”</p>

  <p>Gene de arabalar öyle yüküyle, Lobengula'nın karargâhının önünde tam üç hafta bekledi. Zuga da sabahtan akşama dek kralın kulübesinin kapısında dikildi, her gün başka bir bahane:</p>

  <p>"Kral hasta.”</p>

  <p>"Kral karılarının yanında.”</p>

  <p>"Kral belki yarın gelir.”</p>

  <p>"Kral karılarından ne zaman bıkacak, kim bilir?"</p>

  <p>Öyle ki, sonunda Afrika'daki töreleri çok iyi bilen, anlayan Zuga'nın bile sabrı taştı. Gandang'a dedi ki:</p>

  <p>"Söyle ona, Bakela, Yumruk, hemen şimdi Lodzi'ye gidiyor, kralın, gönderdiği armağanları beğenmediğini bildiriyor.” Sonra da Jan Cheroot'a, atları eyerlemesi için seslendi.</p>

  <p>Gandang çok şaşırmıştı: "Ama kral gitmen için izin vermedi ki?"</p>

  <p>"Öyleyse Lobengula'ya söyle, sınır bekçileri, Lodzi'nin elçisini yolda öldürsünler, ama Lodzi'nin bunu duyması uzun sürmez, bilesin. Lodzi şimdi denizlerin ötesinde, kraliçenin ulu sarayında oturuyor, onun gözdesi olarak, onu da bilsin.”</p>

  <p>Kralın habercileri Zuga'ya, Khami Misyonuna varmadan yetiştiler, çünkü özellikle yavaş gidiyordu.</p>

  <p>"Kral, Bakela'dan hemen dönmesini istiyor, döner dönmez konuşacak.”</p>

  <p>"Söyleyin Lobengula'ya, Bakela bu gece Khami Misyonunda uyuyacak, belki yarın gece de kim bilir canı kralı görmeyi ne zaman ister?"</p>

  <p>***</p>
</body>
</html>
