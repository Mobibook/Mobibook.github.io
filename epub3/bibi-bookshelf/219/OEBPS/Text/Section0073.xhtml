<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Neleri var, neleri yoksa hepsini bırakıp sadece birer battaniye, birer de azık çantası aldılar. Jan Cheroot yedek atlarla arkadan geliyordu. Louise bir erkek gibi ata biniyor, hiç yakınmıyordu, beşinci gün, ansızın, Jameson'un adamlarına rastladılar. Ama küçük kamp pek acınası bir durumdaydı. Gene de altı tane makineli tüfek vardı ki, her biri yüzer tüfeğe bedeldi. Topları da vardı.</p>

  <p>Birden Ralph arabaların birinden fırladı, baba oğul kucaklaştılar. Louise de atından eğildi. Ralph'in yanağına bir öpücük kondurdu.</p>

  <p>"Böyle genç, böyle güzel bir üvey annem olduğuna hâlâ inanasım gelmiyor!"</p>

  <p>Louise güldü: "En sevgili oğlum sensin. Ama bana sıcak bir banyo sağlayabilirsen seni daha da çok seveceğim.”</p>

  <p>Genç kadın bir yandan çadırına getirilen leğende yıkanırken bir yandan da dışarıda baba oğlun konuşmalarına kulak veriyordu. Kampta topu topu altı yüz seksen beş kişi vardı. Zuga ise bin beş yüz kişi gerekeceğini Rhodes'e söylemiş, onu uyarmıştı. Gerçi Maklutsi'de her an harekete hazır beş yüz gönüllü daha vardı, ama onların zamanında yetişebilmesi pek zordu. Sonra, ikmal nasıl yapılacaktı? Ama Doktor Jameson'a bakılırsa, buna gerek yoktu, çünkü Tanrı da, Bay Rhodes de onlardan yanaydı.</p>

  <p>Zuga ise, Lobengula'nın adamlarının artık çığırından çıktıkları, önlerine geçilemeyeceği, Şasi Irmağının bu yanında tek bir kişiyi sağ bırakmayacakları görüşündeydi.</p>

  <p>Ralph, ” Evet, bu benim de aklıma geldi. Bu yüzden Victoria Kalesinde Cathy ile Jonathan hazır bekliyorlar. Yaşlı Isazi ve en iyi adamlarımdan birkaçı onları güneye götürecek, ” dedi.</p>

  <p>"Ralph, ben de Louise'i Victoria Kalesine götürüyorum Orada, Cathy ile kalabilir ve onunla güneye gidebilir mi acaba?"</p>

  <p>Louise konuşulanları duymuştu, içenden seslendi: "Bakıyorum bana kimse bir şey sormadı. Evlenirken ne demiştik? Ölüm bizi ayırıncaya dek diye ant içmemiş miydik, Zuga Ballantyne?"</p>

  <p>Zuga, oğluna göz kırptı, içeri seslendi: "Ama beni seveceğine, sözümü dinleyeceğine de ant içmiştin, unutma.” Sonra Ralph'e döndü: "Umarım senin karın da sana böyle başkaldırmıyordur?"</p>

  <p>"Yok canım, her gün döversin, bol bol da çocuk yaparsın, olur biter.”</p>

  <p>Doktor Jameson, Zuga'nın geldiğini haber almış, çadırına çağırtmıştı. İçeri girer girmez: "General St. John'u tanıyorsunuz elbette...” dedi.</p>

  <p>Zuga birden taş kesilmişti. Mungo, oturduğu yerden kalkmaya, elini uzatmaya bile gerek görmedi:</p>

  <p>"Zuga, görüşmeydi, epey oldu, değil mi? Ama çok iyi gördüm sizi. Evlilik yaramış, sizi kutlamaya fırsat bulamamıştım.”</p>

  <p>Zuga sadece başıyla kısa bir selam vererek, ” Teşekkür ederim, ” demekle yetindi. Mungo'nun, doktorun genelkurmay başkanı olduğunu duymuştu, ama bu adam, ne de olsa Louise'le yıllar yılı yaşamış, onu metresi olarak kollarının arasına almış bir rezildi. Titremeye başladı, onların sarmaş dolaş hayalini zihninden uzaklaştırmaya çalıştı. Derken gözlerinin önünde Louise öyle, güneşten, susuzluktan kavrulmuş, yarı ölü durumuyla belirdi. Karısı, bu adamdan kaçmak için o hallere düşmüştü de bu rezil, onu aramaya bile gerek duymamıştı. St. John'un tek gözü hain hain parlıyordu:</p>

  <p>"İşittiğime göre karınız da burada, kamptaymış. Bu gece yemeğe gelirseniz çok sevinirim. Eski günlerden konuşurduk.”</p>

  <p>Zuga, öfkesini belli etmemeye çalışıyordu: "Karım uzun ve çetin bir yolculuk yaptı, yorgundur. Yarın da onu Victoria Kalesine götürüyorum.”</p>

  <p>Jameson araya girdi: "İyi. Bu, benim de işime gelir. Bay Rhodes'e bir tel çekmek istiyordum da, güvenilir biri gerekiyordu bu yüzden. Sizde ne haberler var, Ballantyne? Gubulawayo'da durum nasıl? Lobengula ne yapıyor?"</p>

  <p>"Eee, Doktor Jim. Lobengula sizi karşılamaya hazır. Neyse ki alaylarından dördünü Barotse Kralıyla savaşmaya göndermiş, onlardan yararlanamayacak, hâlâ Zambezi kıyılarındalar. Üstelik orada çiçek salgını patlak verdiği için onları geri çağırmaktan çekiniyor. Gene de, Matabele ordusunun yarısı savaş dışı olsa bile, büyük bir tehlikeyi göze alıyoruz derim.</p>

  <p>Ama karşılığında kazanacaklarımızı düşününce de, terazinin o kefesi ağır basıyor. Sürüleriyle, altınıyla ele geçirilecek bunca toprak, tüm bir ülke! Eğer harekete geçeceksek, hemen geçmeliyiz derim ben.”</p>

  <p>"Ballantyne, kardeşiniz, o misyoner kadın, neydi adı? Codrington? Hâlâ Khami'de mi? Ailesi de birlikte, değil mi?"</p>

  <p>Zuga şaşırmıştı, başıyla onayladı. Bunun üzerine doktor bir kâğıda alelacele bir şeyler karalayıp Mungo St. John'a uzattı.</p>

  <p>General okudu, sırıttı ve kâğıdı Zuga'ya verdi. Büyük harflerle yazılmış bir telgraf bu:</p>

  <p><i>'JOVE’A ÇOK ACELE. MATABELE ALAYLARI SALDIRMAK ÜZERE TOPLANDI STOP.</i></p>

  <p><i>İNGİLİZ KADINLARI VE ÇOCUKLARI MATABELE KRALININ ELİNDE STOP. DERHAL ONLARI KURTARMAK İÇİN HAREKETE GEÇMEK ZORUNDAYIZ STOP. CEVAP VERİN.</i></p>

  <p>"Bunu gider gitmez çekin, Rhodes'in baş düşmanı, sözde ezilen Afrika halklarından yana çıkan gazeteci Labouchere bile buna bir şey diyemez. Yarın erkenden yola çıkın, Bay Rhodes'in cevabını alır almaz hemen dönersiniz, değil mi? Bir şey daha var, dönüşte yolda yapmanızı istediğim bir şey, önemli bir görev. General St. John açıklayacak.”</p>

  <p>Mungo hemen yatıştırıcı bir tavır takındı. “Zuga,” dedi, ” burada sizin 'Avcının Serüveni' adlı kitabınızı okumamış tek kişi yok. Bu ülkeyi ve insanlarını tanımak için o kitabı okumamak olmaz zaten. En ilgi çekici bölümlerinden biri de, Gubulawayo'nun güneyindeki Umlimo'yu ziyaretinizi anlatan bölümü. Neydi adı, Matopos tepeleri, evet. Acaba o büyücünün mağarasına giden yolu gene bulabilir misiniz? Ne de olsa aradan yirmi beş yıl geçti!"</p>

  <p>Zuga hiç duraksamadan, ” Evet bulurum, ” karşılığını verdi.</p>

  <p>"Bakın, oğlunuzun yanında çalışan o yaşlı Zuluyu biliyorsunuz ya? Biz dört Matabele öncüsünü yakaladık, o adamla birlikte içeri tıktık. Matabele gibi göründüğünden tutsaklarımız onun önünde rahatça konuştular. Öğrendiğimize göre Umlimo, ulusun tüm büyücülerini tepelere çağırmış, bir tören için.”</p>

  <p>"Evet, ben de Gubulawayo'dan ayrılmadan önce duymuştum bunu. Umlimo savaş istiyor ve savaşçılara, kurşunlarımızı suya dönüştürecek bir tür tılsım vereceğini vaat ediyormuş. Umlimo, çok çok etkili bir simgedir. Matabele’ler buralara gelmeden çok önceleri de varmış. Belki bin yılı aşkın bir geçmişi var, yani tanrıça gibi bir şey. Ama önce Mzilikazi, şimdi de Lobengula onun büyüsüne kendilerini kaptırmışlar.</p>

  <p>İşittiğime göre Lobengula bir zamanlar Matopos tepelerinde, Umlimo'dan eğitim almış, büyücülük öğrenmiş. Şimdi de ona danışmadan, onun kehanetini almadan hiçbir önemli kararını veremez. Hiçbir savaşçı da ondan aldığı tılsım olmaksızın savaşa girmez.”</p>

  <p>"Peki, bu kadın bizim Matabele ülkesine girdiğimiz gün ölürse?"</p>

  <p>"Kral da, savaşçıları da ne yapacaklarını şaşırırlar. Herhalde çılgına dönerler, çünkü Umlimo'nun tılsımı da kendisiyle birlikte yok oldu sanırlar, moralleri bozulur, yerine yeni birini seçmek ise en azından üç ay sürer. Bu sürede ulus zayıf, çaresiz, kolay etkilenir bir durumda kalır.”</p>

  <p>"Zuga, en iyi atlılarınızı alın, en gözü pek olanları; o büyücünün mağarasına gidin; onu da, tüm yardımcılarını da yok edin. Sizden bunu istiyorum.”</p>

  <p>***</p>
</body>
</html>
