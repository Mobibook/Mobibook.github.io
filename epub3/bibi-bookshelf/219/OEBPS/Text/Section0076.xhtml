<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga çok yorgundu, ama nedense gene de uyku tutmuyordu. Umlimo'nun mağarasında oynanan o küçük dram, yeniden gözlerinin önünde belirdi, vicdanını sızlattı. Acaba haber ne zaman krala ve indunalarına yetişirdi? Belki haftalar sürebilirdi ama Matabele indunalarının, haberi alır almaz öfkeden çılgına döneceklerine hiç kuşku yoktu. Elini, yastık niyetine kullandığı eyerin altına soktu, altın saatini çıkardı, baktı. Sabahın üçüydü. Nedense kötü bir şeyler olacağı içine doğuyordu. Kalktı, çizmelerini giydi. Kemerini, fişekliğini taktı, tabancasını yokladı. Sonra çevresinde battaniyelerine sarılmış uyuyanların üzerlerinden atlayarak atların yanına gitti. Jan Cheroot onun yaklaştığını duyunca uyandı, esnedi. Battaniyesi sırtında, külleri eşeledi, ateşi canlandırdı. Sonra mavi kahve ibriğini koydu, bu çok eski iki dost yan yana, kahvenin ısınmasını beklediler. Jan Cheroot mırıldandı:</p>

  <p>"Gubulawayo'ya yüz kilometreden az yolumuz kaldı.</p>

  <p>Buraya gelmemiz otuz yıl sürdü, ama sonunda kendimi yurduma dönmüş sayıyorum.”</p>

  <p>"Evet, çeyrek milyon hektara yakın toprak satın aldım, evet Jan Cheroot, sonunda yurdumuza kavuştuk. Gerçi Kimberley madeninden Zambezi'ye çok, çok çetin bir yoldu, ama...”</p>

  <p>Birden sustu, kulak kabarttı. Bir çığlık duyar gibi olmuştu. Jan Cheroot homurdandı:</p>

  <p>"Ne olacak canım, Maşonalar! General onları buraya getirmemeliydi.”</p>

  <p>Yolda gelirlerken Maşonalar, Matabele’lerden korunmak için onları sığınmıştı, çünkü başlarına geleceği pek iyi biliyorlardı. Şimdi sayıları üç, dört yüzü bulmuştu, çoğu kadın ve çocuk, dere kıyısında, en yakın arabadan beş yüz metre uzakta, konaklamışlardı. General onların daha çok yaklaşmalarını yasaklamıştı. Zuga, maşrapasına kahve koyarken gene kulak kabarttı. Dere yönünden bir uğultudur geliyor, bağırışımalar, çığlıklar duyuluyordu. Gitti, karanlıkta bir şeyler görmeye çalıştı. Gözlerini kırpıştırdı, bir daha baktı, karanlık, yayılan bir yağ tabakası gibi üzerlerine doğru geliyordu sanki. Hızla geliyordu. O sırada, saat başı, ormanda yolunu kaybetmiş devriyelere işaret vermek üzere atılan fişek ortalığı aydınlatınca Zuga'nın maşrapası elinden yuvarlandı. Matabele’ler, kapkara bir dalga gibi, büyük, oval kalkanlarının ardında, sıra sıra, arabalara doğru geliyor, mızrakları işaret fişeğinin parıltısını yansıtıyordu.</p>

  <p>Zuga hemen tabancasını çekip, bu kara duvara doğru ateş etti. Bir yandan da avaz avaz bağırıyordu: "Silah başına! Matabele’ler geliyor!"</p>

  <p>Kampta bir telaştır koptu, herkes görev başına koşuyordu, makineli tüfeği kullanacak asker, henüz uyku sersemiydi, pantolonunu çekmeye çalışıyordu. Potinlerini giyecek zaman bulamamıştı. Makineli tüfeğin fişekliğini doldurmakla görevli olan yardımcısı ortalarda yoktu, Zuga hemen tabancasını kılıfına sokup cephane sandığını açtı, birinci mermi kuşağını çıkardı, yerine taktı.</p>

  <p>Savaşçılar arabalara çok, çok yaklaşmış olmalıydılar, ama Zuga başını kaldırıp bakmadı. Tüm dikkatini makineli tüfeği doldurmaya vermişti. Çember kapanmış, kalkanlar kalkmış, mızrakları tutan kollar havalanmıştı bile. Ölüm şarkısının neşeli homurtusu, geceyi doldum verdi. Arabalara saldırmışlardı. Makineli tüfeğin namlusu, önde gelen savaşçının neredeyse karnına değiyordu. Zuga'nın kulaklarının zarını patlatacak bir gürültü koptu.</p>

  <p>Maxim marka makineli tüfek bir sağa, bir sola gidip geliyor, evini süpüren titiz bir ev kadını gibi, savaşçıları süpürüyordu. Matabele’lerin kapkara dalgası artık ilerlemiyordu, durmuştu. Tüfekten art arda savrulan ateş ve mermiler, onları serseme çevirmişti. Ölüler, birbiri üzerine devriliyordu. Bu cehennem korosuna, altı yüz tüfek de katılmıştı şimdi. Havayı masmavi duman bürümüştü, barut dumanı. Barut kokusu, askerlerin genizlerini yakıyor, gözleri yaşartıyordu, sanki bu kıyıma ağlıyor gibiydiler.</p>

  <p>Matabele’ler hâlâ geliyordu, ama şimdi kendi ölülerinin yarattığı engelin üzerinden tırmanmaları gerekiyordu. Zuga'nın yanındaki makineliyi kullanan asker, namluyu bir iki santim yükseltmek zorunda kaldı ki, ceset yığının üzerine tırmanan Matabele’lerin tam karnına isabet edebilsin. Onlar gene geliyorlardı. Tüfeğin namlusu örste dövülen bir at nalı gibi kıpkırmızı kesilmişti. Ateşe başlayalı altmış saniye olmadığı halde, beş yüzlük mermi sandığı boşalmıştı bile.</p>

  <p>Zuga, onu bir tekmede kenara itip yeni bir sandık çekti. Matabele’ler, susmuş tüfeğe doğru atıldılar. Çarçabuk makineli dolduruldu, atışa hazırlandı, gene ateş kusmaya, ölüm kusmaya başladı. Namlu gene gidip geliyor, gidip geliyor, karanlığı süpürüyordu.” Kaçıyorlar! Bakın, kaçıyorlar!"</p>

  <p>Gerçekten de arabaların önünde ceset yığınlarından başka bir şey kalmamıştı. Ancak şurada burada, son nefesini vermekte olan biri, inliyor, kıpırdanıyor, ya elinden düşmüş mızrağını arıyor ya da vücudunda açılan deliklerden boşanan kanı önlemeye çabalıyordu. Bu ceset yığının ardında, yaralananlar, sakatlananlar, kolları, bacakları kopanlar, artlarında koyu renk izler bırakarak ağaçlara doğru sürünüyor, çekiliyorlardı. Bir tanesi ayakta, amaçsız, dönüp duruyor, iki eliyle karnını tutuyor, bağırsaklarının dökülmesini önlemeye çalışıyordu. Ağaçların ardında gökyüzü, pembeleşmeye başlamıştı, şafak söküyordu. Makineli tüfeğin başındaki asker, donuk donuk güldü; "Şu kara rezillere ağızlarının payını verdik!" derken bunun, kendi yarattığı bu manzaraya bir tür tepki olduğu anlaşılıyordu.</p>

  <p>Zuga, yeni bir sandık cephane çekti, kapağını açtı, usulca, ” Gene geleceklerdir, ” dedi.</p>

  <p>Asker dehşetten dört açılmış gözlerini hâlâ ceset yığınından ayıramıyordu, ” iyi iş çıkardın doğrusu arkadaş!" Sonra, yanındakinin kim olduğunu gördü, şaşırdı:</p>

  <p>"Efendim. Bağışlayın efendim.”</p>

  <p>Taptaze yüzlü bir delikanlıydı, pembe yanakları makineli tüfek başından çok, kilise korosuna yakışırdı. Derken tüfeğin başında olması gereken, doldurmakla görevli yardımcısı çıkageldi. O da gencecikti. Yerini aldı. Zuga, tabancasını doldurarak, uzaklaştı.</p>

  <p>***</p>

  <p>Bazo, darmadağınık geri çekilen savaşçılarını tutmuş, yeniden toplayarak bir araya getirmişti. Şimdi hep bir ağızdan ‘Tepenin Altını Kazan Köstebek' şarkısını söylüyorlardı, ilk saldırıya kalkışan Manonda'nın savaşçılarından geriye kalanlar, yani birkaç kişi de onlara katılmıştı.</p>

  <p>Birden, ağaçların tepesinde bir hışırtıdır koptu, sonra, çömelmiş, saldırmaya hazırlanan savaşçıların ortasından bir duman, toz ve alev bulutu yükseldi, insanlar havaya fırladı. Biri, “Duman şeytanını gebertin!" derken bir gülle, bir gülle daha geldi, duman ve alev fışkırttı. Çılgına dönmüş savaşçılar ise modası geçmiş Martini Henry tüfeklerini, duman şeytanlarını gebertmek için ateşlerken öte yandaki kendi arkadaşlarını yaraladılar, öldürdüler. Bazo bas bas bağrıyordu: "Onlar şeytan değil!" Ama top gürlemeleri, sesini duyurmasına engel oluyordu. Adamları durdurmanın, bu boşu boşuna kıyımı önlemenin tek bir çaresi vardı: Yeniden arabalara saldırmak. Ve makineli tüfek yeniden ölüm kusmaya başladı.</p>

  <p>***</p>

  <p>Zuga mırıldandı: "Geliyorlar, beşinci kez.”</p>

  <p>Mungo St. John, ” Delilik bu! Çılgınlık, başka bir şey değil!" dedi.</p>

  <p>Matabele’ler giderek azalıyorlar, gene de saldırıyorlardı işte. Boşu boşuna kırılıyorlardı. Doktor Jameson ellerini zevkle ovuşturuyordu:</p>

  <p>"Bu iş bitti demektir. Savaşçılar yok edildi, darmadağın oldu, umduğumuzdan da çabuk hem de. St. John siz, bir asker olarak, ölü sayısını kaç tahmin ediyorsunuz?"</p>

  <p>Mungo St. John, bir arabaya tırmandı, savaş alanını gözden geçirirken bir yandan da yaprak cigarasını yakıyordu. Sonunda tahmin yürüttü:</p>

  <p>“İki binden az olmasa gerek. Belki de üç bini bulmuştur.”</p>

  <p>Zuga sordu: "Neden birkaç kişi gönderip ölüleri saydırmıyorsunuz, doktor?"</p>

  <p>Jameson bu alaylı sözleri duymazlıktan geldi. Yelek cebinden saatini çıkardı, kapağını açtı, baktı:</p>

  <p>"Sekiz, daha sekiz. Farkında mısınız, baylar, sabah kahvaltısından önce bir zafer kazandığımızın farkında mısınız? Saat onda Lobengula'nın karargâhının yolunu tutmuş oluruz herhalde. Sanırım bizim hisse senedi sahiplerini memnun edecek bir iş başardık.”</p>

  <p>Zuga onun sözünü kesti: "Bence daha işimiz bitmedi. Gene geliyorlar.”</p>

  <p>Mungo St. John, gözlerine inanamıyordu: "İnanılır gibi değil! Böylesine aptallık görmedim de, işitmedim de!"</p>

  <p>***</p>
</body>
</html>
