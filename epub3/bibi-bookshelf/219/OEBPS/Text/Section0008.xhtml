<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Elmas madenlerini, Boer Özgür Devletinin temsilcisi yönetiyordu. Zuga ile Jock Danby gidip adamı buldular. Öğleye varmadan tüm işlemler tamamlanmış, 141 ve 142 sayılı parseller, iki bin liralık bir çek karşılığında Binbaşı M. Z. Ballantyne'in malı olmuştu.</p>

  <p>Saat birde Zuga, Pazar Alanının köşesine dikilmiş, yeşil kadife koltuklarla pirinç karyolanın yüklendiği arabanın, alanın kuzey köşesine doğru uzaklaşmasını seyrediyordu. Dizginler Jock Danby'nin elindeydi, karısı da incecik, dimdik, yükün üstüne oturmuştu, ikisi de bir kez olsun arkalarına dönüp Zuga'ya bakmadılar. Onlar gözden yiter yitmez Zuga da elmas tepesinin yolunu tuttu.</p>

  <p>Gece boyu gözünü kırpmamıştı, ama hiç yorgun değildi. Koşar adım, 'Şeytan Sofrası' diye adlandırılan, yeni satın aldığı madene gitti. Şeytan Sofrası bomboştu. İşte, terk edilmiş iki sapsan toprak parçası, sınırları özenle belirtilmiş iki dörtgen. Jock Danby'nin zenci işçileri de çekip gitmişlerdi, çünkü buralarda iş boldu, bir gün önce efendi gözükmeyince onlar da başka bir madencinin yanına girmişlerdi hemen. Araç gerecin de çoğu iyice yıpranmışa benziyordu. Kovalar ha patladı, ha patlayacaktı. Halatlar da incelmiş, ipe dönmüştü. Herhalde Zuga'yı bile çekmezlerdi artık.</p>

  <p>Çevik adımlarla merdivenden aşağı inerken komşu madenciler sesleniyorlardı: "Burası Jock Danby'nin yeri, arkadaş. Sahipli yer. Bir an önce çekip gitsen iyi edersin, hadi, durma!"</p>

  <p>Zuga da seslendi: "Buraları ben satın aldım, Jock bir saat önce gitti.”</p>

  <p>"Ne belli?"</p>

  <p>"O kadar merak ediyorsan git Maden Müdürünün odasına, kendin bak."</p>

  <p>Birden, çın çın öten bir genç sesi duyuldu. Şivesinden, kibar bir İngiliz olduğu hemen anlaşılıyordu:</p>

  <p>"Binbaşı Ballantyne, sizsiniz, değil mi?"</p>

  <p>Zuga başını kaldırıp yola bakınca ilk gün Londra Otelinde birlikte içtiği Neville Pickering'i hemen tanıdı.</p>

  <p>"Evet, benim ya, Bay Pickering.”</p>

  <p>"Tamam, tamam arkadaşlar, ben Binbaşı Ballantyne'e kefilim. Biliyor musunuz, kendisi ünlü fil avcısıdır.”</p>

  <p>Berikilerin ilgisi hemen dağıldı, herkes kendi işine gücüne döndü. Zuga yukarı seslenerek teşekkür etti, Pickering de selam verdi, uzaklaştı.</p>

  <p>Zuga yalnız kalmıştı, yapayalnız. Son kuruşuna dek nesi var nesi yoksa şu sıcak, tozlu çukurun dibindeki birkaç metrekarelik sapsarı toprağa yatırmıştı işte. Yardımcısı yoktu, deneyimi yoktu, sermayesi yoktu, yontulmamış bir elması tanıyıp tanıyamayacağını bile bilmiyordu. Birdenbire tüm hevesi sönüp gitti. Ne büyük bir kumar oynadığının ilk kez ayırdına varıyor gibiydi.</p>

  <p>Varını yoğunu, bugüne dek tek bir iri taş çıkmamış olan topraklara yatırmıştı, üstelik elmas fiyatları da baş döndürücü bir hızla düşüyor, yarım kıratlık kırıntılar hiç mi hiç para etmiyordu. Üstelik Aletta ile iki oğlunun da sorumluluğu vardı. Onlar ne olacaktı peki?</p>

  <p>Güneş tam tepesindeydi, çukurların dibine varıncaya dek her şeyi, her yeri yakıp kavuruyor, çizmelerinin içinde, tabanları bile yanıyordu. Boğulacak gibi oldu, burada bir dakika daha kalamayacaktı, sanki şu çukurdan yukarı tırmanırsa orada hava daha serin, daha temiz olacakmış gibi geldi.</p>

  <p>Korktuğunu işte o an anladı. Alışık olmadığı bir duyguydu bu. Yaralı bir filin saldırısına bile gözünü kırpmadan karşı durabilmişti. Hindistan sınırlarında, Capetown'un vahşi savaşlarında göğüs göğüse, kılıç kılıca vuruşmuş, her türlü tehlikeyi göze almıştı. Korkmaya alışık değildi, gene de ruhunun ta derinlerinde karanlık bir yerlerden dalga dalga yükselen korku, onu boğacak gibi oluyordu. Bu duyuyu bastırmaya çalıştı. Sanki felaketin kıyıcığındaymış gibi bir önseziye kapıldı. Ayaklarının altında, yakan, kavuran toprağın kısırlığını hissediyor gibiydi; sonunda onu pes ettirecek, yıllar boyu yaşamına yol göstermiş, ışık tutmuş alan o hayalini yıkacak, yoz toprağın. Yoksa her şey burada, şu cehennem gibi sıcak çukurun dibinde mi son bulacaktı? Alın yazısı böyle miydi?</p>

  <p>Derin bir soluk aldı, korkusunu yenmeye çalışarak diz çöktü, sapsarı topraktan bir avuç kaptı, parmaklarının arasından akıttı, elinde kalan değersiz taşları inceledi. Sonra yere atıp elini pantolonuna sildi.</p>

  <p>Korkusunu bastırmış, ama birdenbire sonsuz bir yorgunluk duymuştu, öyle ki, ip merdivenden yukarıya binbir güçlükle tırmanabildi. O sırada, kampın uğultusunu bastıran bir çocuk sesi, çın çın öttü. Zuga başını kaldırdı, oğlunu görür görmez yüreği aydınlanıverdi.</p>

  <p>"Baba! Ah, babacığım!"</p>

  <p>Jordan ona doğru koşuyordu, çılgın gibiydi ipek lüleleri rüzgârda uçuşarak geliyordu.</p>

  <p>"Ah, babacığım! Sizi aradık dün gece, bugün, hep aradık sizi.”</p>

  <p>"Ne oldu, Jordan? Ne var?" Çocuğun bu perişan hali, Zuga'yı da korkutmuştu. Jordan kollarını babasının beline doladı, ürkmüş, küçücük bir vahşi hayvan gibi tir tir titriyordu. Boğuk bir sesle:</p>

  <p>"Annem! Anneme bir şey oldu! Korkunç bir şey oldu!"</p>

  <p>***</p>
</body>
</html>
