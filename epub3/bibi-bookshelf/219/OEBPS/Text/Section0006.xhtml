<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Aletta'nın verdikleriyle Zuga bankadan iki bin beş yüz liraya yakın bir kredi sağlayabilmişti. Kendini güçlü hissediyordu artık, adımlarını daha güvenli atıyordu.</p>

  <p>Yollar iki metre genişlikteydi. Maden müdürü, bu yolların ille de açık tutulmasında diretmişti. Madenler her biri tam tamına onar metre karelik platformlar halindeydi. Sermayesi daha bol, daha iyi örgütlenmiş madenciler daha çabuk kazabildiğinden, ağır çalışanlar, altın sarısı topraklardan kuleler üzerinde hapis kalmış gibiydiler. Hızlı çalışanlar ise, ta derinlere inmişlerdi; dipte, çıplak, zenci işçilerin arı gibi çalışmaları yukarıdan izlenebiliyordu. Bir madenden ötekine geçmek oldukça zor, hatta tehlikeli bir işti. İp merdivenlerden tırmanmak, sırıklara tutunarak inmek, oradan oraya atlamak gerekiyordu. İnsanlar zengin olmak için neleri göze almıyorlardı ki!</p>

  <p>Aşağıda, ta dipte doldurulan kovalar yukarı çekiliyor, terden pırıl pırıl parıldayan zenci işçiler tarafından yakalanıp içindeki sarı toprak, katırların çektiği arabalara boca ediliyor, yeniden aşağı salıveriliyordu. Bu, böyle, gün boyu en az yüz yerde yinelenip duruyordu. Ara sıra bu deri kovalardan biri patlıyor, içindeki taşlar, topraklar da aşağıda çalışanların başına yağmur gibi iniyor veya aşınmış bir ip kopuyor, yukarıdakilerin uyarı çığlıklarıyla aşağıda çalışanlar, canlarını zor kurtarıyorlardı.</p>

  <p>Bir sabırsızlıktır, bir hummalı çalışmadır gidiyordu işte. Beyaz altın arayıcıları, ip merdivenlerden iniyor, adamlarını bir an bile gözden kaçırmıyorlardı, değerli bir elmasın kaşla göz arasında yok edilivermesi her an mümkündü çünkü. Gerçi zenciler çıplaktı, gene de ya ağızlarına ya da vücutlarındaki başka bir deliğe, ilk fırsatta tıkıvermeleri işten bile değildi.</p>

  <p>Zaten böyle yasadışı elmas alım satımı, madencilerin başbelasıydı. Onların gözünde her zenci, kuşkulu bir kişiydi. Bu yüzden de, elması olan bir karaderili her zaman için suçlu sayılırdı; bu elması nereden, nasıl sağlamış olursa olsun. Ama bu yasa, görünürde gezgin satıcı, oyuncu ya da meyhaneci olan, gerçekte ise kaçak elmas peşinde olan ne idüğü belirsiz beyazları denetim altında tutmaya yetmiyordu ki! Elmas arayıcıları, bu gibi beyazlardan nefret ediyorlardı.</p>

  <p>Zuga da öyle, dikkatle ilerleyerek terk edilmiş iki kazı yerine geldi. Deri kova ve ipleri öylece bırakılıvermiş, bir kazma sapı da toprağa dikili, duruyordu. Bitişik kazıda çalışan iriyarı, sakallı madenciye seslendi:</p>

  <p>"Jock Danby'yi arıyordum. Nerededir acaba?"</p>

  <p>"Yanlış yere bakıyorsun, burada değil, Pazar Alanının öte yanında, Lord Nelson'un arkasında olmalı.”</p>

  <p>Toz toprak içinde, delik deşik alan da her yer gibi pislik içindeydi, her yanda çöpler yığılıydı. Üstelik su satanların, süt satanların, arabalarından da geçilmiyordu. Lord Nelson ise, tahta bir çerçeveye gerilmiş lekeli, toz içinde kırmızı bir çadırdan ibaretti. Adamlar burada kafayı çekiyorlardı. Dün geceden kalma üç sarhoş hâlâ sızdıkları yerde yatıyorlardı. Zuga onların üzerinden atlayıp çadıra daldı. Jock Danby'nin kulübesini binbir güçlükle bulabildi. Buralarda herkes elmas peşine düştüğü, herkes kendini, kendi çıkarını düşündüğü için, kimse kimseyle ilgilenmiyor, en yakın komşusundan başkasını tanımıyordu. Bir yabancılar topluluğuydu bu. Jock Danby'nin kulübesi de öteki binlercesinden farksızdı. Üst üste yığılmış tuğlalardan oluşan iki oda, üzeri çalı çırpıyla, yırtık pırtık çadır beziyle örtülmüş. Bir köşede bir ocak, içinde de üçayak üzerine oturtulmuş, isten kararmış bir tencere. Toz toprak içindeki avluda, elmas seçme masası duruyordu. Bu, sağlam tahta ayaklar üzerine oturtulmuş, üzeri teneke kaplı bir masaydı. Kulübenin kapısının önünde, iki tekerlekli bir araba duruyor, katırlar kulaklarını sarkıtmış, tembel tembel uyukluyorlardı. Arabaya sarı toprak yığılıydı, ama avluda kimsecikler görünmüyordu.</p>

  <p>Şaşılacak şey, kapının iki yanında, konserve kutularının içine dikilmiş kıpkırmızı sardunyalar göz alıyordu. Tek pencerede de yeni yıkanmış, henüz kırmızı toza bulanmamış, sinek tersleriyle de pislenmemiş, dantelli perdeler vardı. Hiç kuşkusuz bir kadın eli değmişti buraya, üstelik içeriden bir kadının hıçkırıkları da duyuluyordu. O anda eşikte, iriyarı biri belirdi, elini gözlerine siper ederek sert bir sesle sordu:</p>

  <p>"Kimsin sen? Ne istiyorsun?"</p>

  <p>"Dün konuşmuştuk ya, çukurun başında!"</p>

  <p>Ama Jock Danby onu tanımışa hiç de benzemiyordu. Zuga hatırlatmak istedi:</p>

  <p>"Hani, iyi fiyat bulursam imtiyazımı satarım demiştin ya?"</p>

  <p>Jock Danby'nin suratı birden allak bullak oldu, kafasını boynuna gömdü:</p>

  <p>"Seni gidi kana susamış akbaba seni!" diyerek hışımla Zuga'nın üstüne yürüdü. Ondan bir baş yüksek, on yaş daha genç ve yirmi beş beş kilo kadar daha ağırdı. Zuga tamamen boş bulunduğu için adamın gülle gibi yumruğunu omzuna yedi, yer yemez de gerisin geriye, elmas seçme masasının üzerine düştü, elmaslı topraklar yerlere saçıldı.</p>

  <p>Jock Danby bir daha saldırdı, gözlerine çılgın bir bakış gelip yerleşmişti, kalın, kirli parmakları Zuga'nın gırtlağına doğru uzanırken Zuga, dizlerini büktü, dertop oldu, çizmelerinin topuklarını adamın göğsüne olanca gücüyle indirdi.</p>

  <p>Jock Danby'nin gırtlağından soluğu ıslık çalar gibi çıktı. Sırtüstü düştü. Zuga da masanın üzerinden sıçradı. Sol kolu ta parmak uçlarına değin yediği darbeden uyuşmuştu. Ama öfkeden gözü dünyayı görmüyordu. Jock'un tam kulağının üzerine var gücüyle bir yumruk indirdi. Bir daha indirmeye hazırlanırken dondu kaldı. Gözlerine inanamıyordu. İnanılır gibi değildi. Jock Danby, çocuk gibi ağlıyor, hıçkırıklarla sarsılıyor, gözyaşları yanaklarından aşağı, toza bulanmış sakalına süzülüyordu. Böylesine güçlü görünüşlü bir adamın ağlaması gerçekte seyredeni utandıracak bir durumdu. Zuga öfkesinin sabun köpüğü gibi sönüverdiğini hissetti. Jock Danby, boğulurcasına:</p>

  <p>"Tanrım, sen ne biçim bir adamsın ki! Bir başkasının felaketinden yararlanmaya, çıkar sağlamaya kalkışıyorsun böyle? Sırtlan gibi ya da gözünü kan bürümüş akbaba gibi kokusunu almış olmalısın herhalde?"</p>

  <p>Zuga hiçbir şey anlamamıştı: "Yahu, ben sana sadece bir öneride bulunmak için gelmiştim!" Sonra cebinden mendilini çıkarıp uzattı,” Hadi bakalım sil şu suratını,” dedi.</p>

  <p>Jock mendili aldı, yüzünü sildi, fısıldadı: "Bilmiyordun demek? Çocuğun başına gelenden haberin yoktu, öyle mi?" Sonra mendili uzattı, başını salladı: "Üzüldüm, bağışla. Çocuğun başına geleni duydun da elimdekileri satın almaya geldin sanmıştım, yok pahasına elden çıkarırım umuduyla.”</p>

  <p>Zuga'nın bir şey anlamadığını görünce kapıya yöneldi;</p>

  <p>"Gel,” dedi. Fırın gibi kızmış, boğucu, küçücük odaya girdiler. Yeşil kadife kaplı koltuklar bu küçücük odaya fazla büyük gelmişti ve ailenin serveti -İncil, büyüklerin solmuş fotoğrafları, ucuz gümüşler, bir de Kraliçe'nin Prens Albert ile evlenmesi anısına hazırlanmış porselen tabak ortadaki masaya sıralanmıştı. Arka odanın kapısına vardıklarında Zuga durdu, içi burkulmuştu. Yatağın yanı başına diz çökmüş bir kadın, çalışmaktan kızarmış, yıpranmış elleriyle yüzünü kapamış duruyordu. Başını kaldırdı, kapıya dikilmiş Zuga'ya baktı. Bir zamanlar herhalde güzel bir kız olmalıydı, ama güneş cildini yakmış kavurmuş, gözleri de ağlamaktan kızarmış, şişmişti. Başına örttüğü şalın altından sarkan saçları yağlı, yapış yapış, vaktinden önce ağarmış gibiydi.</p>

  <p>Böyle, Zuga'ya bir kez baktıktan sonra yine başını eğdi, dudaklarını kıpırdatarak, sessizce dua etmeyi sürdürdü. Yatakta bir çocuk yatıyordu, Jordan yaşlarında bir erkek çocuğu.</p>

  <p>Gözleri kapalı, yüzü sapsarı, balmumu renginde, ama son derece huzur içindeydi. Temiz bir gecelik giymiş, kolları göğsünde kavuşturulmuştu. Zuga, çocuğun ölü olduğunu ancak bir dakika sonra anlayabildi. Yanı başında Jock, kasap bıçağını bekleyen bir öküz gibi çaresiz duruyordu.</p>

  <p>***</p>
</body>
</html>
