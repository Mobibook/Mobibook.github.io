<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Yağmurlar henüz başlamamıştı, ama bulutlar toplanıyordu. Sıcak, dayanılır gibi değildi, demir tepelere, sanki güm güm vuruyordu. Yamaçlar, silme kara savaşçıyla doluydu. Binlerce, binlercesi, mızraklarını, kalkanlarını önlerine koymuş, bekliyorlardı. Sonra bir homurtudur duyuldu:</p>

  <p>"Fil geliyor! Geliyor! Geliyor!"</p>

  <p>Lobengula, tam bir Matabele kralı gibi giyinmiş, başına tüylerini takmış, sırtına pars postundan krallık pelerinini almıştı. Sağ elindeki krallık simgesini, oyuncak mızrağı kaldırmasıyla tüm ulus dimdik ayağa fırladı; ulusa adını veren uzun kalkanlar, yamacı renk renk açmış çiçekler gibi örtüverdi.</p>

  <p>"Bayete! Lobengula, Mzilikazi'nin oğlu!"</p>

  <p>Ortalığa derin bir sessizlik çöktü. Lobengula, dizi dizi savaşçılarının önünden ağır ağır geçerken gözlerinde, oğullarını ölüme gönderen bir babanın sonsuz acısı okunuyordu, işte krallık simgesini eline aldığı günden beri kaçınmaya çalıştığı saat gelip çatmış, yazgısından kaçamamıştı. Oyuncak mızrağı kaldırdı, doğu yönünü gösterdi, gürledi:</p>

  <p>"Şimdi üzerimize gelen düşman, keçi ağılına düşmüş pars gibi, kulübenin orta direğini kemiren ak karıncalar gibi! Yok edilmedikçe durdurulamaz.”</p>

  <p>Sonra doğruya döndü, mızrağı olanca şiddetiyle savurdu. Savaşçılar bir ağızdan, ” Cii! Cii!" diye bağırıştılar. îndunalarının peşinde, her bir alay kendine özgü renkteki kalkanıyla doğuya doğru yürüdüler. Son savaşçı gözden kaybolduktan çok sonra Lobengula onların savaş şarkılarını hâlâ duyuyordu.</p>

  <p>Kralın yanında az sayıda induna ve koruyucu kalmıştı, onlar aşağıda bekliyorlardı. Lobengula yamaçta yalnızdı, yapayalnız. Birdenbire tüm o görkemi silindi, gövdesi yaşlı, hasta bir adamın gövdesi oldu çıktı. Dökemediği yaşlar, gözlerini yakıyor, sulandırıyordu. Hiç kıpırdamadan, uzaktan gelen savaş şarkılarına kulak vererek doğuya baktı kaldı. Sonunda içini çekti, toparlandı; sakat, çarpılmış ayakları üzerinde, topallaya topallaya yürüdü; binbir güçlükle eğilip küçük mızrağını yerden almak istedi. Ama daha dokunmadan, parmakları dondu kaldı. Krallık mızrağının ucu ikiye bölünmüştü, parçaları topladı, aldı, ayağını sürüye sürüye bayır aşağı indi.</p>

  <p>***</p>

  <p>Şirketin bayrağı, tepede, hafif çarpık bir sırığın üzerinde dalgalanıyordu. Sabah boyu sarkmış durmuştu, sonra birden çıkan esintiyle dalgalanıverdi, ardından yorgun düşmüş gibi yeniden sarktı. Ralph Ballantyne, en önde yanında ilerleyen babasına, ” Önce şirketin, sonra, çok sonra kraliçenin hizmetindeyiz anlaşılan!" dedi usulca.</p>

  <p>"Ne demek istiyorsun yani? İçimizde, imparatorluğun zafere ulaşmasından öte bir şeyler düşünen, kişisel çıkarı için davranan tek kişi var mı?"</p>

  <p>"Yok canım, o nasıl söz, baba? Ha, aklıma gelmişken sorayım, şimdiye dek kaç toprak bağışı satın aldınız? Sayısını unuttum da, otuz mu, otuz beş mi?"</p>

  <p>"Ömrüm boyunca gerçekleşmesine çalıştığım bir hayal bu, Ralph. Gözlerimizin önünde gerçekleşiyor işte. Ben de hak ettiğim ödülü alıyorum, hepsi bu kadar.”</p>

  <p>***</p>

  <p>İki gündür devriye çıkmışlardı. Dönüşte, Zuga, raporunu vermek için Mungo'nun çadırına girdi, uzattığı içkiyi isteksizce aldı, haritanın başına geçtiler. Zuga, “Savaşçılar üzerimize geliyor, çoğunu tanıdım. Bildiğim indunalar. Bembesi Irmağına kadar gidip döndük. Çepeçevre sarmışlar, ama kendilerini göstermiyorlar. Irmağın hemen öte yakasında ağaçların arasında binden fazlası gizlenmiş. Her hareketimizi gözlüyorlar, ” dedi.</p>

  <p>Jameson söze karıştı: "Bir an önce savaşa sürüklemeliyiz onları. Burada kaldığımız her gün hisse senedi sahiplerinin parası boşa gidiyor.”</p>

  <p>"Bize burada, böyle, açık yerde saldırmazlar, Zulular gibi engebeli arazide veya sık çalılıklar arasında saldırırlar ancak. Gerimizde dört yer buldum, oralara gidersek bizi pusuya düşürmeye kalkışabilirler.”</p>

  <p>Mungo sordu: "Yani onları dışarı çekeceğimize tuzağa biz mi girelim istiyorsunuz?"</p>

  <p>"Onları dışarı çekemeyiz ki! Sanıyorum buradaki komutanları, kralın yarım kan kardeşi Gandang. Açıkta bize saldırmayacak kadar kurnazdır. Onlarla çarpışmak istiyorsanız, elverişsiz araziye girmek zorundasınız.”</p>

  <p>***</p>

  <p>Gandang, indunalarına anlatıyordu: "Yılan çöreklendiği, başını geriye atıp ağzını açtığı, dişlerindeki zehri gösterdiği zaman, akıllı adam onu vurmaya kalkışmaz. Akıllı adam, yılanın açılmasını, uzaklaşmasını bekler, o zaman kafasını ezer. Biz de bekleyeceğiz. Ormana girsinler, arabalar art arda dizilsin, birbirlerini göremesinler, o zaman yılanı parça parça böler, her parçayı ayrı bir lokma yaparız.”</p>

  <p>Ak saçlı, ama yüreği hâlâ bir delikanlı yüreği gibi coşkuyla çarpan, însukamini savaşçılarının komutanı Mandang, karşılık verdi:</p>

  <p>"Ama benim gençler beklemekten usandılar. Bu beyaz vahşiler topraklarımıza, hiçbir engelle karşılaşmadan, diledikleri gibi girdiler, bizse ne yapıyoruz? Utangaç kızlar gibi kıkır kıkır gülüşerek bekleşiyoruz. Ben de beklemekten bıktım, usandım, Gandang, benim gençler gibi. İşte düşman karşımızda dikiliyor. Sen kendin saymışsın, altı yüz kişi. Biz ise altı bin kişiyiz. Ayıp size, hâlâ karar veremiyorsunuz. Ayıp sana, Bazo. Ayıp sana. Ntabene. Ayıp sana, Gambo.” Sesinde sonsuz bir küçümseme, bir aşağılama vardı.</p>

  <p>Derken karanlıklardan insanın tüylerini ürperten, iliklerine dek donduran bir çığlık duyuldu, bir yas çığlığıydı bu. Sonra bir düzine kadar nöbetçi, yaşlı bir kadını yarı taşıyarak, yarı sürükleyerek getirdiler. Boynundaki tılsımlardan bunun bir büyücü olduğu hemen anlaşılıyordu. Gözlerinin akı belermiş, ağzı köpürmüştü. İnleyip duruyordu.</p>

  <p>"Beyazlar kutsal yerleri kirlettiler. Ruhların seçtiğini yok ettiler. Ulusun rahiplerini kıyıma uğrattılar. Kutsal tepelerde, Umlimo'nun mağarasına girdiler, Umlimo'nun kanı, kayaların üzerine saçıldı. Vay halimize! Vay öç almaya kalkışmayanlar! Beyazları gebertin. Hepsini gebertin!"</p>

  <p>Büyücü kendini nöbetçilerin elinden kurtardı, tiz bir çığlıkla alevlerin ortasına attı. Entarisi, saçları alev aldı, dehşetle geri çekildiler. Son bir kez, alevlerin arasından, “Beyazları gebertin!" diye bağırdı. Sonra yandı, kavruldu, gözlerinin önünde kül oldu gitti. Bazo, ruhunun ta derinliklerinden, amansız, önüne geçilmez bir öfkenin yükseldiğini hissetti.</p>

  <p>Birden o da kendini ateşe atarak kurban etmek ihtiyacını duydu. Sarı alevlerin arasından Tanase'nin yüzünü görür gibi oldu, yüreği paralandı.</p>

  <p>Sonra öfkesini dışarı vurdu. Mızrağını kaldırarak, ” Cii! Cii!" diye savaş çığlığını attı. Hep birden, ” Cii!" diye bağırıştılar, hepsi de öfkeden çılgına dönmüştü. İçlerinde yalnız Gandang, işin nereye varacağını kestiriyor, bu yüzden korkuyordu.” Durun, bekleyin çocuklarım, kardeşlerim!" diye bağırdıysa da onu dinleyen olmadı, uyuyan savaşçılarını uyandırmak için hepsi de karanlıklara dalıp gitmişlerdi bile.</p>

  <p>***</p>
</body>
</html>
