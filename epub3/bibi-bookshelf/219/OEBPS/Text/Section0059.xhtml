<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Onu beklemiyorlardı. Öyle çabuk geldi ki, hiçbir haberci, önceden, geliş haberini iletemedi. Rudd ile ötekileri Şaşi'de bırakmış, yedeğinde iki atla, biri yorulduğunda ötekine binerek durmadan yol almıştı. Böylelikle, Matabele ülkesi sınırından Khami Misyonuna tam beş günde varabildi.</p>

  <p>Misyonun önündeki verandada telaşla toplanan aileye, atından inmeden kendini tanıttı: "Ben, Jordan Ballantyne.” Kuşatma, böylece, tek bir silah ateşlenmeksizin, son buluverdi.</p>

  <p>O pırıl pırıl lüleleriyle, dudaklarında o sıcacık, yarı çekingen gülümsemesiyle yürüdü girdi ve hepsinin, her birinin yüreğinde, bir fırtına gibi esti.</p>

  <p>Getirdiği armağanları özenle seçmiş ve her birinin zevkine, kişisel gereksinmesine uyacak şeyler olmalarına dikkat etmişti.</p>

  <p>Clinton'a iki düzine paket tohum getirmişti, çoğu buralarda alışılmadık sebze ve otlardı. Robyn'e koca bir kutu ilaç, bu arada bir şişe kloroform ve büyük bir cüzdan içinde pırıl pırıl, keskin ameliyat gereçleri gelmişti.</p>

  <p>Salina'ya Tennyson'un son şiir kitabı, ikizlere birer tane, gözleri oynayan, tıpkı canlı gibi duran porselen köpek ve Cathy'ye de, armağanların en güzeli, bir kutu yağlıboya, bir demet fırça ve Ralph'den bir mektup.</p>

  <p>Birinci hafta boyunca, Rudd ile ötekileri beklerken Jordan, yeşil bir dal parçası yardımıyla su buldu, bu yeteneği Clinton bir türlü edinememişti. Sonra da eniştesinin kuyu kazmasına yardım etti. Üç metre kadar aşağıda dupduru, tatlı suya rastladılar. Cathy'ye Ralph'in ta doğumundan beri özyaşamını anlattı, öylesine ayrıntılı anlattı ki, ancak bir haftada ve bölüm bölüm tamamlayabildi. Kız, gözlerini ona dikmiş, büyük bir merakla dinledi, durdu.</p>

  <p>Sonra kolları sıvadı, odunla ısıtılan ocakta, birbiri ardına mucizeler yarattı, işitilmedik pastalar, tatlılar, salçalı yemekler birbirini izledi. Salina bir şeyler öğrenmek, yardım etmek amacıyla yanında dolanırken, ona Lord Tennyson'un şiirlerini ezbere okudu. Salina da onun eşsiz büyüsüne kapılmış gitmişti.</p>

  <p>İkizlere gazete kâğıdından çeşit çeşit, dizi dizi hayvan, kuş biçimleri kesmesini öğretti ve Mungo St. John, Khami'den ayrıldığından beri susuzluğunu, eksikliğini duydukları, o heyecanlı masallardan anlattı.</p>

  <p>Robyn'e Capetown'dan son haberleri getirmişti. Gerek orada, gerek anavatandaki siyasal durum konusunda geniş bilgisi vardı. Gelecek seçimler için yürütülen tahminlerin çoğu, Groote Schuur'daki evin sofrasında tartışıldığı için delikanlı bu konularda geniş bilgi sahibiydi.</p>

  <p>Halasına, ” Kraliçenin tahta çıkış yıldönümünde sokaktaki halk onu çılgınca alkışlamış, ama soylular balkonlardan yuhalamışlar, ” diyordu.</p>

  <p>Tüm bunlar, yirmi yıldır yabanıl doğayla, vahşilerle baş başa yaşayan Robyn için bulunmaz bir nimetti. Khami'de genellikle karanlık bastığında akşam yemeği bitmiş olur, aile bir saat sonra yatağa girerdi, ancak Jordan geldiğinden beri konuşmalar, kahkahalar kimi zaman gece yarısına dek sürüyordu.</p>

  <p>***</p>

  <p>"Jordan, hiç kuşku yok ki, eğer Masona beldesini ele geçirmek istiyorsak halanı köşeye sıkıştırmak zorundayız. İşittiğim kadarıyla Lobengula, hiçbir önemli kararını Doktor Codrington'a danışmadan alamıyormuş. Rudd ve ötekilerle önden gitmeni, Khami'de halanı bulup konuşmanı istiyorum.”</p>

  <p>Ayrılırlarken Bay Rhodes ona böyle tembih etmişti. Jordan da bu görevi ailenin çıkarlarına aykırı görmemiş, seve seve üstlenmişti.</p>

  <p>O hafta boyunca Jordan durmadan Bay Rhodes'i halasına övdü, hep onun dört dörtlük bir kişi olduğundan, içtenliğinden, dünyayı bir devletin egemenliği altında, barış içinde hayal ettiğinden söz etti durdu. Bu arada Robyn'in hoşuna gidecek olan özelliklerinin üzerinde özenle durmayı, örneğin Bay Rhodes'in vatanseverliğini, yardımseverliğini, karaderili işçilere karşı ne kadar iyi davrandığını özellikle belirtmekten geri durmuyordu. Ne var ki tüm bu hazırlıklarına karşın Robyn'den şiddetli bir direniş gördü.</p>

  <p>Halası, ” Ne o? Bu kabilenin mi toprakları çalınacak yani?" diye bağırdı.</p>

  <p>"Biz Matabele ülkesini istemiyoruz ki, halacığım, Bay Rhodes, Lobengula'nın egemenliğini güvence altına alacak, onu koruyacak... İngiliz bayrağı, buralarda dalgalanacak olursa kimse Matabele’lere el süremez. Biliyorsunuz. Almanı, Portekizlisi, Belçikalısı akbaba gibi buralara üşüşmeye hazır, tetikte bekliyorlar. Biliyorsunuz ki bu işin üstesinden gelebilecek tek bir ulus varsa o da biziz, biz İngilizler.”</p>

  <p>Jordan, inandırıcı bir biçimde konuşuyor, hep de en duyarlı noktaya değinmekten geri durmuyordu:</p>

  <p>"Halacığım, Matabele’leri Moşanaların ülkesinden dönüşlerinde gördünüz, nasıl da her yanı kana bulamışlar, üstelik kızları da iple bağlayıp sürüklemişler! Bir de arkalarında bıraktıkları yıkımı düşünsenize! Yakılmış köyler, öldürülmüş bebekler, çocuklar, yaşlılar, canına kıyılmış Sona savaşçıları... Sona halkını biz korumak istiyoruz, bunu onlardan esirgeyemezsiniz.”</p>

  <p>Robyn o gece yatarlarken bunları Clinton'a anlattı, kocasının karşılığı basit oldu:</p>

  <p>"Canım, ben öteden beri, yürekten inanmışımdır ki. Tanrı bu kıtayı ancak tek bir devletin koruması için hazırlayagelmiştir. Bu dünyada, yerli halkların haklarına saygı gösterecek olan tek devletin; bu, Afrika güneşi gibi apaçık, ortada bir gerçek.”</p>

  <p>"İyi ama Clinton, Bay Rhodes İngiliz devleti değil ki!"</p>

  <p>"İngiliz uyruklu ya, bu yetmez mi?"</p>

  <p>"Nice nice kana susamış korsanlar da İngiliz uyrukluydu, ne oldu?"</p>

  <p>Birkaç dakika sustular. Sonra Robyn: "Clinton, şu son günlerde Salina'daki değişikliğin, farkında mısın?"</p>

  <p>Kocası hemen telaşlandı: "Aman nesi var? Hasta filan değil ya?"</p>

  <p>"Korkarım evet, hem de onanmaz bir hastalığa yakalandı, bence gönlünü kaptırdı kızımız.”</p>

  <p>Clinton birden kalktı, oturdu: "Ama kime, kime gönlünü kaptırabilir?"</p>

  <p>"Şu sırada Khami'de kaç delikanlı var ki?"</p>

  <p>Sabahleyin Robyn, kilisedeki hastalarına bakmaya giderken mutfağa uğradı. Bir akşam önce Clinton bir domuz kesmişti, şimdi de Salina ve Jordan, sucuk yapmaya uğraşıyorlardı. Bir yandan da neşeli neşeli çene çalıyorlardı, birbirlerine öylesine yaraşıyorlardı, işlerine de öylesine dalmış gitmişlerdi ki, Robyn bir süre eşikte durdu, onları seyretti. Ne de güzel, yakışıklı bir çift oluşturuyorlardı böyle! Birden huzuru kaçtı, şu hayatta hiçbir şey eksiksiz, kusursuz olamazdı. Robyn bir an büyük kızını kıskanır gibi oldu. Keşke «o da bu tertemiz, saf duyguları tadabilecek durumda, yaşta olsaydı! Sonra birden gözlerinin önünde Mungo St. John beliriverdi, kendi kendine kızdı, sertçe bir sesle, “Jordan, kararımı verdim, Bay Rudd geldiğinde sizinle birlikte Lobangula'nın karargâhına gidecek, davanızı savunacağım, ” dedi.</p>

  <p>***</p>
</body>
</html>
