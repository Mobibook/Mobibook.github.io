<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ne var ki Salina'dan başkasını Ralph'in gözü görmüyordu. İkizler delikanlının elinden tuttular. Salina önde, Cathy de en arkada, Tom'u yedeğinde yürüterek eve yöneldiler. Cathy, atla hemen anlaşmış gibiydi.</p>

  <p>Victoria anlatıyordu: "Bizim atımız yok. Babam kendini Tanrıya adamıştır ve kendini Tanrıya adamış insanlar da çok yoksul olur, at satın alacak paraları bulunmaz.”</p>

  <p>Salina durdu, ilerideki alçak, çukur gibi yöreyi parmağıyla gösterdi, “Khami!" dedi. Tavuğun altına sığınmış piliçler gibi, binalar da tepelerin altına sığınmış, adeta çömelmişti. Sıra sıra, düzenli yapılmışlar, damları sarı otla örtülmüş, üstelik göz kamaştıran beyaz kireçle badana edilmişlerdi. En büyük yapının damına ise kocaman bir tahta kaç dikilmişti.</p>

  <p>Victoria anlattı: "Babamla annem kiliseyi elleriyle yapmışlar, kral aptal kedi halktan hiç kimsenin onlara yardım etmesine izin vermemiş de.”</p>

  <p>"Aptal kedi mi?"</p>

  <p>Salina açıkladı: "Kral Mzilikazi yani. Biliyorsun annem böyle konuşmana kızıyor, Vicky!" Derken ikizler bir ağızdan çığlığı bastılar: "Baba! İşte babam orada!"</p>

  <p>Baba, kilisenin arkasındaki geometrik düzenli bahçede çalışıyordu. Doğrulduğu zaman bile omuzlan düşük, incecik bir adam. Elindeki küreği toprağa sapladı, geniş adımlarla yokuş yukarı onlara doğru yürüdü.</p>

  <p>"Ralph!" Terden ıslanmış şapkasını çıkardığında saçlarının dökülmüş olduğu görüldü. Ama yalnız tepesi açılmamıştı, yanlarda kalanların renginden, Salina'nın, saçlarının rengini kimden aldığı hemen belli oluyordu.</p>

  <p>Adam, elini pantolonuna silerek uzattı. Hafif kambur durmasına karşın Ralph'in boyunda, teni iyice yanmış, gözleri açık maviydi. Ama Salina gibi iç açıcı, sakin bir gülümsemesi vardı, öyle ki Ralph onun, ömründe rastladığı en mutlu, yaşantısından en hoşnut kişi olduğu kanısına vardı.</p>

  <p>"Ben Clinton Codrington. Herhalde sizin eniştenizim, ama kendimi o kadar yaşlı bulmuyorum, Tanrı biliyor ya!"</p>

  <p>"Sizi nerede görsem hemen tanırdım, efendim. Robyn halamın kitaplarını okudum, bir denizci olarak başarılarınızı her zaman büyük bir hayranlıkla izledim. İngiltere'nin kölelikle savaşan Afrika donanmasının en yiğit kişisiymişsiniz siz efendim.”</p>

  <p>Victoria hemen söze karıştı: "Babam dünyanın en yiğit adamıdır.”</p>

  <p>Clinton, kızının elini tuttu: "Sen de, küçük hanım herhalde Matabele ülkesinin en yan tutan kişisisin.” Ralph'in içi birden kıskançlıkla burkuluverdi, bu insanlar birbirlerini nasıl içtenlik le seviyorlardı, kendisi ise onların tümüyle dışındaydı. Victoria, onun bu duygusunu sezmiş olmalı ki, elini tuttu:</p>

  <p>"Hadi gel, annem bekliyordur! Çok yakında öğrenirsin, Ralph, bu ailede hiç kimse annemi bekletemez.”</p>

  <p>Kiliseye doğru yürürlerken Clinton sordu: "Tohum getirmedin mi?"</p>

  <p>Ralph başını olumsuz sallayınca da ekledi: "Öyle ya, nereden bilecektin ki? Bak şunlara, mısır, patates, fasulye, domates burada çok, çok iyi yetişiyor.”</p>

  <p>Cathy atıldı: "Kardeş payı yapıyoruz, biri böceklere, biri maymunlara, biri keçilere, bir payı da babama düşüyor.”</p>

  <p>Kilisenin dışında yirmi kadar Matabele çömelmiş bekliyordu. Bunlar, doktora muayene olmak için gelmiş hastalardı. Kilisenin içerisi serindi, evde yapılmış sabun ve tentürdiyot kokuyordu. İskemleler bir yana çekilip, kaba yontulmuş keresteden bir masaya yer açılmıştı, ameliyat masasıydı bu. Masada çalışan kız, onlar içeri girerken, sargıya son düğümü vurup, yarı çıplak hastasını gönderdi, sonra ellerini yıkanmaktan iyice yıpranmış bir temiz beze kurulayarak onlara doğru yürüdü.</p>

  <p>Ralph ilk bakışta onun da Cathy'nin ikiz kardeşi olduğunu sandı. Gerçi biraz daha uzun boyluydu, ama onun kadar ince, onun gibi göğsü dümdüzdü. Saçı da aynı koyu kestane renkteydi, çenesi, burnu tıpatıp benziyordu. Sonra, yaklaştıkça Ralph, yanıldığını anladı, Cathy'den daha büyüktü bu kız, belki Salina'dan bile, ama pek fazla değil.</p>

  <p>Kız, “Merhaba Ralph. Ben Robyn halanım, ” deyince Ralph şaştı kaldı.” Ama ne kadar gençsiniz!" diyebildi ancak.</p>

  <p>"Bravo doğrusu, baban ömründe bana böyle bir övgüde bulunmamıştı!" Halası, aileden, onu öpmeye kalkışmayan tek kadın oldu. İkizlere döndü:</p>

  <p>"Hadi bakalım, işbaşına. Koşup akşam duasından önce derslerinizi bitirin, ” dedi.</p>

  <p>"Ama anne, Ralph...”</p>

  <p>"İki haftadır Ralph'i bahane edip durdunuz zaten. Ya sen Cathy, sen ütünü bitirdin miydi bakayım? Salina, sen, yemek pişti mi?"</p>

  <p>Şimdi kilisede üçü yalnız kalmışlardı. Robyn, yeğenini baştan aşağı süzdü, tarttı. Sonunda düşüncesini açıkladı:</p>

  <p>"Anlaşılan Zuga fena bir çocuk yetiştirmemiş, öyle görünüyor. Ama ondan başka şey de beklemezdim zaten.”</p>

  <p>Ralph, sonunda şaşkınlığını açığa vurabildi: "îyi ama geleceğimi nereden öğrendiniz?"</p>

  <p>"Sen Kuruman'dan ayrılır ayrılmaz Moffat dede bir haberci koşturdu. Induna Gandang da iki hafta önce, Kral Lobengula'nın sarayına giderken buradan geçti. Büyük oğlu yanındaydı, Bazo'nun anası benim yakın dostumdur.”</p>

  <p>Clinton söze karıştı: "Zaten şu Matabele ülkesinde bir şey kıpırdasa tüm halkın o anda haberi olur.”</p>

  <p>"Anlat bakalım Ralph, baban nasıl? Annen Aletta'nın öldüğünü duyunca çok üzüldüm. Çok güzel, tatlı, iyi yürekli bir insandı. Zuga'ya yazdım ama mektubumun karşılığını alamadım.”</p>

  <p>Robyn on dakika içinde son on yılın açığını kapatmak istiyormuşçasına sorular yağdırıyordu, Clinton izin isteyip çıkmış, hala yeğeni baş başa bırakmıştı. Ralph, halasının sorularına gereğince karşılıklar yetiştirmeye çabalarken bir yandan da onu kendince tartıyordu. Çok genç duruyordu, ama çocuksu hiç değildi. Bu güçlü kadının bunca işin altından nasıl kalkabildiğim şimdi çok daha iyi anlıyor, görüyordu. Kız öğrenci almayan Londra Hastanesine erkek kılığına girip nasıl kendini kabul ettirdiğini, yirmi iki yaşında, ayağında pantolon, nasıl doktor çıktığını, işin içyüzü öğrenilince İngiltere'de nasıl bir olay patlak verdiğini hep biliyordu. Sonra, Zuga ile Afrika'ya gelmiş, babaları Fuller Ballantyne’ı aramaya koyulmuşlar. Sekiz yıldır kayıpmış baba Ballantyne. Sonra iki kardeş birbirlerinden ayrılmışlar, Zuga babasını aramaktan vazgeçmiş, ama Robyn yılmamış, sonunda onu bulmuş. 'Kanımdaki Afrika' adlı kitabını yayımlayınca büyük bir ilgi toplamış, kitap çeyrek milyon kadar satmış, yani ancak altı ay sonra yayımlanabilen,</p>

  <p>Zuga'nın 'Avcının Serüveni' adlı kitabının üç katı. Robyn kitabından sağlanacak kârın tümünü Londra Misyonerler Cemiyetine bağışlamış, cemiyet de onu buraya, bu misyona göndermiş.</p>

  <p>Sonradan yayımladığı iki kitabı, birincisi kadar başarılı olamadı. Bunlardan 'Hasta Afrika', tıp konusunda bir kitaptı ve Hipokrates zamanından beri bilinen gerçekleri altüst etmeye kalkışıyordu. 'Körü Körüne İnanç' adını verdiği, bir misyon hekimi olarak anıları ise yerli kabileleri fazlasıyla övmekteydi.</p>

  <p>Üstelik Robyn Codrington epeyce renkli bir yaşam sürmüş, onun uğruna iki erkek, ölümüne düello etmiş, sonra köle gemisiyle, kölelerle birlikte yolculuk yapmış, kölelere bakmıştı. Üstüne üstlük, koca olarak da, askeri mahkeme huzurunda rütbeleri sökülmüş, hapse mahkûm edilmiş hem de korsanlık ve görevi kötüye kullanma suçlarından hüküm giymiş birini seçmişti. En sonunda da İngiliz askerlerinin Zulular tarafından öldürülmesine hiç üzülmediğini, bir gazeteye yazdığı bir mektupla açıklamış, İngilizlerin bunu hak ettiğini söylemekten çekinmemişti. Küçük Transvaal Cumhuriyetinin yeni seçilmiş Cumhurbaşkanı Paulus Kruger'e bir mektup yazarak Boer komandolarının, babası Mzilikazi'yi sürüp çıkardıkları toprakları Matabele Kralı Lobengula'ya geri vermesini istemişti. Tanrıdan başka kimseden korkmuyor, çekinmiyordu.</p>

  <p>Düşmanları pek çoktu, ondan nefret ediyorlardı. Dostları da onu aynı coşkuyla seviyorlardı. Ondan etkilenmemek olanaksızdı zaten. Her şeyi de biliyordu:</p>

  <p>"Bir kardeşin var, değil mi? Jordan? Adı Jordan'dı yanılmıyorsam? Biraz da onu anlat bana.”</p>

  <p>"Ah Jordie herkesin sevgilisidir, ona herkes bayılır.”</p>

  <p>Ralph halasını sevebileceğini hiç sanmıyordu, fazla buyurgan, dikenli bir kadındı, evet, batıcı bir kadın!</p>

  <p>***</p>
</body>
</html>
