<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Vaal Irmağına giden yol ilk aşamaydı. Akşam olduğunda Ralph, on yılını tükettiği kenti gerilerde bırakmış, kendiliğinden kervana katılan bu iki kişiyi, Zulu ile oğlunu nasıl doyuracağını kara kara düşünüyordu. Akşamüstü geniş bir akasya ağacının altında mola verdiler. Ralph, Zulu'ya sordu:</p>

  <p>"Çocuğun adı ne?"</p>

  <p>"Adın ne önemi var? Çocuk işte, Umfaan.”</p>

  <p>"Peki ya senin, senin adın ne?"</p>

  <p>Zulu bir süre duymazlıktan geldi sonra, üstelenince: "Ad taşımak tehlikeli olabilir. İnsanın başının üstünde bir akbaba gibi dönelir durur, ölümüne yol açabilir. Llundi'deki krallık sarayına askerler gelmeden bana bir şey derlerdi sadece...”</p>

  <p>Ralph, utandı. Zulu savaşı aklına gelmişti ve bu savaşa son veren çarpışma. Lord Chelmsford, Zulu Kralıyla indunaların çoğunu zincire vurdurup, Sen Helen Adasına göndermişti, bazıları da anavatandan kaçmış, yersiz yurtsuz kıtanın orasına burasına dağılmışlardı, öyle söyleniyordu. Sürücünün başında da induna halkası vardı.</p>

  <p>"Benim adımı ağızlarına alırken insanlar çok dikkatli davranırlardı, ama onu işitmeydi o kadar çok oldu ki, unuttum gitti...” Ralph'in aklına duyduğu bir öykü geldi. îndunalar içinde, savaşçılarından çok daha küçücük, ama yaşından çok olgun bir tanesi varmış ki, Küçük El Tepesi altındaki İngiliz kampına saldırdıklarında onlara komuta ediyormuş. Zulunun ceketine gene, dikkatle baktı. Yok yok, savaş alanında bir İngiliz ölüsünün sırtından çekilip alınmış olamazdı. Gene de ürperdi. Sordu:</p>

  <p>"Demek adını unuttun ha?"</p>

  <p>"Şimdi bana sadece Isazi diyorlar, 'Bilge' anlamında. Bir Matabele’nin bile anlayabileceği nedenlerle.”</p>

  <p>Bazo homurdandı, sonra kalktı, karanlıklara karıştı. Ralph dedi ki:</p>

  <p>"Benim adım Henşov. Yanımda kalır, arabamı sürer misin?"</p>

  <p>"Neden olmasın, Küçük Atmaca?"</p>

  <p>"Ama nereye gittiğimi sormadın?"</p>

  <p>Isazi omuz silkti: "Bana bir yol gerekli, o kadar. Kuzeye giden yol, güneye gidenden ne daha uzun, ne daha çetindir.”</p>

  <p>***</p>

  <p>Bazo, karanlıkta uluyan çakala doğru yürüdü. Mızrağını sağ eline alıp o da çakal gibi uludu. Birden kulağına biri fısıldadı: "Bazo.”</p>

  <p>"Kamuza, kardeşim benim. Senden ayrılmak yüreğime taş gibi oturuyor.”</p>

  <p>"Bir gün gene aynı yolu paylaşacak, aynı kaptan içecek, omuz omuza çarpışacağız. Ama şimdi ikimiz de kralın hizmetindeyiz.” Kamuza, belini örten peştamalı çıkardı, çırılçıplak kaldı.” Çabuk ol, ” dedi.” Sokağa çıkma yasağı çanı çalmadan hemen dönmeliyim.” Elmas Ticaret Yasası, sokağa çıkma yasağı çanının çalmasıyla zencilerin Kimberley sokaklarında görülmesini önlüyordu. Bazo, peştamalını Kamuza ile değiş tokuş ederken sordu:</p>

  <p>"Polis, seni izlemedi ya?"</p>

  <p>"Her yerde, kum gibi kaynaşıyorlar, ama benim peşime düşen olmadı.”</p>

  <p>Kamuza, Bazo'nun peştamalını takmasına meydan vermeden eline aldı, yere yaydı: Kürkten yapılmıştı, ama içinde yumuşak deriden bir astar vardı. Astarın ceplerine, yer yer, ayışığında sabunsu parıldayan taşlar sokuşturulmuştu. Kamuza:</p>

  <p>"Say şunları, kaç tane olduğunu bilelim ki, Gubulawayo'da peştamalı önüne serdiğin zaman Kral Lobengula, Ulu Fil, kaç tane taş aldığını bilsin.”</p>

  <p>Bazo saydı, otuz tane taş vardı. En küçüğü, küçük parmağın bir boğumu büyüklüğünde, iri pırıl pırıl taşlardı hepsi de. Bazo, peştamalı beline bağladı, yarasa kulaklı tilki postundan yapılmıştı, kuyruğu da bacaklarının arasından sallanıyordu. Kamuza başını salladı:</p>

  <p>"Sana da iyi yakıştı hani! Bak, Ulu Fil Lobengula'ya de ki, onun köpeğiyim, ayaklarının dibindeki çamurlarda yuvarlanıyorum. Söyle ona daha sarı para ve parlak taş göndereceğim. Söyle ona, çocukları her gün o çukurda ter döküyor, çalışıp didiniyorlar, daha çok, daha çok gönderebilmek için. Kuzey yolunu tutan her kulu ona yeni yeni zenginlikler getirecektir, böyle söyle. Hadi, yolun açık olsun. Sağlıcakla git, Balta Bazo.”</p>

  <p>"Sen de sağlıcakla kal, kardeşim ve birbirimize bir daha kavuşuncaya dek günler, çöl kumuna düşmüş yağmur taneleri gibi çarçabuk geçiversin.”</p>

  <p>***</p>

  <p>Isazi, Vaal Irmağını geçirirken, tüm ustalığını gösterme olanağını buldu. O olmasaydı ağır yüklü arabanın devrilmesi işten bile değildi. Bu yüzden, karşı yakaya geçer geçmez, Ralph mola verdi. Moffat dedesinin misyonunun bulunduğu yere daha yüz seksen kilometre kadar, hem de çok çetin bir yol vardı.</p>

  <p>Isazi, hayvanların başarısına çok seviniyordu:</p>

  <p>"Görüyorsun ya, Küçük Atmaca, nasıl da akıllı şeyler bunlar! Bak nasıl en taze, en yeşil otlan bulup yiyorlar. Her biri bir sürüye bedel bu öküzlerin.”</p>

  <p>Ralph: "Yarından tezi yok, gece yürüyüşlerine başlıyoruz.”</p>

  <p>"Ben de bu kararı vermiştim zaten, Küçük Atmaca. Ama sen nereden biliyorsun gece yürüyüşlerini? Bunu sadece çok akıllılar bilir.”</p>

  <p>"Şu halde beni de onlardan say, Isazi.”</p>

  <p>Ralph kalktı, Vaal kıyısında biraz yürüdü. Burada ilk madencilerin kazdıkları ve şimdi kendi haline terk edilmiş çukurları görünce, bir umutsuzluğa kapılıp hayalleri söner gibi oldu. Ralph ömründe ilk özgürlük gününü yaşıyordu, kararlarını gönlünce verdiği, kendi arabasının arkasında yürüdüğü ilk günü. Bir yandan giderken, bir yandan da çeşitli hayaller kuruyor, kendini elli, yüz arabanın ardında görüyordu, mallarını kıtanın bir ucundan ötekine taşıyacak arabalar. Güneye dönüşlerinde, fildişiyle, sarı sarı altın külçeleriyle yüklü olacaklardı. Şimdiyse insanların buraları ne umutlarla, nasıl da boşuna çabalayıp kazdıklarını, sonra da terk edip gittiklerini görüyor, kendini küçücük, yapayalnız buluyor, korkuyordu. Babasının son sözleri kulaklarında çınlayınca büsbütün yıkıldı:</p>

  <p>"Cehennemin dibine kadar yolun var! Allah belanı versin!"</p>

  <p>Ama Ralph, böyle olsun istememişti ki! O güne değin Zuga Ballantyne onun yaşamının en önemli kişisi, orta direğiydi. Onun emrinde ne kadar ter dökmüş, boşuna didinmiş, uğraşmış olsa da şimdi, bir yerleri kesilmiş, koparılmış, eksilmiş gibi oluyordu işte.</p>

  <p>Şu ana kadar babasından ayrıldığının, onu yitirdiğinin bilincine varmamıştı da sanki şu geniş ırmak, aralarına bir daha aşılmaz bir engel dikivermişti. Geri dönüş yoktu artık, ne şimdi, ne hiçbir zaman. Babasını da, kardeşini de, Jan Cheroot'u da, hepsini, her şeyini yitirmiş, yapayalnızdı. Gözleri yanıyordu. Derken, düş görüyorum sandı, çünkü tam karşıda, ırmağın ötesinde bir atlı belirmişti. Eyerde oturuşundan bir elini kalçasına dayayışından, geniş omuzları üzerinde başını dimdik tutuşundan, bunun kim olduğu apaçık ortadaydı.</p>

  <p>Ralph, gözlerine inanamıyormuş gibi, yavaş yavaş ayağa kalktı, sonra deli gibi suya koştu, yarı beline kadar girdi. Zuga da Tom'un sırtından atlamış, oğlunu karşılamaya geliyordu. Sonra ikisi birden zınk diye durdular, göz göze bakıştılar. Aletta'nın cenazesinin kalktığı geceden beri baba oğul kucaklaşmamıştı, ikisi de bunu yürekten istedikleri halde, gene de bir türlü kendilerine yediremiyorlardı. Zuga:</p>

  <p>"Senin böyle ayrılmana gönlüm razı olamazdı, ” dedi, ama Ralph karşılık veremedi, çünkü gırtlağına bir şey, bir yumruk tıkanmıştı. Babası başını salladı:</p>

  <p>"Artık kendi kanatlarınla uçmanın zamanı geldi, geldi de geçiyor bile. Yuvasına büyük gelmeye başlayan bir kartal yavrusu gibisin. Ben bunun, senden önce ayırdına vardım,</p>

  <p>Ralph. Ama gene de bilmezlikten gelmeye kalkıştım. Onun için seninle öylesine ağır konuştum. Şimdi, sana iki ayrılık armağanı vereceğim. Bir tanesi bu işte.” Ve Tom'un dizginlerini, Ralph'in eline tutuşturdu, sesi donuktu, ama gözlerine düşen yemyeşil gölge, bunun ona ne denli pahalıya oturduğunu belirtiyordu.” Öteki de Tom'un eyer çantasındaki birtakım notlar, boş zamanlarında okur, belki de ilginç, hatta değerli bulabilirsin.”</p>

  <p>Ralph hâlâ konuşamıyordu. Elinde dizginler, öyle aptal aptal duruyor, yaşlar gözlerini yakıyordu.</p>

  <p>"Bir küçük armağanım daha var, ama pek değersiz. Hayır dualarım seninle, Tanrı seni korusun, senden razı olsun.”</p>

  <p>Ralph sonunda fısıldayabildi: "Benim asıl ve tek istediğim de buydu işte.”</p>

  <p>***</p>
</body>
</html>
