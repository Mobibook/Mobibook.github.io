<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bazo, hayvandan iyi anlıyordu, öküzleri çok iyi seçmişti, ama araba sürmeye alışkın değildi, hele böyle dört ton yük vurulmuş bir arabayı yirmi dört öküze çektirmek, hiç de kolay bir iş sayılmazdı.</p>

  <p>Bazo'ya göre sığır demek, et ve süt veren hayvan demekti, koşum hayvanı değil. Hayvanları yakalayıp boyunduruk vurmak çok zor olmuştu bu yüzden. Bazo bir de Bakela'nın duyup geleceğinden, onlarla alay edeceğinden korkuyordu. Ralph babasını o fırtınalı geceden beri görmemişti. Ama gitmiş, Jordan'ı Bay Rhodes'in odasının yanındaki küçücük çalışma odasında ziyaret etmişti. Ondan, babasının henüz kentten ayrılmadığını öğrenmişti.</p>

  <p>Birden, biri seslendi, Ralph döndü baktı. Küçücük, kapkara bir cüceydi bu, Ralph'in omzuna ancak geliyordu. Suratı çok yaşlı biri gibi buruş buruştu, gözlerinin içi gülüyordu, ama saçında sakalında tek beyaz yoktu, dişleri de bembeyazdı. Parmağıyla hayvanlardan birini işaret etti:</p>

  <p>"On hayvandan ancak bir tanesi başı çekebilir. Bak işte şu örneğin. Öküzden anlayan biri bunu gözü kapalı görür.”</p>

  <p>Adamın başında o cilalı, kapkara induna halkası vardı, beline de yaban kedisi kuyruklarından bir peştamal takmıştı. Üzerine, iyice yıpranmış bir asker ceketi geçirmişti, ceketin ne düğmesi, ne rütbe işaretleri kalmış, yerlerinde koca koca delikler açılmıştı. Bir kulağının delik memesine, fildişinden bir enfiye kutusu geçirmiş, öteki kulağının deliğine de gene fildişinden bir enfiye kaşığı ve bir de kirpi dikeninden kürdan sokmuştu. Matabele diline pek benzeyen bir dilde konuşuyordu, ama. Zulu şivesiyle.</p>

  <p>Ralph bunu sorduğunda, küçük adam, Bazo'ya küçümser bir bakış fırlattı: "Evet ne sandın, Zulu ya! O hain Kumalo hanedanından değilim ben. Kralına sırt çeviren Mzilikazi'nin iyice karışmış, sulanmış kanından gelmiyorum.”</p>

  <p>Bazo birden bağırdı: "Ne o? Kulağıma maymun sesleri mi geliyor yoksa?"</p>

  <p>Küçük Zulu, isteksiz, güldü. Ralph'in elindeki kırbacı alıp az önce işaret ettiği hayvana doğru yürüdü.” Hau, Sathan,” diye onu selamladı. Böylece adını da koymuş bulunuyordu: Şeytan. Kocaman öküz ondaki ustalığı hemen anlamış olmalı ki, uysallaşıverdi. Küçük Zulu onunla İngilizce, Zulu ve Kap Felemenkçesi karışımı garip bir dille konuşa konuşa götürdü, en başa zincirledi. Sonra döndü, bir başka, kırmızı renkli öküzü, her nedense, “Felemenk, hele sen de gel,” diye ayırdı, aldı, onu da Şeytan'ın yanına koştu. Böylece on dakika içinde hayvanları toparlayıverdi, sonra kırbacı havada şaklattı, hayvanların kulağı dibinde, ama değdirmeden. Ağır araba sarsıldı, yola koyuldu. Zulu gözlerini kıstı, Ralph'e sordu: "Yapi? Nereye? Ne yana?"</p>

  <p>Ralph de sevinçle bağırdı: "Yakato! Kuzeye!" Bazo ise kendini tutamadı, savaş kalkanıyla mızrağını kaptığı gibi hayali düşmanların karşısında, hoplaya zıplaya, bağıra çağıra savaş dansına başladı.</p>

  <p>***</p>
</body>
</html>
