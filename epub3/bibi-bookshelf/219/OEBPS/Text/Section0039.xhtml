<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ralph, yarı beline kadar çıplak, ter içinde, söyleniyordu: "Dinamitle patlatmaktan başka çaresi yok.”</p>

  <p>"Nasıl yaparız bunu? İki yüz madenci, düşünebiliyor musun, canı istediği zaman dinamit patlatırsa ne olur?"</p>

  <p>"Ama bunu parçalamanın başka çaresi yok ki!...”</p>

  <p>Jordan, verandadan seslendi: "Parçalayacaksın da ne olacak sanki? Bunun içinde elmas bulunmaz.”</p>

  <p>"Nereden biliyorsun?"</p>

  <p>"Biliyorum, sezinliyorum. Şuna baksana bir, sert, donuk, çırılçıplak... Eğer içinde elmas olsa bile, nasıl çıkaracaksın peki? Kazmayla ayıramazsın. Elmas tozu elde edersin sadece.”</p>

  <p>Zuga birden: "Ralph, bu şey, bu mavi, sadece doğu duvarında öyle değil mi?"</p>

  <p>"Şimdilik öyle, ama...”</p>

  <p>"Öyleyse hemen doğu duvarını örtmeni istiyorum, mavi kayanın önüne toprak yığ, gizle onu. Başka kimse görmemeli, kimse bilmemeli. Hiçbir şey olmamış gibi öteki kesimlerden sarı toprak çıkmayı sürdüreceğiz. Ve hiç kimse, hiçbiriniz ağzından tek sözcük bile kaçırmayacak, maviye rastladığımızı yani. Anlıyor musun? Jordan, kimseye tek söz söylemeyeceksin bu konuda.”</p>

  <p>***</p>

  <p>Rhodes birkaç haftaya kadar, Oxford Üniversitesindeki öğrenimini tamamlamak üzere, ayrılacaktı. Belki de telaşla bir karar verebilirdi; Zuga biliyordu, hile yaptığını, ayıplı mal satmaya kalkıştığını biliyor ve bu yüzden de vicdanının sesini susturmaya çabalıyordu.</p>

  <p>Rhodes bir sabun sandığının üzerine oturmuş, elindeki çatlak kupadan içkisini içiyordu. Gerçi sabun sandığıydı oturduğu, ama bir tahta kurulmuş gibiydi. Çatlak kupadan içtiği de en azından yirmi yıllık konyaktı. Çevresini ise, tıpkı bir kralın maiyeti gibi, yörenin zengin, güçlü kişileri, madenlerin yeni soylu sınıfı kuşatmıştı. Zuga'yı gülerek karşıladılar. Birisi Zuga’nın omzuna vurdu:</p>

  <p>“İyi insan lafının üzerine gelirmiş, Binbaşı. Umarım erkeklik onurunuz bizimki kadar incinir de gerekeni yaparsınız.”</p>

  <p>Zuga, ” Bir şey anlamıyorum, ” derken Rhodes atıldı: "Gazeteyi ver de kendisi okusun, Pickering.”</p>

  <p>Gazete, Bayan Louise St. John'un, hem Amerikan İç Savaşı kahramanının karısı hem de ünlü bir binici olarak yarışmaya girmek istediğini, ancak salt kadın olduğu gerekçesiyle geri çevrildiğini, bu yüzden de binbaşıya meydan okuduğunu yazıyordu. Atı, Amerika'da yeni yetiştirilen, Palamino ırkından bir aygır ve buralarda görülen en iyi hayvanlardan biriymiş, öyle diyordu. Zuga içtenlikle güldü. Madencilerden Beit, atıldı:</p>

  <p>"Sana benim Kral Çaka'yı veririm.” İngiliz ve Arap karışımı, Kap yöresinin en ünlü aygırlarından biri, hem de iyi bir avcıydı bu at. Beit onu tam üç yüz altına almıştı.</p>

  <p>Zuga, az ötede duran kendi atına sevecenlikle bakarak başını salladı: "Gerekmeyecek, binmeyeceğim ki!"</p>

  <p>"Ama nasıl olur, Ballantyne? Bizi nasıl yüzüstü bırakırsın? Sonra korktun derler.”</p>

  <p>"Karım tam bir hafta başımın etini yer durur artık.”</p>

  <p>Zuga ellerini kaldırdı: "Bağışlayın ama baylar, ben bunu sadece bir kadın kaprisi sayıyorum, o kadar. Bunu aynen söyleyebilirsiniz. Böyle saçmalıklarla uğraşacak zamanım yok benim, daha önemli ve ciddi işlerim var.”</p>

  <p>"Haklısınız elbette.” Rhodes'in tiz sesi, herkesi saygıyla susturdu: "O soluk at, şeytan gibi uçuyor, hanımı da büyücü gibi biniyor, hepimiz gözlerimizle gördük.”</p>

  <p>Zuga'nın yanağındaki yara izi birden pembeleşti, gözlerinde yeşil bir parıltı çaktı, ama dudağındaki gülümseme silinmedi:</p>

  <p>"Evet, size hak veriyorum, düzlükte iyi koşuyor, ama engebeli arazide bırakın kazanmayı, yarışı bitiremez bile. Gene de, ben yarışmayacağım, baylar, son sözüm budur.”</p>

  <p>Ötekiler çoktan çekip gitmiş, yalnız üçü kalmıştı: Pickering, Rhodes ve Zuga. Güneş batmış, birinci konyak şişesi dibini bulmuş, ikincisi açılmıştı. Şimdi Rhodes, başını kaldırmadan elindeki bardağa bakarak konuşuyordu:</p>

  <p>"Demek böyle Binbaşı, sonunda satmaya razısınız? Ama izninizle sorabilir miyim, neden acaba? Neden ansızın böyle bir karara vardınız? Bakın Binbaşı, ömrümde pek az kişiye güvendim, siz de bunlardan birisiniz. Açık açık söyleyin bana.”</p>

  <p>Zuga'nın dili tutulmuş gibiydi, hazırladığı yalan, bir türlü dudaklarından dökülemiyordu. Rhodes onun bardağına biraz daha konyak koydu:</p>

  <p>"Bir gün size, kaçak elmas karşılığı yüz bin lira önerilmişti de geri çevirmiş, o parayı almamıştınız. Dün oğlunuz, sizin Şeytan Sofrası'ndan ilk mavi kayayı çıkardı, gene de bir türlü yalan söyleyemiyorsunuz işte.”</p>

  <p>"Demek biliyorsunuz?"</p>

  <p>"Evet. Keşke sizin gibi daha birçok dostum olsaydı. Bir zamanlar size, parselleriniz için beş bin lira vermiştim, pekâlâ, önerim hâlâ geçerlidir. Durun, önce sözlerimi bitireyim de öyle teşekkür edersiniz. Ama parsellerle birlikte kuşu da vereceksiniz.”</p>

  <p>"Neyi?" Bir an Zuga, anlayamamıştı.</p>

  <p>"Taş kuşu, heykeli. Sözleşmede o da olacak. Bakın, hemen kalkmaya davranmayın, önerimi geri çevirmeden önce dinleyin beni. Kuşa karşılık siz de yarışacaksınız. Yani o, St. John denilen kadınla yarışacaksınız. Onun koşullarına uyarak. Eğer kazanırsanız hem parseller, hem kuş, hem de beş bin lira sizin olacak, anlaştık mı?"</p>

  <p>Sessizlik, uzadıkça uzadı, neden sonra Zuga, sordu: "Ya kaybedersem?"</p>

  <p>"Unutmayın, az önce bunun pek zayıf bir olasılık olduğunu siz kendiniz söylüyordunuz. Ama, gene de, kaybedecek olursanız buralardan geldiğiniz gibi eliniz boş çeker gidersiniz.”</p>

  <p>Zuga az ötede duran atına baktı, ona çok eski bir dostun adını vermişti: Tom. Tom Harkness yıllar önce Zuga'ya kuzeydeki topraklardan ve kuzey yolundan ilk kez söz etmiş olan yaşlı avcıydı. Öleli yıllar oluyordu.</p>

  <p>At, Zuga'nın kuzey hayalinin bir parçasıydı, onu geldiği yere, Zambezya'ya götürecekti. Zuga onu, bir erkeğin kendisine eş seçmesinden çok, çok daha büyük bir özenle, titizlikle seçmişti. Güzelliğe hiç mi hiç bakmamıştı. Tom'un kanı iyice karışıktı. Hem Arap, hem Basuto, hem de İngiliz karışımıydı. Donuk renkli, bakımsızdı; tüyleri uzamış, taranmış, ama tımar edilmemişti, gecenin dondurucu ayazından ve güneşin yakıcı sıcağından korunması için, dikenlerden, taşlardan korunması için.</p>

  <p>Tom çok akıllı bir hayvandı, çabuk ve iyi öğrenmişti. Avlanmayı da çok seviyordu. Gerçi Tom çirkindi, Romalı burnu gibi dümdüz bir burnu vardı, kulakları fazlaca uzun, bacakları da fazlaca kısaydı. Üstelik yola gelmez, söz dinlemez bir hırsızdı. Jordan, sebze bahçesini ne kadar korumaya kalkışırsa kalkışsın, neyle çevirirse çevirsin, gene de bir çaresini bulup dikenli tellerin arasından geçiyor, havuçları söküp yiyordu. Sonra, mutfak penceresini de açmayı öğrenmişti, başını içeri uzatıp mermer tezgâh üzerinde soğumaya bırakılmış taze ekmek somunlarını aşırıyordu. Bir defasında Jan Cheroot, kilerin kapısını mandallamayı unutunca onu da açıp içeri girmiş, kilosu kırk şilinden yarım çuval şekeri gövdeye indirmişti. Gene de bir köpek gibi adamın peşinden gelir, komut verildiğinde saatler saati hiç kıpırdamadan durabilirdi. Hayvanlara karşı hiç de duygusal olmayan Zuga, ona zamanla bağlanmıştı. Bakışlarını atından, karşısındaki gence çevirdi:</p>

  <p>"Anlaştık. Sözleşmemiz için başkaca tanık gerekli mi?"</p>

  <p>"Bence hayır, Binbaşı. Sizce, siz gerekli görüyor musunuz?"</p>

  <p>Zuga bu yarışa her şeyini koyuyordu, tüm varlığını, servetini hayallerini, her şeyini. Bunun için olanca dikkatini yola çevirmişti. İki tane bayrak dikilmişti, iki ayrı yere; biri sarı, öteki kırmızı. Bayrakların yakınındaki hedeflere ateş edilecekti; hedeflerin dördünü de vurup bitiş çizgisine ilk varan, yarışı kazanmış olacaktı.</p>

  <p>Birinci hedefe vardıklarında Louise en az bir buçuk kilometre gerideydi. Louise'in elinde son model bir Amerikan Winchester tüfeği vardı. Ne var ki ilk atışta hedefi vurmasına karşın, altındaki at, ava alışkın olmadığı için ürkmüş, silkinmiş, binicisini sırtüstü yere devirmişti. Zuga bir an dönüp onun yardımına koşacak olduysa da baktı, kadın çarçabuk toparlanmış, kalkmış, atını yatıştırmaya çalışıyor. Zuga derin bir soluk aldı, sadece, son hedefe doğru atını sürmek için dönerken kadına alaycı bir sesle bağırdı:</p>

  <p>"Atınızı doğru dürüst eğitememişsiniz görüyorum ki, hanımefendi, bir dahaki sefere daha dikkatli olmanızı öneririm!"</p>

  <p>Louise de atına binerken aynı alaycı tonla karşılık verdi: "Cehennemin dibine kadar yolunuz var, Binbaşı Ballantyne!"</p>

  <p>Zuga, kalan hedefi de aynı kolaylıkla vurduktan sonra, dönüş yoluna geçti. Louise ise düşmenin heyecanından henüz tam anlamıyla sıyrılabilmiş sayılmazdı. Bunun için atından inip ateş etmeyi yeğlemiş olacaktı. O, nişan alırken yaklaşan Zuga, kadının atına hafifçe dokundu; at, ağaca gevşek bir düğümle bağlı olduğundan, düğüm çözülüverdi, at da az öteye otlamak üzere yürüdü. Louise peşinden koşuyor, onu bir türlü yakalayamıyordu. Bu yarış böyleydi işte, kuralları filan yoktu, her şeye izin vardı. Hileye, hurdaya sapmak da, rakibine oyun oynamak da. Gene de Zuga vicdan azabı duymuyor değildi.</p>

  <p>Ama ne de olsa ortaya varını yoğunu, her şeyini koymuştu. Mutlaka kazanması gerekiyordu. Şimdi yarışın bitişine beş yüz metre kadar bir şey kalmıştı. Tom, köpük içinde koşuyor, koşuyor, ağzından salyaları akıyordu. Ama sarı bitiş bayrağı da görünmüştü işte. Arkasına döndü baktı, kadın çok yaklaşmıştı, gözlerine inanamadı. Bu kadarcık zamanda böylesine bir mesafeyi almak, azımsanacak başarı değildi doğrusu. Zuga sağ elini kaldırarak onu selamladı. Tam o sırada iki at yan yana gelmişler, Louise'in atı Yıldırım, omzuyla Tom'a şiddetle vurmuştu. Zuga az kalsın düşüyordu, düştü de. Hem de Tom ile birlikte. Ama çarçabuk kalkmakta gecikmedi. Henüz yenilmiş sayılmazlardı, önlerinde dikenler vardı ki, Yıldırım bu dikenlere hiç de alışkın olmamalıydı. Tom çok yorulmuş, göğsü körük gibi inip kalkıyor, büyük güçlükle soluk alabiliyordu. Dikenler son engeli oluşturuyordu ya da üç kilometre kadar yolu uzatıp çevresinden dolanmak gerekirdi. Zuga,</p>

  <p>Tom'u dikenlere sürdü, bir an durup soluk almasını sağladı, sonra geniş pelerinine sarınarak dikenlere daldı. Tom, kulaklarını iyice yapıştırmış, yolunu buluyor, dikenlere aldırış etmeden ilerliyordu. Yıldırım, buradan asla geçemezdi, çünkü onun derisi çok ince, üstelik tüyleri de kısaydı, her yanı kan içinde kalırdı. Zuga'nın da kulağını diken yırtmış, kanı boynuna akıyor, ama oralı olmuyordu. Atının kulağına eğilmiş, onu yüreklendirmeye çabalıyor, ” Zavallı Tom, zavallı yiğit Tom'um benim, ” diye söyleniyordu.</p>

  <p>Tom'un canı acıdığı belliydi, gene de yılmadan ilerliyordu. Teri, omuzlarında bembeyaz, tuz kristalleri gibi kurumuştu. Birden açığa çıkıverdiler. Zuga pelerinini açtı, atını dörtnala kaldırdı, elini gözlerine siper ederek çevresine bir göz attı, rakibesini aradı, görünürlerde yoktu. Neden sonra görebildi onları. Yetişmelerine olanak yoktu, daha çok uzaktaydılar.</p>

  <p>"Hadi Tom, kazandık sayılır, bizi yakalayamayacaklar, hadi, gayret!"</p>

  <p>Zuga şimdi bitiş direklerinin çevresinde birikmiş kalabalığı bile açık seçik görebiliyordu. Louise ise çok gerilerdeydi. Bitmişti artık, bitmiş sayılırdı, Tom kazanmıştı işte. Kendisi de hem madenini, hem o sevgili şahin tanrısını kazanmıştı; üstüne üstlük, ailesiyle yeni bir yaşama başlayabilmesine yarayacak olan beş bin de altın kazanmıştı.</p>

  <p>Bir şeye üzülüyordu, ardından gelen atı da, binicisi de bunca emeği boşuna harcamışlardı. Oysaki, onlar da övgüye değerdi hiç kuşkusuz. Yeniden arkasına dönüp baktı.</p>

  <p>Vay canına, kadın hâlâ pes etmemişti, atını vargücüyle sürüyor, hızla da yaklaşıyordu işte, ama yok yok, yetişemeyecekti. Kalabalığın bağrışmaları duyulmaya başlamıştı bile. Hatta Pickering'i, yanında Rhodes'i seçebiliyordu.</p>

  <p>Son bir kez Yıldırım'a bakmak için döndü, sanki atın düşmesini görmek istemiş! Hayvan bunca hıza, bunca yorgunluğa dayanamamış olacak ki, ön bacakları altında kıvrılıverdi. Zuga onun kemiğinin çat diye kırıldığını duyar gibi oldu; kocaman hayvan, boynu bükülmüş, bir toz bulutu içinde nallarını havada savurarak çırpınıyordu.</p>

  <p>Zuga hemen atını dizginledi, gerisin geriye döndü, kocaman Yıldırım, son bir çabayla başını kaldırmak ister gibi yaptı, sonra başı gene düştü. Louise az ötede, küçücük bir çocuk gibi dertop olmuş, kıvrılmış yatıyordu. Bu kıpırtısızlığında öylesine bir bitmişlik, öylesine bir cansızlık vardı ki, Zuga iyice ürktü. Yüksek sesle, ” Tanrım! Tanrım, ne olur, korktuğum başıma gelmesin!" diye yakardı.</p>

  <p>O güzelim kadının ölmüş olabileceğini düşününce aklı başından gidiyordu. Bu yüzden, atını acımasızca mahmuzluyor, dörtnala kaldırıyordu. Tam kadının başına geldiklerinde Louise bir sıçrayışta ayağa fırladı. Yıldırım'a doğru koşarken, “Hadi gel canım, gel sevgilim,” diye seslendi. At da çarçabuk toparlanmış, ayağa kalkmıştı. Louise güldü: "Aman ne akıllı şeymişsin sen!"</p>

  <p>Zuga ağzı bir karış açık, onun ata binişini seyretti. Kadın, eyere yerleştikten sonra arkasını döndü, Binbaşı'ya şöyle küçümsercesine bir göz attı:</p>

  <p>"Ölü gibi yatmak çok eski bir Kızılderili numarasıdır, Binbaşı. Hadi bakalım, son iki yüz metreyi birlikte koşalım mı, ne dersiniz?"</p>

  <p>Bir an Zuga, gözlerine inanamadı, nasıl olmuştu da atına böyle ölü taklidi yapmasını, böylesine kıpırtısız yatmasını öğretebilmişti bu kadın, olacak şey değildi! Sonra birden onun adına kaygılandığını, ona bir şey oldu diye üzüldüğünü düşününce öfkesinden çılgına döndü. Tom'u dörtnala kaldırırken, “Hanımefendi, Tanrı sizi bağışlasın, hilebazın tekisiniz!" dedi.</p>

  <p>Kadın da arkasını döndü, neşeyle el salladı: "Efendim, siz de pek safsınız, kolayca kanıyorsunuz, ama ben bu yüzden sizi bağışlıyorum.”</p>

  <p>Ve Yıldırım onu, bitiş çizgisine, zavallı Tom'un asla erişemeyeceği bir hızla uçurdu, götürdü.</p>

  <p>***</p>
</body>
</html>
