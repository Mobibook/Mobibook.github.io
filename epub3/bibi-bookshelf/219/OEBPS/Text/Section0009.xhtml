<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Tifo ateşi, Aletta'yı birbirini kovalayan sıcak dalgaları halinde bastırıyordu. Çok, çok güçsüzdü, yatakta doğrulup oturacak hali yoktu. Ama duyuları son derece keskinleşmişti, geceliği bile ağır geliyor, yastık, yanağını yakıyordu. Görüntüler, büyüteçten bakıyormuş gibi büyüyordu gözlerinin önünde. Jordan'ın o güzelim yeşil gözlerini gölgeleyen sık kirpiklerini, uzun, kıvırcık, sık kirpiklerini tek tek seçiyordu. Yanaklarının ipek gibi yumuşacık tenindeki her gözeneği görüyordu. Dudaklarının titrediğini görüyordu.</p>

  <p>Oğlunun güzelliği onu şaşırtıyor, derken kulakları gene uğuldamaya başlıyor, çocuğunun o sevgili yüzü uzaklaşıyor, karşısında, karanlıklara dalıp giden upuzun, kapkara bir tünel beliriyordu. Sonra karanlıklar gene açılıyor, sanki bir perde aralanıyor, çocuğun yüzünü görmeye hazırlanırken bu kez de şahinin taş hayali tepesine dikiliyordu.</p>

  <p>Zaten bu uğursuz kuş, Zuga ile birlikte hayatına girmemiş miydi? Bir gün için, bir hafta ya da bir ay için evimiz dedikleri her kulübeye, her odaya hem de başköşeye gelip öyle sessiz, suratsız, ağır yerleşmemiş miydi? Şu taştan, şu puttan öteden beri tiksinmişti, çevresine saçtığı kötülükten tiksinmişti. Daracık yatakta sırtüstü yatarken sessiz sessiz ona lanetler yağdırdı. Ter içinde kalmış, geceliği beline yapışmıştı. Gene de o cilalı, yeşil sabuntaşından sütuna tünemiş, tepesine dikilmiş taş görüntüye ağız dolusu lanetler yağdırıyordu. Görüş açısı gene daraldı, o şahin başı tüm yaşantısı oldu çıktı sanki.</p>

  <p>Sonra bir mucize oldu, o duygusuz, donuk taş gözler garip, altınsı bir ışık saçarak parlamaya başladı. Cilalı taştan kafatasının içinde gözyuvalarında ağır ağır döndü, ona bakmaya koyuldu. Gözbebekleri karaydı, pırıl pırıldı, canlı gibiydi, görüyordu, hain hain bakıyordu işte. Dehşetle bir çığlık attı.</p>

  <p>O kıvrık taş gaga açıldı; dil, mızrak başı gibi keskindi, ucunda ise yakut gibi tek bir kandamlası parlıyordu. Aletta bunun kurban kanı olduğunu anlamıştı. Kuşu saran karanlıkta şimdi gölgeler kıpırdanıyor, binlerce yıl önce ölmüş rahipler, kurbanları hazırlıyor, Aletta'yı karşılamaya hazırlanıyorlardı.</p>

  <p>Bir daha bağırdı; bir daha, bir daha dehşet çığlığı, kendi kulaklarından çın çın öttü. Sonra güçlü eller onu sevecenlikle usulca sarstı. Hasta, gördüğü karabasanların etkisiyle hâlâ soluk soluğa, gözlerini ovuşturdu.</p>

  <p>"Ralph, sen misin?" Büyük oğlunun, şimdiden erkekleşmeye yüz tutmuş, kardeşinin o tatlı, melek yüzünden onca farklı, güçlü, esmer yüzü, üzerine eğilmişti.</p>

  <p>"Merak etme anneciğim, geçecek.”</p>

  <p>Mırıldandı: "Ralphie, neden böyle karanlık?"</p>

  <p>"Gece de ondan.”</p>

  <p>"Jordie nerede?"</p>

  <p>"Uyuyor anneciğim. Uykusuzluğa dayanamadı, onu yatırdım.”</p>

  <p>"Babanı çağır,” diye fısıldadı.</p>

  <p>"Jan Cheroot aramaya gitti, neredeyse gelir, tasalanma.”</p>

  <p>"Üşüyorum.” Tir tir titriyordu gerçekten, oğlu battaniyeyi çenesinin altına dek çekti, onu sıkıca örttü, hasta yine karanlıklara gömüldü gitti.</p>

  <p>Karanlıkta birtakım adamlar koşturup duruyorlardı. Aceleleri vardı, korkunç bir amaca yönelmişlerdi, seziyordu. Kılıçlarının parıltısı şimşek gibi çakıyor, süngüleri sakırdıyordu. Ara sıra suratlarını da görüyordu, ilk kez gördüğü suratlardı bunlar, ama garip bir önseziyle görür görmez tanıyordu yine de. Bir tanesi sakallı, iri yapılı, güçlü bir erkekti; kendi kanından, etinden gelme, öz oğlu, savaşa gidiyordu işte. Sonra, daha birçokları, birçokları, hepsi de kanı, kendi canı, kendi kemikleri, o korkunç hazırlığa kapılmış, gidiyorlardı. Çok, çok üzülmüştü, ama ağlayamıyordu ki! Gözlerini kaldırdı, şahini gördü, ufuktan ufka yuvarlanan o kapkara, korkunç savaş bulutlarını delip geçmiş tek bir güneş ışınında pırıl pırıl parlıyordu.</p>

  <p>Sonra birden gagasını uzattı, kocaman mahmuzlarıyla vurmaya hazırlanarak şimşek gibi bir inişe geçti. Mahmuzların canlı ete saplandığını gördü Aletta, o güne değin hiç görmediğini, ama kendi yüzü olduğunu çok iyi bildiği o yüzün acıyla buruşmasını gördü.</p>

  <p>Yine bir çığlık attı. Sonra güçlü kollar sarıldı ona, bunca zamandır beklediği o bildik, sevgili kollar. O zümrüt yeşili gözler, gözlerine iyice yaklaştı. Altın düşmüş sakalın parıltısı gözünü aldı.</p>

  <p>Soluk soluğa,” Zuga!" diyebildi.</p>

  <p>"Buradayım sevgilim.”</p>

  <p>Hayaletler uzaklaştı silindi gitti. O korkunç karabasandan kurtuldu; kendini, yansı kemirilmiş bir tepenin eteğinde, tozlu bir alana kurulmuş bir çadırda buldu. Parlak Afrika güneşi, çadırın açık kapısından, bıçak gibi giriyor, kırmızı toza bulanmış zemine vuruyordu. Nasıl böyle ansızın gecenin karanlığından gün ışığına, düş âleminden gerçek dünyaya geçivermişti, kendi de şaştı. Susuzluktan boğazı iyice kurumuştu.</p>

  <p>Kısık bir sesle "Çok susadım,” diyebildi.</p>

  <p>Zuga, maşrapayı karısının çatlamış dudaklarına tuttu; su serin, tatlı tatlı boğazından aşağı inerken zevkle gözlerini yumdu hasta. Ama hemen ardından, gördüğü karabasanların anısı canlanıverdi, sessiz duran heykele, ürkek bir bakış fırlattı. Birdenbire zararsız, anlamsız bir şey olup çıkmıştı işte. Dilsiz, donuk bir taş parçası; gene de, geceki karabasanın görüntüsü hâlâ tazeydi.</p>

  <p>'Şahinden sakın,” diye fısıldadı ve kocasının yeşil gözerinde, karısının saçmaladığına inandığını okudu. Gözlerini kapadı, onun kolları arasında uyudu gitti.</p>

  <p>Uyandığında güneşin ışınları tatlı, turuncu bir renk almış, çadırı doldurmuş, Zuga'nın sakalında, saçlarında küçücük yıldızlar yakmıştı. Aletta'nın içini derin bir huzur kapladı. Kocasının kollan öylesine güçlü, öylesine sevgi doluydu ki!</p>

  <p>Alçak, ama iyice duyulur, anlaşılır bir sesle,” Yavrularıma iyi bak,” dedi ve sonra öldü.</p>

  <p>***</p>
</body>
</html>
