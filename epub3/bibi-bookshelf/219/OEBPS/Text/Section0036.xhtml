<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Jordan, harıl harıl yemek hazırlığındaydı. Sayıp döktüğü yemekler ağabeyinin ağzını sulandırıyordu, ama onlar sofraya oturmayacaklardı ki! Ralph sadece sofrada servis yapacaktı o kadar. Yemek, büyüklere veriliyordu çünkü. Bay Rhodes de çağrılıydı.</p>

  <p>"Mademki senin şu ünlü Bay Rhodes ile aynı sofraya oturacak kadar büyümüş sayılmıyorum, o halde garsonluk filan da yapmam. Donsela'yı çağır. Bir şilin verirsen Donsela, Bay Rhodes'in tepesinden aşağı çorbayı boca eder, bir şilin için Donsela bizzat Kral Lobengula'nın bile kafasına çorba dökmeye razıdır, hiç kuşkum yok. Ben ona biraz rüşvet vereyim de hele...”</p>

  <p>Sonunda Jordan, sofradan kalanları ona yedireceğine söz verdiğinden ve ağabeyi de Jordan'ın ne denli usta bir aşçı olduğunu bildiğinden, oburluğu ağır basmış olmalı ki, o gülünç garson ceketini giyip Zuga'nın evinin balkonuna elinde çorba kâsesiyle çıktı ve çıktığı an kâseyi neredeyse düşürüyordu. Kendine gelmesi birkaç saniye sürdü. Yüzü utancından kıpkırmızı, sendeleyerek yürüdü ama kimsenin ona aldırış bile ettiği yoktu.</p>

  <p>Louise St. John yemek masasının tam ortasına oturmuş, Neville Pickering'in yerli yersiz övgülerine gülümsüyordu. Açık krem rengi süet bir ceket giymişti. Ceketin kolları püsküllü, önü de boncuklarla işlenmişti. Sık, siyah saçlarını ortadan ayırıp iki örgü halinde salıvermiş, uçlarını da birer mavi kurdeleyle tutturmuştu. Ayağında bileğine kadar inen süet bir pantolon ve yumuşak deri çizmeler vardı.</p>

  <p>Upuzun sofradaki tek kadındı. Çevresindeki erkekler ona, bir kraliçeymiş gibi davranıyorlardı. İçlerinden yalnız Zuga Ballantyne'in yüzü gülmüyordu. Kadın onun duygularını incitiyordu, güzelliği fazla gözalıcıydı. Zuga açık altın sarısı saçları ve bembeyaz teni yeğlerdi, bir İngiliz’in güzellik idealini yani.</p>

  <p>Bu kadının ise giyimi bile aşırıydı, gözalıcı, çarpıcı, küstah. Sonra, insanın gözlerinin ta içine bakıyordu, çok da rahat konuşuyordu, fazlasıyla rahat. Zuga biliyordu, Amerikalı kadınlar böyle erkeksi tavırlar takınmaya bayılırlardı ama 'Louise keşke bu tavırlarını okyanusun ötesinde bırakmış olsaydı, ' diye geçirdi içinden.</p>

  <p>Zaten eve de kocasından önce hem de ata bir erkek gibi binerek gelmiş, atından kolayca atlayıvermişti. Sonra, kocasının tanıştırmasını bile beklemeden elini sallamış, ” Siz Zuga Ballantyne olmalısınız. Mungo sizi öyle iyi anlattı ki, nerede olsa tanırdım hemen, ” demişti.</p>

  <p>Eli küçük, cildi sıcak ama kuruydu, bir erkek gibi kuvvetle sıkıyordu insanın elini, usta bir binici gibi. Oysaki Zuga'nın evindeki bu uzun süren pazar öğle yemekleri, tek eğlencesi olmuştu ve Kimberley'de adeta bir geleneğe dönüşmüştü. Bu toplantılara kadınlar pek seyrek çağrılırdı. Zuga'ya kalsaydı Louise'i çağırmayacaktı ama St. John çağrı pusulasına özellikle, ”General ve Bayan St. John çağrınızı seve seve kabul ederler, ” diye yanıt yazmıştı.</p>

  <p>Bu iki erkek arasındaki dostluk yıllar öncesine dayanıyordu, St. John, Zuga'nın hayranlık duyacağı türden biriydi, kendisine benzeyen biri, sert, kararlı, hiç kimseye ödün vermeksizin kendi kurallarınca yaşayan biri. Kendi başarılarını kendi yaratan, yenilgiye de yiğitçe göğüs germesini, boyun eğmesini bilen biri. Kendini bağışlatmaya çabalamayan biri.</p>

  <p>On dokuzuncu yüzyılın ikinci yarısı başlarında St. John bir ticaret imparatorluğu kurmuş, gemileriyle Afrika Kıtasından Kuzey Amerika'ya köle taşımıştı. Söylentilere göre, bir yıl içinde üç yolculuk yapmış ve sadece bu sürede iki milyon dolarlık köle taşıyıp kazancıyla Lousiana'da geniş topraklar satın almıştı.</p>

  <p>İşte Zuga onu ilk böyle tanımıştı. Güney İngiltere'deki Bristol Limanından onun Huron adlı yelkenlisine binerek Ümit Burnuna gelmişlerdi. Ama Zuga o yolculuk sırasında St. John'un kölecilik yaptığını bilmiyordu, üstelik hayattaki tek kızkardeşi, Afrika Kıtasına salt köle ticaretine son vermek amacıyla gelmekte olan Doktor Robyn Ballantyne de yanındaydı.</p>

  <p>Robyn Ballantyne St. John'un Afrika'ya devekuşu tüyüyle fildişi değil de canlı, kara yük almak üzere geldiğini öğrendiğinde onunla yola çıktığı için utanç duymuş ve adamdan tüm benliğiyle nefret etmişti. Kraliyet Donanmasını St. John'un peşine takan da Robyn Ballantyne olmuştu. St. John'u ve o güzelim yelkenlisini, beş yüz seçme kölesiyle birlikte Britanya Donanmasına teslim olmaya zorlanmakta da baş etken gene o olmuştu.</p>

  <p>St. John, Amerikalı olduğundan karşı koymuş, çatışmada adamlarının yarısı ölmüş ya da sakatlanmış, gemisi de harap olmuş, Table Körfezine çekilmişti onarılmak üzere. Gerçi bir süre Capetown şatosunda hapsedildikten sonra vali onu serbest bırakmış ama kölelerine el koymuş, zincirlerinden kurtarmıştı. Üstelik Afrika kıyıları da onun gemilerine bundan böyle kesinlikle yasaklanmıştı.</p>

  <p>İşte bundan sonra Zuga onun izini yitirdi, ama Zuga'nın kitabının yayımlanması üzerine St. John ona, Londra'daki yayınevi aracılığıyla mektup yazdı ve o tarihten beri de ara sıra mektuplaştılar. Zaten St. John'un şimdi burada bulunmasına da bu mektuplardan biri neden olmuştu.</p>

  <p>Zuga mektuplardan, Amerika'daki ayrılık savaşını öğrenmişti. Savaş başladığında Mungo kendi süvari birliğini kurdu ve Federal Orduya yani Kuzeylilere karşı birbiri ardına başarılı baskınlar yaptı. Öylesine başarılı oldu ki kuzeyliler ona "Cani Mungo" diye ad taktılar, yasadışı ilan ettiler ve başına elli bin dolarlık bir ödül koydular. Tuğgeneralliğe yükseldikten sonra sol gözüne bir şarapnel isabet etti. Hastaneden taburcu edildiğinde ne yazık ki Güneyliler yenik düşmüştü. Mungo evine döndüğünde her şeyi yakılıp yıkılmış buldu. Sadece dört direk kalmıştı ayakta, o kadar.</p>

  <p>İşte şimdi yıllar sonra bu adam, bu St. John, Ümit Burnu yolundan yukarıya, nefis bir çift atın çektiği bir arabayla geliyordu. Bembeyaz dişlerinin arasında bir yaprak cigarası, tek gözünde hırslı bir parıltı, yanı başında da şu garip, huzur bozucu kadın, ilk işi Pazar Alanındaki bankaya girip elindeki yarım milyon sterlin değerindeki çeki yatırmak olmuş, ama bu akıl almaz paradan sadece yüz lirasını çekmiş ve karısıyla birlikte Kimberley'in en seçkin, rahat oteline, Cravan Oteline yerleşmişti.</p>

  <p>Banka, haberi yaymakta gecikmemişti. Ortalıkta, yarım milyon sterlin nakit parası olan bir Amerikalı general dolaşıyordu.</p>

  <p>Ertesi gün St. John, Kimberley kulübüne öğle yemeği çağrısını kabul etmiş, kendisine hemen üyelik önerilmişti. Oysa ki, kulüp kurulduğundan beri üye olmaya çabalamış ama bir türlü olamamış pek çok kişi, hem de zengin ve etkili kişi vardı.</p>

  <p>Şimdi St. John, o hoşgörülü gülümsemesi dudaklarında, elindeki şampanya bardağını evirip çevirerek arkasına yaslanmış, sofradaki öteki konukların, karısının dikkatini çekmek için nasıl birbirleriyle yarıştıklarını seyrediyordu. Louise St. John'un ise dikkat çekmesi için bir şey yapması gerekmiyor, sadece o garip kılığıyla sessizce oturması yetiyordu. Kadınlara karşı pek ilgisiz davranmakla ün kazanmış olan ve yalnız ciddi konuşmalardan hoşlandığı bilinen Bay Rhodes bile, Louise'in saçma sapan sorularına karşılık veriyor, her yaptığı şakaya gülüyordu. Zuga, kendisini zorlayarak gözlerini Louise'den ayırabildi, Mungo'ya döndü, son görüşmelerinden beri neler yaptığını sordu.</p>

  <p>Louise onun bu çabasını hemen anlamış, sadece bir bakışla yetinmiş, sonra da susmuş, ortalığı ciddi ve önemli konulara bırakmıştı.</p>

  <p>St. John, Kanada ve Avustralya'ya gitmiş, gerçi açık açık söylemiyordu ama herhalde bu iki yolculuğundan da çok para kazanmış olmalıydı ki, buğdaydan, opalden, yünden, altından söz ederken ötekiler, gözleri parlayarak merakla dinliyor, onu soru yağmuruna tutuyorlardı. St. John bu soruları ustalıkla geçiştirmeyi başarıyordu. Sonunda, ” işte, en sonra, sevgili ve aziz dostum Zuga'dan siz beyefendilerin burada ne işlerle uğraştığınızı öğrenince dönüp geleyim de bir göz atayım dedim, ” diye sözlerini bağladı.</p>

  <p>Tam o sırada Ralph, verandada belirdi. Elindeki kocaman tepside, nar gibi kızarmış hamura sarılı av eti vardı. Masadakiler tepsiyi sevinçle alkışlarken Zuga, kızarmış eti kesip ayırmak için ayağa kalktı ve avcı bıçağını bilerken, hâlâ verandada dikilip duran ve hayran hayran Louise'i seyre dalmış, kendisinden geçmiş oğluna, usulca sordu:</p>

  <p>"Hasta mısın sen?"</p>

  <p>Ralph kendini toparladı: "Hayır baba, bir şeyim yok.”</p>

  <p>"Pekiyi görünmüyorsun da. Karnın ağrıyor gibi geldi bana. Jan Cheroot'a git de sana bir ilaç versin en iyisi.”</p>

  <p>O sırada Jan Cheroot da, eski asker ceketini giymiş, başına da kırmızı şapkasını geçirmiş, buz dolu kovalarda şampanya getiriyordu. Louise sevinçle el çırptı: "Ah, buralarda böyle bir lüks bulacağımı hiç sanmıyordum ben.”</p>

  <p>Rhodes atıldı: "Aman hanımefendi burada eksiğimiz yok denecek derecede azdır. Bu fabrikam bir yılı aşkın bir süredir çalışmakta. Bir yıla kalmayacak demiryolu da Kimberley'e ulaşacak, o zaman tam bir kent olacağız, gerçek, çağdaş bir kent.”</p>

  <p>Louise alay eder gibi başını salladı: "Ve tüm bunlar kadın kaprisi üzerine kuruluyor, değil mi? Pırlanta yüzükler üzerine kurulu bir kent...”</p>

  <p>Dikkatleri gene üzerine çekmeyi bilmişti işte, Zuga ister istemez kabul etmek zorunda kaldı, gerçekten de güzel kadındı hani.</p>

  <p>Bay Rhodes'e doğru eğildi: "Biliyor musunuz, Bay Rhodes, buraya geleli beş gün oluyor, daha kaldırımlarda tek bir elmas bile bulamadım. Oysaki bana Kimberley'in sokakları elmas döşelidir demişlerdi.”</p>

  <p>Hep birden, gereğinden de fazla güldüler, sonra Bay Rhodes, Pickering'e bir şeyler fısıldadı. Pickering bir kâğıda iki satır karalayıp devedikeni ağacının dibinde dikilmiş uşaklardan birine işaret etti, çağırdı, pusulayı verdi: "Binbaşı şampanya kovalarınızdan birini ödünç alabilir miyiz acaba?"</p>

  <p>Zuga'nın olumlu karşılığı üzerine kovayı uşağın eline tutuşturdu. Uşak döndüğünde Zuga av etinden ikinci kez almak isteyenlere kesiyordu. Uşağın peşinde gözlüklü, koyu renk ceket giymiş, silik tipli bir adam vardı. Kovayı, sanki içi patlayıcı doluymuş gibi telaşla masanın üzerine bırakıp geri çekildi.</p>

  <p>Rhodes sordu: "Küçük Jordan nerede? O çocuk elması en azından bizler kadar sever, bilirim.”</p>

  <p>Jordan, önlüğü önünde, yanakları ocağın başında durmaktan kızarmış, çıktı geldi, Rhodes'i selamladı.</p>

  <p>Rhodes'in iyice çenesi açılmıştı: "Bayanlar baylar, Bay Jordan Ballantyne, yalnız madenin en iyi aşçısı değil, aynı zamanda en iyi elmas seçicilerimizden birisidir. Gel yanımda dur, Jordan buradan daha iyi görürsün.” Ve Rhodes, kovayı usulca devirdi' Zuga'nın bile soluğu kesilir gibi olurken Louise St. John bir çığlık attı. Kova, ağzına dek yontulmamış elmas doluydu, şimdi bir piramit gibi masanın üzerine yığılmış, parıltılarıyla göz kamaştıran elmaslardı bunlar.</p>

  <p>Jordan, yığının üzerine eğildi, şöyle bir yokladı, baktı; bir yandan da yüzü kadar güzel, ahenkli bir sesle konuşuyor, açıklamalarda bulunuyordu. Kristallerin biçimini birer birer söylüyor, kimindeki eksiklere işaret ediyor, iki elması yan yana koyup renklerini karşılaştırıyor, kimini de ışığa tutup parıltısını ölçüyordu. Zuga şaşkındı. Rhodes alışılmadık bir davranışta, kendisinden beklenmeyecek kadar gösterişli bir davranışta bulunmuştu, çünkü böyle, bir kova elması ortaya dökmekle adamlarına büyük iş çıkarmış oluyordu. Şimdi bunlar yeniden, teker teker elden geçecek, kıratları ölçülecek, değerleri biçilip kendi küçük, beyaz zarflarına döndürülecekti.</p>

  <p>Jordan bezelye iriliğinde bir elması aldı: "İşte size kusursuz bir taş. Şu renge bakın, yıldırım gibi masmavi ve ateş saçıyor.”</p>

  <p>Rhodes taşı elinden aldı, bir süre inceledi, sonra eğilip Louise St. John'un önüne koydu:</p>

  <p>"Hanımefendi, ilk elmasınız, içtenlikle umarım ki son elmasınız olmaz.”</p>

  <p>Louise, gözleri ışıl ışıl, karşılık verdi: "Bay Rhodes, böylesine değerli bir armağanı kabul edemem.” Sonra Mungo St. John'a döndü: "Edebilir miyim?"</p>

  <p>Mungo St. John, ” Edemezsin desem, beni asla bağışlamayacaksın, biliyorum, ” demekle yetindi.</p>

  <p>Bunun üzerine Louise, Rhodes'e döndü: "Bay Rhodes, mademki kocam ısrar ediyor, size minnetimi ifade edecek sözcük bulamıyorum, inanın.”</p>

  <p>Zuga sahneyi dikkatle izliyordu. Öyle çok olay, öyle çok ayrıntı, öyle incelikler, öyle gizli değinmeler vardı ki! Yüzeyde sadece şu parlak, sert taşların bir kadın üzerindeki ilgi çekici etkisinin bir gösterisi gibi geliyordu. Bunların gerçek değeri, belki tek değeri de buydu zaten, bu etki. Louise St. John'un yüzüne bakınca gördüğü açgözlülük değildi, belki sevince yakın bir heyecan, canlı bir şeye karşı, bir çocuğa, bir ata, bir erkeğe karşı, dokununca insanın yüreğini ısıtan bir şeye karşı duyulan bir sevgi. Birden bu sevinci yaratan keşke ben olsaydım diye geçirdi içinden. Keşke bu armağanı ona ben verebilseydim. Ve bu yüzden neredeyse Rhodes'in o anlamlı bakışını kaçıracaktı, birden anlayıverdi. Rhodes, kadına değil, kocasına yem uzatıyordu. Bu zenginlik gösterisi, Mungo St. John için, yarım milyon sterline sahip adam için düzenlenmişti.</p>

  <p>Rhodes'e sermaye gerekiyordu. Çünkü Kimberley madenindeki bütün parselleri bir an önce satın alma sevdasına tutulmuştu, hem de umutsuzca. Bu yüzden sermaye gerekliydi. Rhodes'in bu hırsını bilmeyen yoktu, zaten gizlemiyordu ki! Açık açık söylüyordu. Bir şirket kurulmalı, tüm madenler o şirketin malı olmalıydı. Şirketin başına kimin geçeceğini ise söylemesine hiç gerek kalmıyordu.</p>

  <p>Bunları bir yıl önce açıklamıştı. O zamandan beri de onu amaca ulaştıracak yolun yarısını almıştı zaten. Ama ortak almak zorunda da kalmıştı ve gene de hâlâ sermayeye gereksinmesi vardı. Çünkü kendisiyle madenin kesin ve gerçek sahipliği arasında ciddi bir engel yükseliyordu, Barney Barnete'nin şirketi. Bu son adımı atabilmesi, bu engeli de aşabilmesi için, milyonlara, milyonlarca sterline ihtiyacı olacaktı.</p>

  <p>Zuga böylelikle, bu küçük gösterinin anlamını çözmüş oluyordu, tam General Mungo St. John'un tepkisini ölçmek üzere başını o yana çevireceği sırada, masanın öte ucundaki bir görünüm, ister istemez dikkatini çekti.</p>

  <p>Geniş omuzlu, özensiz giyimli genç adam, kıvır kıvır saçları alnına düşmüş öne eğilmiş, elmasları avuçluyor, omuz başında, pırıl pırıl, güzel yüzlü, zarif, ince görünüşlü çocuk ve her ikisinin de arkasında, onları etkisinde tutar, kaçırmak istemezcesine dikilmiş şahin tanrının heykeli.</p>

  <p>Zuga ömründe ilk kez böyle, şahinin karşısında, boş inanç denebilecek bir ürküntü duymaktaydı. Hotanto’nun, heykelin taş gözlerinden hemen gördüğü, anladığı o kötülük izlenimini o, ilk kez seziyordu. Bir an, dehşet dolu bir saniye, Zuga kuşun o keskin, bıçak biçimli kanatlarını açıp altında duran iki insanı yakalayıvereceğini sandı. Sonra bu an geçti, büyü bozuldu.</p>

  <p>Rhodes elmasları yeniden kovaya süpürürken alçak sesle Jordan'a bir şeyler söylüyordu:</p>

  <p>"Sana gönderdiğim kitabı, Bay Pitman'ın steno kitabını çalışıyor musun bakalım?"</p>

  <p>"Evet, Bay Rhodes.”</p>

  <p>"Göreceksin, gün gelecek sana çok büyük yararı dokunacak.”</p>

  <p>Çocuk, mutfağa dönerken Rhodes de kovayı, önemsiz bir şeymişçesine geri veriyor ve böylesine iriyarı bir adamdan hiç umulmayan o ince tiz sesiyle ellerini, kollarını sallayarak General St. John'a, madenler konusunda, elmas çıkarılması konusunda teknik bilgiler vermeye koyuluyordu. Gerçi yalnızca bir kişiye anlatıyor, ama öyle inandırıcı, öyle güzel konuşuyordu ki, sofradakilerin hepsi onu can kulağıyla dinliyorlardı.</p>

  <p>Louise St. John bile. Üstelik Rhodes'in verdiği karmakarışık rakamları da çok iyi anlamış olmalıydı ki, ansızın, bir soru soruverdi. Rhodes bayağı şaşırdı, gafil avlanır gibi oldu, gene de toparlandı. Açıklamasını yaptıktan sonra, ekledi:</p>

  <p>"Sözlerimi bu kadar dikkatle izlediğiniz için size minnettarım hanımefendi.” Sonra gene kocasına döndü: "Tüm bu anlattıklarımdan görüyorsunuz ki, General, burada kapital yatırımından elde edilen kâr payı, hemen hemen hiçbir yerde bulamayacağınız kadar yüksektir. Yüzde on kesin, yüzde on beş ise mümkündür kısacası.”</p>

  <p>Mungo, ağzında henüz yakmadığı parlak cigarası, tek gözünü Rhodes'in yüzüne dikti, sordu:</p>

  <p>"Anlattıklarınız iyi ama maviden hiç söz etmediniz, Bay Rhodes?"</p>

  <p>***</p>
</body>
</html>
