<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga'nın ailesinin her bireyi, kendisine uygun çalışacak bir yer bulmuştu. Jan Cheroot ile Jordan seçme masasının başında, Matabele savaşçıları açık kazılarda ve tabii Ralph de onların yanında çalışıyorlardı. Böylece giderek derinleşen çukurun ta dibinde taşlar buldular, sallanan kovalarla yüzeye çıkardılar, arabalara yükleyerek taşıdılar, yıkadılar, ellediler, sonunda seçme masasına, Jordan ile Jan Cheroot'a teslim ettiler.</p>

  <p>Matabele’ler parıldayan veya çok güzel, değişik renkli ne bulurlarsa elmas bulduk sanıp Zuga'ya getiriyorlardı. Böylece agat, kumtaşı, feldspat, kaya kristali, zirkon ve arada bir de elmas getirmiş oluyorlardı. Elmas gelince Zuga, onlara bir altın veriyor, elması da göğüs cebinden hiç çıkarmadığı bir keseye koyup geceleri keseyi yastığının altına sokuyordu.</p>

  <p>Her cumartesi sabahı da Zuga, iki oğlu ve Jan Cheroot'u masanın başına topluyor, kesenin ağzını açıp içindekileri temiz, beyaz bir kâğıda döküyor, o hafta bulunan taşları inceliyor, tartışıyorlardı. Zuga her zaman uğradığı düş kırıklığını gizlemeye razı olduğu o minicik, renksiz, çatlak elmas kırıntılarına bakarken üzüntüsünden adeta midesi bulanıyordu.</p>

  <p>Sonra keseyi gene göğüs cebine koyup ilikliyor, çizmeleri Ralph tarafından cilalanıp parlatılmış, gömleğin yakası Jordan tarafından onarılmış, düğmeleri dikilmiş, atı Jan Cheroot tarafından tımar edilmiş, pırıl pırıl, elinde bir yaprak sigarası, paraya hiç ihtiyacı yokmuş pozları takınarak gidiyor, bir elmas alıcısının teneke kulübesi önünde atından iniyordu. Elmas kırıntılarına istediği fiyata bir alıcı buluncaya dek kapı kapı gezmek, çok sıkı pazarlık etmek zorunda kalıyordu.</p>

  <p>***</p>

  <p>Bir sabah Zuga baktı Ralph, yarı beline dek soyunmuş, Bazo ile çukurun dibinde kazma sallıyor. Birkaç dakika durup oğlunu seyretti. İyice gelişmiş, kasları belirmiş, omuzları genişlemiş, bir erkek yapısı, görünüşü almıştı. Pantolonu dar geliyordu artık. Neden sonra seslendi:</p>

  <p>"Ralph, gömleğini giy hemen.”</p>

  <p>Çocuk, şaşırmıştı: "Ama neden, baba?"</p>

  <p>"Çünkü sen bir İngiliz’sin. Tanrının yardımıyla ve gerekirse benim kolumun gücüyle bir centilmen olacaksın.”</p>

  <p>Böylelikle Ralph, çıplak Matabele’lerin yanı başında, ayağında çizmeleri, gömleğinin yakası ta boğazına dek iliklenmiş çalışmak zorunda kaldı ve Matabele’lerin önce saygısını, sonra da sevgisini ve dostluğunu kazandı.</p>

  <p>Zaten onu daha ilk gördüklerinde biniciliğini beğenmişlerdi; sonra, o kocaman geyiği vurup getirdiğinde avcılığına hayran kalmışlardı. Şimdi de onu iyice benimsemişlerdi işte, önce ağabey olarak, yavaş yavaş da eşit biri olarak, çünkü Ralph çalışmadan spora kadar her şeyde onlarla yarışıyordu. Ama henüz onlar kadar uzun boylu ve güçlü olmadığından pek seyrek kazanıyor ve yenilince veya dayak yiyince iyice suratını asıyordu.</p>

  <p>Babası ona, “İyi bir sporcu kaybetmesini de bilmeli,” diyordu.</p>

  <p>"Ama ben sporcu olmayı da, kaybetmeyi de öğrenmek istemiyorum ki! Nasıl kazanılır, onu öğrenmek istiyorum.”</p>

  <p>Madenlerde, kolları günden güne güç kazanıyor, boyu giderek uzuyor ve kazanmayı öğreniyordu işte. On altı yaşını doldurmasına bir hafta kala Ralph ilk kez Bazo'yu güreşte yenmeyi başardı. Daha doğrusu bu, güreş değil de sopalarla yapılan bir tür kavgaydı. Sopalar bir bakıma kılıç gibi kullanılıyordu. Karşılaşma, oyun gibi başlamış, giderek ciddileşmiş, ikisi de ille de kazanmayı, rakibini alt etmeyi kafasına koymuştu. Hele Ralph'in gözleri şimşekler çakmaya başlamış, sanki karşısındaki bir düşmanmış gibi hırsla üzerine saldırmış, her yanını yara bere, kan içinde bırakmıştı. Belki de elinde öldürücü bir silah olsaydı, arkadaşı Matabele'nin canını alabilirdi, öylesine gözü dönmüştü. Neden sonra, onu karşısında öyle kanlar içinde diz çökmüş, çaresiz görünce, bir karabasandan uyanırcasına silkindi, toparlandı; Bazo'nun önünde o da diz çöküp kolunu onun boynuna doladı, yanağını onun yanağına dayadı; "Aman Tanrım, az kalsın öldürüyormuşum seni!" diye fısıldadı.</p>

  <p>Kanları, terleri birbirine karıştı, ikisi de soluk soluğa, her yerleri ağrı sızı içinde kalkmaya savaşırken Bazo söylendi:</p>

  <p>"Demek senin gibi bir beyaz maymuna kavga öğretmemeliymiş! Baksana, meğer öğrenince iyi öğreniyormuş!"</p>

  <p>Sonra çevrelerini sarmış Matabele’lerin kahkahaları arasında, ayağa kalktılar, aynı tastan akdarı birası içtiler. Bir an göz göze bakıştılar, sonra ikisi birden kahkahalarla gülmeye koyuldu. Şimdi hepsi, hepsi gülüyordu. Bir ara Bazo, Ralph'in koluna yapıştı,” Ben senin adamınım artık, ne dersen yaparım,” dedi.</p>

  <p>Zuga daha çukurun dibine iner inmez ter içinde kalmıştı. Sert bir sesle,” Ralph, ne işin var burada?" diye sordu.” Okulda olman gerekmez miydi?"</p>

  <p>"Şey... Baba on altı yaşındayım artık. Okuma yazmayı da biliyorum, bu kadarı yeter dedim de.”</p>

  <p>"iyi ama en azından bu kararını bana da açman gerekmez miydi dersin?"</p>

  <p>"Sizin çok işiniz vardı baba. Rahatsız etmek istemedim. Böylesine önemsiz bir şey için. Zaten dert başınızdan aşmış...”</p>

  <p>Zuga bir an ne diyeceğini kestiremedi. Çocuk bahane bulmak için mi böyle söylemişti, yoksa babasının gerçekten zor durumda, büyük sıkıntıda olduğunu biliyor muydu? Ralph, babasının bu duraksamasını sezmişti. Ellerini kaldırdı: "Burada bize el emeği gerek. Bu eller de işsiz...” Zuga oğlunun ellerine ilk kez dikkat ediyordu: Güçlü, geniş, avuçları sarı sarı nasır tutmuş ellerdi bunlar.</p>

  <p>"Bakın baba, yeni bir yöntem buldum ben. Önce Bazo'nun adamları kayayı kırıyor, sonra Wengi geliyor, sonra da...”</p>

  <p>Bulduğu yöntem hiç de fena değildi. Denemeye değerdi.</p>

  <p>***</p>
</body>
</html>
