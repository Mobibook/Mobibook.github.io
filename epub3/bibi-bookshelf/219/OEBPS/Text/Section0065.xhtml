<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ralph, araba kervanını gene güneye, Şasi Irmağına doğru yola çıkardı. İlk sabah, alışılmadık derecede hafif arabaların önünde atını sürdü. Öğleden sonra sıcakta, uyudular. Jordan ona, Rhodes'in Grocte Schuur'daki konağını süsleyen kuş heykelinin ölçülerini ve ağırlığını tam tamına vermiş, Ralph de bunlara göre, kendi elleriyle sandıklar yapmış, bu konuda kimseye güvenememişti. Gizli niyetlerini kimse bilsin istemiyordu. Her sandığa ikişer heykel sığdırılacak, sonra, sağlam iplerle bu sandıklar öküzlerin birer yanına asılacaktı. Ralph, hayvanların sırtı yaralanmasın diye uygun birer eyer de tasarlamıştı. Şimdi Isazi, sürüden bu iş için seçtikleri beş öküzü usulca alır, kamptan uzaklaştırırken Ralph geride kalıp arabacılara yapacaklarını söylüyordu:</p>

  <p>"Şasi Irmağına kadar son hızınızla yürüyeceksiniz. Sınır bekçileri benim nerede olduğumu sorarlarsa onlara doğuda, kralın izniyle ava çıktığımı ve size yetişeceğimi bildirirsiniz. Anlaşıldı mı?"</p>

  <p>Arabacılığa yükseltildiği halde hâlâ 'çocuk' denilen Umfaan karşılık verdi: "Anladım, Nkosi.”</p>

  <p>"Şasi Irmağını aştıktan sonra sınırın beş günlük yol ötesindeki Buşman kuyularına kadar yürüyün. Lobengula'nın adamları o kadar uzağa peşinizden gelmezler. Orada ben gelinceye dek bekleyin, anladın mı, Umfaan? Söyle bakalım şimdi, neler yapacaksınız, tekrar et.”</p>

  <p>Sözlerinin iyice anlaşıldığına emin olduktan sonra Ralph, Tom'a atladı, ” Hadi yolunuz açık olsun, ” dedi.</p>

  <p>"Güle güle git, Nkosi.”</p>

  <p>Isazi'nin öküz sürüsünün izini sürerek ve izleri örtmek için ardından bir mimoza dalı sürükleyerek gitti. Ertesi gün öğle üzeri araba yolundan iyice uzaklaşmış, o efsanevi Matopos tepelerine ulaşmışlardı. Hava kararırken öküzlere gene sandıkları vurup yola düştüler. Hesaplarına göre, Matabele’lerin Zimbabve, yani 'Eski Kralların Mezarı' diye adlandırdıkları yerin iki yüz kilometre kadar batısında olmaları gerekiyordu.</p>

  <p>Karanlık basmadan, eyer çantasından, Kimberley'den ayrılırken babasının armağan verdiği notları çıkarıp Zimbabve yolunu, sitelerin anlatıldığı yerleri belki yüzüncü kez okudu.</p>

  <p>Isazi, mısır ekmeği pişiriyordu, sordu: "Bu tepelerde daha ne kadar yol alacağız. Hayvanlarım çok zorlanıyorlar. Daha güneyden, tepelerin altından, düzlükten gitseydik iyi olurdu.”</p>

  <p>"Ya, Lobengula'nın mızraklarına yakalanalım öyle mi?"</p>

  <p>"Burada da aynı tehlike var.”</p>

  <p>"Hayır, yok. Hiçbir Matabele durup dururken sebepsiz yere bu kutsal tepelere gelmez. Burada askere filan rastlamayız, hele biraz daha uzaklaşalım, o zaman en uzaktaki karargâhların bile ötesine geçmiş olacağız.”</p>

  <p>"Peki, ya gittiğimiz o taş yer? Orada bizi bekleyen yok mu?"</p>

  <p>"Lobengula, taşların durduğu vadiye uzaktan bakmayı bile yasaklamıştır. Lobengula ve büyücüleri tarafından lanetlenmiş bir yer orası.”</p>

  <p>Isazi huzursuz, kıpırdandı: "Yok canım, bir Matabele köpeğinin lanetinden de ne çıkarmış ki?" Ama gene de belindeki tılsıma dokunmadan edemedi, böylelikle şeytanları, hortlakları, kötü ruhları, cinleri kovalamış oluyordu.</p>

  <p>Ralph gene de çok dikkatli ilerliyordu, bu dikkati sayesindedir ki, krala eşlik eden yüzlerce Matabele savaşçısına yakalanmadı. Gerçekte kral, kalabalık bir orduyla ve maiyetiyle buralara gelmişti. Acaba nereye gidiyordu? Cathy'den, Rudd ile adamlarının hâlâ Gubulawayo'da olduklarını duymuştu, Robyn de kocasıyla, oradaydı. Lobengula acaba neden böylesine önemli konukları bırakıp bu ıssız, kutsal tepelere gelmek gereğini duymuştu?</p>

  <p>Ralph bu sorulara karşılık bulamadı, ama yolunu sürdürdü ve üç gün sonra, babasının notlarında 'Aslan Başı' diye adlandırdığı tepeyi uzaktan gördü. Aradığını bulmuştu.</p>

  <p>***</p>

  <p>Zuga notlarında uzun uzun, ayrıntılarıyla anlatmamış olsaydı, olsaydı, Ralph o yüksek taş duvarları da, o gizli geçidi de bulamazdı. Dev sarmaşıklar, ağaçlar, yeşillikler, öylesine örtmüş, gözlerden gizlemişti. Şimdi Ralph, babasının balta izlerini açık seçik görüyordu. Ama kapı gene sarmaşıklarla örtülmüştü ki, bu da Zuga'dan sonra, yani yirmi beş yıldır buralara insan ayağı basmadığının bir kanıtıydı. Ralph derin bir soluk aldı, içinden, uygar bir Hıristiyan olduğunu ne denli yinelese, gene de o boş inançlara dayalı korku ağır basıyordu. Her şey tıpkı, babasının anlattığı gibiydi. Avluya girdiğinde çevresine bakındı. İşte babasının, belki içeride bir hazine gizlidir diye, o kocaman kulede, yıktığı duvar, açtığı delik. Babasının buradan hatırı sayılır miktarda altın tozu topladığını biliyordu. Daha doğrusu, kalıntıları yağmalamıştı bir bakıma. Ralph'e yalnızca yeşil sabuntaşından putlar, kuş heykelleri kalmıştı. Ama Zuga'ya bakılırsa, kuşların burada, bu avluda olması gerekmiyor muydu? Ralph birden umutsuzluğa kapılır gibi oldu, acaba başka biri ondan önce gelip taşları almış mıydı? Bu korku, öteki, o boş inançlara dayalı korkusuna bile baskın çıktı.</p>

  <p>Bele kadar uzamış otların arasına daldı, kuleye doğru yürürken neredeyse düşüyordu. Ayağı taş heykellerden birine takılmıştı. Hemen eğildi, heykelin zamanla üzerini örtmüş olan otları, sarmaşıkları araladı. O donuk, acımasız, taş bakışlarla, o ucu kıvrık gagayla karşılaştı. Kimberley'de Zuga'nın verandasında duran heykelerin tıpatıp eşiydi bu. Sonunda alıp götürecekti işte. Aramasını sürdürdü. Zuga'nın belirttiği gibi, altı heykel vardı, ama bir tanesinin başı kopmuştu. Öteki üçü de, daha az olmakla birlikte, zarar görmüştü, ama geri kalan ikisi, eksiksiz, çok iyi durumdaydı.</p>

  <p>Derken, mezardan çıkıyormuşçasına, boğuk bir ses gürledi:</p>

  <p>"Burası kötü bir yer!"</p>

  <p>Ralph korkuyla sıçradı, döndü, Isazi ile burun buruna geldiler. Zulu, sordu: "Ne zaman gideceğiz buradan, Nkosi? Burada çok kalmak doğru değil.”</p>

  <p>"Şunları yükler yüklemez gideriz. Gece basmadan bitirebilir miyiz bu işi, ne dersin?"</p>

  <p>***</p>

  <p>Kral, Bazo'ya gene özel bir görev vermişti. Bu yüzden, Matopos tepelerine doğru, öncü askerlerin başında yürürken gururundan kabına sığamıyordu. Bu yol iki savaşçının kalkanları birbirine değerek yan yana koşabileceği genişlikteydi, çünkü eski Kral Mzilikazi, halkı güneyden getirdiğinden beri kullanılıyordu. Ulus ne zaman bir bunalımla karşı karşıya kalsa kuraklık, salgın hastalık gibi şeyler olsa, kral buraya gelip Umlimo'ya danışır, onun söyleyeceklerini dinlerdi. Her mevsimde sürüler veya tarım ürünü konusunda ona danışır, askerlerini ne yöne yollaması gerektiğini ona sorardı.</p>

  <p>Lobengula ise Umlimo'nun mağarasına girdiğinde çocukluktan henüz çıkmıştı. Onu oraya, o çılgın, yaşlı büyücü götürmüştü. Onun eğitimini yapmış olan adam. Lobengula'nın eline krallık simgesini tutuşturan da gene Umlimo olmuştu zaten.</p>

  <p>Bunun içindir ki Lobengula, hiç görmediği bir beyazın temsilcilerinin sayısız istekleriyle şaşkına dönmüş, okuyamadığı birtakım kâğıtları imzalamak zorunda bırakıldığı için ne edeceğini bilememiş, korkular, kuşkularla kıvranarak, bir yandan da indunalarının her birinin ayrı bir akıl vermesinden bunalarak sonunda gizli mağaraya dönüyordu.</p>

  <p>Lodzi, işte her beyazın dudaklarından bu ad düşmüyordu. Dayanamamış, sormuştu o kırmızı suratlı beyaza:</p>

  <p>"Bu Lodzi mi kral, yoksa ben mi kralım?"</p>

  <p>"Bay Rhodes kral değil, ama kraldan daha güçlüdür.”</p>

  <p>"Öyleyse neden kendi gelmiyor?"</p>

  <p>"Denizaşırı gitti, işini gördürmek için daha önemsiz kişileri, adamlarını gönderiyor.”</p>

  <p>"Eğer şu Lodzi'nin yüzünü görebilseydim o zaman iyi mi, kötü mü olduğunu anlardım.”</p>

  <p>Ama Lodzi gelmiyordu işte, Lobengula ne yapacağını şaşırmıştı. Üstelik indunalarının her biri de ayrı bir hava çalıyor, kimi beyazlara parmağını versen elini, elini versen kolunu kaptıracağını söylüyor&gt; kimi Lodzi'yi övüyor, göklere çıkarıyordu. Özellikle de pek güvendiği, Nomusa. En genç ve en kurnaz indunalarından olan Kamuza ise "Beyazların her birine birer parça verirsen birbirine düşman olurlar, köpeği köpeğe salacaksın ki, it sürüsü sana saldırmasın!" diyordu. Somabula'ya bakılırsa, beyazların en güçlüsünü seçip onunla dost olmalıydı, bu Lodzi de sürünün başını çeken aygır olduğuna göre, onu seçmek doğruydu.</p>

  <p>Lobengula da hepsini, ayrı ayrı dinlediğinden, büsbütün şaşırmış, işte bunun için, bu yüzden Matopos tepelerinin yolunu tutmuştu. Tahtırevanının arkasından taşıyıcılar, armağanları getiriyorlardı, kangal kangal bakır tel, deri keseler içinde tuz, çanak çanak incik boncuk, altı büyük fildişi, top top parlak renkli kumaş, gergedan boynuzundan yapılmış bıçaklar; tüm bunlar akıl danışacağı olan Umlimo'ya verilecekti ki, hiç de az buz sayılmazdı.</p>

  <p>***</p>
</body>
</html>
