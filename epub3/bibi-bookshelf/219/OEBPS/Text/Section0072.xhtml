<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bu telgraf hattını Ralph'in adamları döşemişti, ta Kimberley'e kadar, tam dokuz yüz kilometre. Kolay iş değildi. İyi adamlar tutmuş, iyi de para vermişti. Ayda bir iki kez de ziyaretlerine gelmişti. Ama hırsızlardan rahat yoktu ki! Gelip gelip direkleri deviriyor, telleri kesip çalıyorlardı. Özellikle de kadınlar tellere meraklıydılar, bilezik, küpe yapmak için. Karaderili kızlar bayılıyorlardı buna. O gün de ustabaşıyla dolaşırken baktılar beş yüz metre tel çalınmış gene. Bir daha ki sefere beş bin metre çalınabilirdi. Sordu: "Kim yapıyor bu işi, biliyor musunuz?"</p>

  <p>Ustabaşı, omuz silkti: "Kim olacak? Buradaki Masona reisi Matanka. Köyü vadinin öte yanında. Bakın, dumanını buradan görebilirsiniz.”</p>

  <p>Ralph, yepyeni Winchester tüfeğine mermi sürdü, ” Hadi gidip görelim şu Matanka'yı, ” dedi.</p>

  <p>Matanka, çırpı bacaklı, ak saçlı bir ihtiyarcıktı, korkudan tir tir titriyordu. Ralph oralı olmadı: "Elli baş hayvan isterim. Bir daha ki sefere adamların tellere el sürecek olurlarsa yüz baş alırım, ona göre.”</p>

  <p>Sonra Matanka’nın sürülerinden en semiz hayvanları seçip önlerine kattılar, Victoria Kalesindeki, giderek büyüyen, beyazların kasabasına doğru sürdüler. Ralph, ustabaşına, ” Bunları götür açık arttırmayla satsınlar, hayvan başına en az on lira almalıyız, ona göre, ” dedi.” Böylelikle tellerin parasının on katını çıkarmış oluruz.”</p>

  <p>Doktor Jameson, Ralph'ten pek hoşlanmıyor, bu küstah genç, sinirine dokunuyordu. Üstelik onun sahip olmadığı her şeye sahipti. Uzun boylu, geniş omuzlu, yakışıklı, etkili bir adam. Her şeyin de üstesinden geliyor, en zor işin altından kalkabiliyordu.</p>

  <p>Doktor Jameson'un yanına girdiğinde, General St. John da oradaydı. Ralph onu içtenlikle selamladı, ne zaman geldiğini sordu. Sonra kutladı: "Sizi kutlarım efendim, burada iyi bir asker çok işimize yarar.” Rhodes çok kısa bir süre önce Mungo St. John'u şirketin genelkurmay başkanlığına getirmişti. Elbette şirketin en büyük yöneticisi olan Jameson'un emrinde, ama Rodezya ülkesinin polis ve askerinden doğrudan doğruya sorumlu olacaktı. Ralph anlattı:</p>

  <p>"Gene bizim telleri çalmışlar, incik boncuk yapmak için. Ama reise öyle bir ders verdim ki, bir daha unutmaz sanırım. Ona elli baş hayvan ceza kestim.”</p>

  <p>Jameson'un kaşları çatıldı: "Lobengula, Matanka'yı kendi adamı sayıyor, dolayısıyla bu hayvanları da kendi malı sayılıyor. Masona, sadece çobanlığını yapıyor, kral adına.”</p>

  <p>Ralph omuz silkti: "O halde Matanka varsın hayvanların hesabını krala versin, elbette bir bahane bulur.”</p>

  <p>"Ama Lobengula bu işin peşini bırakmayacaktır. Dur, dur bakalım, belki de aradığımız fırsat çıktı karşımıza. Belki Lobengula bu yüzden bize sataşmaya kalkışır da... Teller ne zaman onardır, Ralph?"</p>

  <p>"Yarın öğleye.”</p>

  <p>"İyi, iyi Gubulawayo'ya, babanıza bir telgraf çekeriz hemen. Lobengula'ya gitsin, adamları şirketin mallarına el uzatıyor, çalıyor diye şikâyette bulunsun. Hayvanlarına da ceza olarak el koyduğumuzu söylesin. Ne yapar Lobengula o zaman?"</p>

  <p>"Matanka'yı cezalandırmak için savaşçıları gönderir. Kafasını kestirir, erkekleri öldürtür, kadınların ırzına geçirtir, köyü de yaktırır.”</p>

  <p>"Tamam işte. Peki, Matanka nerede? Şirketin topraklarında, değil mi? İngiliz bayrağının koruması altında, değil mi? Ona el uzatan bize el uzatmış sayılmaz mı? Lobengula'nın adamlarını uzaklaştırmak bizim görevimizdir.”</p>

  <p>St. John, ” Savaş yani. Aferin delikanlı. Hepimizin beklediği de buydu işte, ” dedi.</p>

  <p>Jameson, ” Ballantyne, bana hemen beş yüz adamı taşıyacak kadar, yani yirmi beş araba, altı yüz de at hazırlatın. Yağmurlar basmadan Gubulawayo'ya yürür, bu işi bitiririz, ” dedi.</p>

  <p>***</p>

  <p>Ralph atından atladı fırtına gibi eve girdi. Victoria Kalesinin en görkemli evi burasıydı. Cathy, bebeği kucağında, onu karşılamaya çıktı.</p>

  <p>"Ne çabuk döndün?" derken göğsünü ilikliyordu. Çocuğu yeni emzirmişti.</p>

  <p>"İkinizden uzak kalamadım da ondan.” Karısının dudağına bir öpücük kondurdu, sonra bebeği kaptığı gibi havalara fırlattı. Jonathan, kahkahadan kırılıyordu.</p>

  <p>"Al şunu, Cathy. Gubulawayo'ya gidiyoruz.”</p>

  <p>"Kim?"</p>

  <p>"St. John, şu bizim doktor, ben. Biz oraya vardığımızda hisse senetleri de beş liraya çıkacaktır. Yaşadık!"</p>

  <p>***</p>

  <p>Bazo'nun savaşçıları, batı ormanlarından, kan kokusu almış av köpekleri gibi sessiz, çıkageldiler. Kral buyurmuştu:</p>

  <p>"O Matanka köpeğini gebert. Onu da halkını da, hepsini gebert.”</p>

  <p>Bazo onları şafakta yakaladı, esneyerek, gözlerini ovuşturarak kulübelerinden çıkarlarken. Sonra genç kızların peşine düştü, küme küme, iplerle bağladı. Madenin ustabaşına da, ” Sen bu işe karışma. Kralın emri. Hiçbir beyazın kılına dokunulmayacak, bu da kralın emri, ” dedi. Çünkü Matanka'nın halkından bazıları, Prince madeninde, beyazların emrinde kaya kırıyorlardı. Onların da gebertilmesi gerekiyordu. Bazo bağırdı:</p>

  <p>"Beyazlara dokunulmayacak, beyazlar siz kenara çekilin. Ama sizin de gününüz gelecek, tasalanmayın.” Şimdi kana susamıştı, öfkesinden ağzı köpürüyordu.</p>

  <p>Telgraf direklerine tırmanmış, telleri çekmeye çalışan Maşonaları sürükleyerek aşağıya indirdiler, paramparça ettiler. Maşonalar, beyaz efendilerinden çığlık çığlığa yardım istiyorlardı, ama boşuna.</p>

  <p>Kral, “Matanka'nın hayvanlarını getirin,” demişti. Bazo'nun adamları Masona otlaklarına yayıldılar, renk renk hayvanları topladılar, arasına beyazların sürülerinden de katılanlar vardı, ama etlerine dağlanmış damgaları Matabele savaşçıları anlayamazlardı ki! Bütün bunlar öyle çabuk olup bitmişti ki, Jameson artlarından güç bela yetişebildi, otuz sekiz gönüllü toplayabilmişti. Bazo, atlıları görünce arkasını döndü ve Jameson'u selamladı:</p>

  <p>"Seni görüyorum, doktor! Korkma, kralın emri var, beyazlara dokunulmayacak.”</p>

  <p>Ama gönüllüler tüfeklerini dolduruyorlardı. Gene beş yüze karşı sadece otuz sekiz kişiydiler ve korkudan sapsarı kesilmişlerdi.</p>

  <p>Jameson ilerledi, “Matabele’ler, neden sınırı geçtiniz?" diye sordu.</p>

  <p>"Ne o doktor, ne sınırından söz ediyorsun sen? Tüm bu topraklar, hepsi, Lobengula'nındır. Sınır filan yoktur.”</p>

  <p>"Acımasızca öldürdüğün adamlar benim korumam altındaydı.”</p>

  <p>"Geberttiklerimiz Maşona'ydı. Maşonalar da Lobengula'nın köpekleridir. İster öldürür, ister besler, keyfi nasıl isterse.”</p>

  <p>"Çaldığınız sürüler de benim adamlarımın malı.”</p>

  <p>"Hayır, Maşonaların tüm sürüleri kralındır.”</p>

  <p>St. John seslendi: "Dikkat et, Jameson, soluna bak.”</p>

  <p>Bazo'nun adamlarından birkaçı, daha iyi görmek ve işitmek için biraz yaklaşmışlardı. Birkaçının elinde de Martini Henry tüfekler vardı.</p>

  <p>Jameson, atın başını onlardan yana çevirdi, tüfeğini doğrulttu. “Geri, geri basın diyorum size!" diye bağırdı.</p>

  <p>Savaşçılardan biri de onun gibi yapmış, tüfeğini doğrultmuştu, işte o anda St. John tüfeğini ateşledi. Kurşun, Matabele’nin çıplak göğsüne saplandı. Kan fışkırdı, savaşçının tüfeği elinden düştü. Bazo o korkunç sessizlikte, “Beyazlara sakın dokunmayın,” diye bağırdıysa da atlıların yarışı, onun dilini bilmiyorlardı, adamlarına öldür emri verdiğini sandılar, tüfeklerini ateşlediler, birden kan gövdeyi götürdü. Matabele’ler yaralılarını sürükleyerek uzaklaştılar. Geride bir sürü ölü bırakmışlardı. Ralph, ağzında yakılmamış bir yaprak cigarası, dişlerinin arasından söylendi:</p>

  <p>"Tam otuz üç tane saydım, Doktor Jim. Gerçi kendilerini savunmadılar, ama pek de fena sayılmaz hani!"</p>

  <p>Ve cigarasını yaktı, gerisin geriye kaleye döndü.</p>

  <p>***</p>

  <p>Lobengula, elindeki keseyi evirip çeviriyordu. Kulübesinde yalnız en büyük rütbeli üç indunası vardı, ötekileri göndermişti. Karşısında Zuga, Louise, arkasında da Robyn ile kocası duruyorlardı. Lobengula, Robyn'e döndü:</p>

  <p>"Bak, Nomusa, işte Lodzi'den almamı öğütlediğin altınlar burada. Bana açık söyle, dürüst bir insan olarak; o kâğıdı imzalarken topraklarımı verdim mi ona?"</p>

  <p>"Hayır, ey kral vermedin, sadece topraklarının altındaki altın madenini verdin, çok, çok utanıyorum.”</p>

  <p>"Ama üzerindeki toprak olmazsa insan nasıl kazıp da altın çıkarabilir? Nomusa, sen, Lodzi'nin onurlu bir erkek olduğunu söylemiştin. Neden bana bunları yapıyor öyleyse? Adamları topraklarımda geziniyorlar, kendi topraklarıymış, öyle diyorlar. Savaşçılarımı öldürüyorlar, bana karşı büyük bir ordu topluyorlar, Lodzi bunu bana nasıl yapabiliyor, Nomusa?"</p>

  <p>"Cevap veremiyorum, ey kral, ben de aldatıldım, seni de aldattım.”</p>

  <p>Lobengula içini çekti: "Sana inanıyorum, Nomusa, aramızda gene de bir anlaşmazlık yok. Aileni buraya getir ki, önümüzdeki karanlık günlerde onları koruyabileyim. Sana söz veriyorum, hiçbir kötülük gelmeyecek Nomusa. Ne sana ne yakınlarına.” Sonra, Zuga'ya döndü:</p>

  <p>"Bu altın, Bakela, benim genç savaşçılarımın kanının bedeli mi?"</p>

  <p>Keseyi, Zuga'nın ayaklarının dibine fırlattı: "Altınını al geri, Lodzi'ye götür.”</p>

  <p>"Lobengula, ben senin dostunum bak, dostun olarak konuşuyorum, bu parayı, aydan aya ödenen bu parayı almazsan eğer, Lodzi ona olan güveninin sarsıldığını sanır.”</p>

  <p>"Peki, benim adamlarımı öldürmek güvenimi sarsmadı mı, Bakela? En azından halkım, güvenini yitirdi. Alaylarım toplanıyor, hazırlığa geçtiler. Matabele kanı döküldü, Bakela, kralın düşmanları krala karşı toplanıyor. Benim gençlerim onları yer, tıpkı Küçük El Tepesinde Zulu’ların yediği gibi.”</p>

  <p>"Ama unutma, sonra da İngilizler Zulu’ları yendi, toprak, Zulu ölülerinden kapkara kesildi. Ulundi'yi unutma. Sonra da Zulu kralını zincire vurup denizlerin ötesinde bir adaya götürmediler mi?"</p>

  <p>"Bakela, iş işten geçti artık, gençlerimi tutamam.”</p>

  <p>"Senin gençlerin ancak yaşlı Masona karılarını bıçaklar, bebelerin karnını deşerken yiğitlik gösterirler. Henüz gerçek savaşçılarla karşılaşmadılar ki! Sen onları en iyisi karılarının yanma gönder, eğer beyazların üzerine salıverirsen, bu senin de sonun olur. Sarayını yakarlar, sürülerini alıp götürürlerken seyretmek için sağ kalabilir misin bakalım.”</p>

  <p>İndunaların üçü birden öfkeyle Zuga'nın üzerine yürüyeceklerken Lobengula kolunu uzattı, onları durdurdu:</p>

  <p>"Bakela, kralın konuğudur. Benim sarayımda olduğu sürece, saçının her teli kutsaldır.”</p>

  <p>Ama gözlerini Zuga'nın yüzünden bir an bile olsun ayırmıyordu.” Hadi git, Bakela, hemen bugün git, karını da götür. Söyle o doktora, savaşçılarım hazırdır, söyle. Gwelo Irmağını aşacak olursa ben de askerlerimi üzerine salarım, söyle.”</p>

  <p>"Lobengula, ben buralardan ayrılırsam siyahlarla beyazlar arasındaki son bağ da kopmuş olur. Artık konuşma filan kalmaz. Savaş çıkar.”</p>

  <p>"Varsın çıksın öyleyse.”</p>

  <p>***</p>
</body>
</html>
