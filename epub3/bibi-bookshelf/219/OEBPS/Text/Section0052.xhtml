<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Lobengula, Capetown'da yapılmış dört tekerlekli bir arabayı taht olarak kullanıyordu. Araba yıllardan beri yerinden kıpırdamamış, her tarafında otlar bitmiş, tentesi ise tavuk pisliğinden görünmez olmuştu, ama güneşten koruyordu ve yüksekti. Bu da krala yetiyordu. Bugün beyazları da huzuruna kabul edeceğinden, Avrupalı gibi giyinmiş, bir zamanlar bir Portekizli diplomatın olan, sırmalı, uzun ceketi sırtına geçirmişti. Gerçi dantelleri solmuş, bir apoleti de düşmüştü, kralın göbeği, düğmelerin iliklenmesine engel oluyor, ceketin kollan da dirseklerine geliyordu, ama zararı yoktu.</p>

  <p>Elindeki, gümüş uçlu, maun saplı mızrağıyla teker teker huzuruna çağırdıklarının kimini ödüllendiriyor, kimini cezalandırıyor, ara sıra da yanı başında duran şampanya şişesinden bir yudum alıyordu. Birden yüzü aydınlandı. Ama kavga eder gibi cırtlak bir sesle, ” Seni dün çağırtmıştım, Nomusa merhametin kızı, ağrılarım çok, neden daha çabuk gelmedin?" diye bağırdı.</p>

  <p>Robyn Codrington, elindeki sinek şakşağıyla kalabalıktan, onu bunu dürterek hatta kralın cellatlarına bile dokunmaktan çekinmeyerek kendine bir yol açıp yaklaşırken:</p>

  <p>"Kartal uçar, çita koşar, ama ben ne yazık ki ancak katırın adımlarıyla ilerleyebiliyorum, ey kral. Neyin var, Lobengula? Bu kez nedir derdin?"</p>

  <p>"Ayaklarım yanıyor, ateşe basmış gibi.”</p>

  <p>"Damla hastalığındandır. Birayı, şampanyayı, konyağı fazla içiyorsun ey kral.” Çantasını açtı.</p>

  <p>"Sen beni susuzluktan öldüreceksin, Nomusa, adına hiç de yaraşmıyor, merhamet nedir bilmiyorsun.”</p>

  <p>"Sen de öyle, Lobengula. Duyduğuma göre, Pemba'nın adamlarını öldürtmek için savaşçılarını göndermişsin.”</p>

  <p>"Ne olacak sanki? O sadece bir Masona. Sen asıl bana acı, midesi taş dolmuş gibi sancıyan krala acı.”</p>

  <p>"Sindirim güçlüğü. Oburluk, babanı öldürdü, seni de öldürüyor.”</p>

  <p>"Şimdi de beni açlıktan ölüme mahkûm ediyorsun, öyle mi? Bir deri bir kemik kalayım istiyorsun, önemsiz biriymişim gibi.”</p>

  <p>"İstersen sıska bir canlı, istersen şişman bir ölü ol, senin bileceğin iş. Şimdi aç bakalım ağzını.”</p>

  <p>"Aman bu ilaç ne kadar da acıymış! Midem ağrısın daha iyi.”</p>

  <p>"Bu haplardan beş tane bırakıyorum. Ayakların şiştiği ve ağrı dayanılmaz hale geldiği zaman bir tane yiyeceksin.”</p>

  <p>"Hayır, yirmi tane isterim, bir kutu dolusu isterim. Ben, Matabele’lerin Kralı Lobengula, emrediyorum. Bir kutu bırakacaksın.”</p>

  <p>"Hayır, beş tane! Yoksa geçen hafta yaptığın gibi hepsini birden yersin.”</p>

  <p>"Sana emretmem gerekecek anlaşılan, Khami'deki o küçük, beyaz kulübelerini bırak, burada, benim yakınımda otur diye.”</p>

  <p>"Bu emre karşı gelirim. Burası pislik yuvası, sinekten geçilmiyor.”</p>

  <p>"Karşı geleceğini bildiğim için emretmiyorum ya! Ne olacak sanki birkaç kemik, biraz köpek pisliği, Matabele’ye ne zarar verir ki? Bak, yaklaş biraz yanıma, şuradaki kırmızı suratlı Felemenkliyi görüyorsun ya, ille de Hunyani Irmağının geçidine bir alışveriş merkezi kurmak için izin istiyor benden.”</p>

  <p>"Sakın ha! Adam dolandırıcının teki. Halkını aldatır sonra. Bozuk mal satar.”</p>

  <p>"Bir haberci bana bu kitabı getirdi, oku bakayım.” Ve böyle diyerek Robyn'e, katlanmış bir kâğıt uzattı.</p>

  <p>Belki bir saat Lobengula, kimsenin duyamayacağı alçak bir sesle, Robyn'e İngiliz Valisinin mektubundan, en genç karısının âdet kanamalarına kadar değişen elli konuda danıştı. Sonunda ondan bir dileği olup olmadığını sordu:</p>

  <p>"Evet var, halkına izin ver de gelip kilisemde tapınsınlar.”</p>

  <p>Bu kez kralın suratı asıldı: "Nomusa, kulübenin direklerini kemiren karıncalar kadar inatçısın sen.” Kaşlarını çattı, düşündü, sonra güldü: "Pekâlâ, varsın dediğin gibi olsun. Halkımdan birini almana izin veriyorum, ama kadın olacak, soylu kandan bir indunanın karısı ve on iki oğul anası olacak, halkımdan bu koşullara uyan birini bulabilirsen al, üzerine su serp, alnına da işaretini yap, dilerse sizin üç beyaz tanrınıza şarkı söyleyebiliriz.”</p>

  <p>Bu kez gülümseme sırası Robyn'e gelmişti: "Acımasız bir adamsın, Lobengula, çok yiyor, çok içiyorsun, ama seni severim.”</p>

  <p>"Ben de seni severim. Nomusa.”</p>

  <p>"O halde senden bir şey daha isteyebilir miyim?"</p>

  <p>"Söyle.”</p>

  <p>"Bir genç var, ağabeyimin oğlu.”</p>

  <p>"Henşov.”</p>

  <p>"Kral her şeyi biliyor. Acaba onun dileğini de dinler mi?"</p>

  <p>"Gönder bakalım.”</p>

  <p>***</p>

  <p>Bazo, kralın kendisine verdiği görevi başarıyla yerine getirdi, büyücü Pemba'yı kendi mızrağıyla vurdu, sonra birçok da tutsak alıp döndü. Tutsaklar arasında, ilk görüşte vurulduğu, çekik gözlü, açık tenli bir kız da vardı. Kızı hizmetine aldı, kız ona yemek pişiriyor, yarasının bakımını yapıyordu. Bu iş için de belindeki kutudan çıkardığı tozları birbirine karıştırıp merhem haline getiriyor, yaraya sürüyordu. Bazo sordu:</p>

  <p>"Kim öğretti sana bunu?"</p>

  <p>"Kim öğretti sana bunu?"</p>

  <p>"Büyücü Pemba. Ben onun çırağıydım.”</p>

  <p>"Neden sen?"</p>

  <p>"Yeteneğim var da ondan, ”</p>

  <p>Bazo güldü: "Hadi bakalım küçük büyücü, benim falıma bak öyleyse. Senin adın ne bakayım?"</p>

  <p>"Tanase. Ben seninkini biliyorum, efendimiz, herkes saygıyla söz ediyor senden, Balta Bazo'dan.”</p>

  <p>"Ben senin ustanı öldürdüm, Tanase. Kendi ellerimle. Bu yüzden benden nefret ediyor musun, küçük büyücü?"</p>

  <p>"Hayır, tam tersine, sana gönül borcum var, çünkü Pemba'yı hiç sevmezdim. Ve büyülü suya bakıp da onun ölümünü gördüğümde çok sevinmiştim. Sen beni almaya gelmeden çok önce, senin yüzünü de gördüm, onun ölümünü gördüğüm gibi. Pemba, çok, çok kötü ruhlu biriydi. Bana zorla yaptırdığı şeyleri hiçbir zaman unutamam.”</p>

  <p>Bazo birden irkildi: "Yoksa senin bedenini kullandı mı?"</p>

  <p>"Seçilmiş birine el sürmeyi Pemba bile göze alamazdı. Çünkü kızlık perdesinin yırtılmasıyla yetenek de yok olur.”</p>

  <p>"Ne yeteneği?"</p>

  <p>"Pemba gibilerin çok değer verdiği, olacakları önceden görme yeteneği.”</p>

  <p>"Peki, seni yapmaya zorladığı şeyler nelerdi?"</p>

  <p>"Karanlık işler, gece yarısı işleri, bedene değil de ruha işkence edilmesi gibi şeyler. Ben, seçilmiş olmayı istemiyordum ki! Bu yoldan gidersem nelerle karşılaşacağımı düşündükçe korku ve nefretle ürperiyorum. Pemba öldü gerçi ama o, sadece önemsiz bir büyücüydü, bildiklerinin hepsini bana öğretmişti zaten. Adını söylemekten çekindiğim biri çağıracak beni. O çağrı geldiğinde ister istemez karşılık vermek zorundayım.”</p>

  <p>"Ama ben seni korurum!"</p>

  <p>"Bunun ancak bir çaresi var, efendim Bazo. Beni onlar için değersiz kılabilirsin, benim için korkunç bir yük olan yeteneği yok edebilirsin.”</p>

  <p>"Nasıl?"</p>

  <p>"Pemba'yı çelik mızrağınla nasıl yokettiysen, benim perdemi de kocaman, etten mızrağınla delip yırtarsın. Evet, evet efendim, beni öteki kadınlara benzet, onlar gibi olayım, oğlunun karnımı tekmelediğini duyayım, onu emzireyim.”</p>

  <p>Bazo'nun sesi, önüne geçemediği bir istekle, boğuk çıkıyordu:</p>

  <p>"Tüm bu isteklerine kavuşacaksın, Tanase. Hele Gubulawayo'ya varalım, kral beni ödüllendirsin, bana evlenme izni versin, o zaman.”</p>

  <p>"Efendim, beklemek tehlikeli ama.”</p>

  <p>"Hayır, ben seni bir köle gibi kullanamam. Karılarımın ilki ve en büyüğü olacaksın, işte o kadar. Üstüme varma, çünkü ne de olsa ben de insanım.”</p>

  <p>"Nkosi, sen büyücülerin gücünü bilmiyorsun. Beni kurtar onlardan.”</p>

  <p>"Ben Matabele töre ve yasalarını biliyorum, bu kadarı da yeter.”</p>

  <p>***</p>
</body>
</html>
