<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bazo'nun öncüleri haberi yetiştirdiler. Adamlarını aldı, koştu, pusu kurdu. Bazo bağırdığında atlı, tüfeğini kılıfından çekip çıkarmaya zaman bulamamıştı:</p>

  <p>"Çok geç kaldın. Ölmüştün, çakallara şölen çekiyordun şimdi. Sana tüm öğrettiklerimi unuttun mu yoksa, Henşov? Çok dikkatsiz olmuşsun!"</p>

  <p>Ralph, tüfeği yeniden kılıfına soktu, yüzünde hem sevinç, hem üzüntü vardı: "Hangi ağacı sallasan bir Matabele düşüyor, yahu! Ne o, daha induna halkasını takmamışsın, Maşonaların baş belası, ulu kıyıcı!"</p>

  <p>"Yakında, Küçük Şahin, pek yakında takacağım. Ya sen, ben de senin arabanı fildişiyle yüklü sanıyordum, ne oldu ya?"</p>

  <p>"Oldu bitti say, Küçük Balta, oldu bitti bile.”</p>

  <p>Birbirlerini tepeden tırnağa süzdüler, görüşmeydi aylar olmuş, ikisi de görünüşte çok değişmişti. Bazo, başında tüyleriyle tam bir savaşçı, bir prensti. Ralph da artık babasının kuzusu değildi. Kendine güven gelmişti, ama giysileri eskimiş, yıpranmış olmasına karşın, hâlâ Zuga Ballantyne'in eğitiminin izlerini taşıyordu. Çünkü tertemizdi, daha o sabah tıraş olmuştu. Böyle bakıştılar ve birbirlerine duydukları sevgi, saygıyla pekişti.</p>

  <p>"Çok değil, iki saat önce bir bufalo yavrusu vurdum.”</p>

  <p>"Evet, biz de silah sesine geldik zaten.”</p>

  <p>“İyi oldu. Bufalo eti yağlıdır, aç bir Matabele’yi bile doyurabilir.”</p>

  <p>Bazo, güneşe bir göz attı: "Gerçi acelem var, kralın verdiği görevi tamamlamam gerekiyor, ama tutsaklarım da dinlense iyi olur. Bufalonu yemene yardım ederiz, Henşov, ama şafakla birlikte yola çıkarız.”</p>

  <p>"Öyleyse konuşacak şeyimiz çok, zamanımız az demektir.”</p>

  <p>Derken araba göründü. Bazo Isazi'yle Umfaan'a bakıp sırıttı:</p>

  <p>"Görüyorum hâlâ bunları başından atmamışsın! Gene de, kralın sarayından ayrıldığımızdan beri taze et yememiştik.”</p>

  <p>***</p>

  <p>Ralph ile Bazo adamlarınkinden ayrı yerde yakılmış bir ateşin başına çökmüş, konuşuyorlardı. Kral, Ralph'in getirdiği silah ve içkileri almış, iyi de para vermişti. Ama ne verdiğini söylemedi. Lobengula ona kocaman, pırıl pırıl, çok değerli bir elmas verince duyduğu şaşkınlığı gizledi. Birden bu taşın nereden çalındığını anladı, vicdanı sızladı, ama bu da uzun sürmedi, sıkı bir pazarlığa girişti. Bedeli altı taşa çıkardı, taşları da yıllardır elmas madeninde çalışmış, bu işten anlar biri olarak özenle seçti. Uygarlığa döndüğünde ona on bin altın getireceğini biliyordu bu taşların. Böylece bir çırpıda hem arabanın, hem hayvanların parası, Elmas Lil'e olan tüm borcu, faiziyle ödendikten sonra bin lira kadar da kazançlı çıkmaktaydı.</p>

  <p>"Sonra kraldan fil avlamak için izin istedim, benimle alay etti. Fillerin beni yiyeceğini söyledi, tam on gün beklettikten sonra izin verdi. Nerede avlanabileceğimi sorduğumda da fillerin benden korkmasına gerek olmadığını, bu yüzden her yerde avlanabileceğimi söyledi. İstediğim yere gidebilir, istediğim kadar aptal, topal fil vurabilirmişim, öyle dedi.”</p>

  <p>Bazo kıkır kıkır güldü: "Peki, bugüne dek kaç tane aptal, topal fil vurdun, vurabildin, Henşov?"</p>

  <p>"Arabamda şimdiden elli tane en iyi cins fildişi var.”</p>

  <p>"Elli tane mi dedin?" Bazo, kulaklarına inanamıyordu, kalktı, gitti, baktı. Bu sırada Isazi de bulunduğu yerden Ralph'e seslendi:</p>

  <p>"Bu çocuğun büyük, büyükdedesi Maşobane bir hırsızdı, dedesi Mzilikazi haindi, fildişini ona emanet edebilirsin, Henşov.”</p>

  <p>Bazo ona bakmadı bile, sadece başını kaldırıp ağaçlara göz gezdirdi:</p>

  <p>"Buradaki maymunlar da ne kadar şamata yapıyorlar yahu!" Sonra Ralph'in yanına döndü.” Gerçekten de iyi cinsmiş. Çocukluğumda avcıların bulduğu dişlerden.”</p>

  <p>Ralph ona, arabadaki dişlerin çoğunun daha Bazo doğmadan ele geçirildiğini söylemedi. Babasının gizlediği yerlerin tümünü bulmuş, dişleri almıştı, sadece ikisini bulamamıştı. Gerçi dişler kurumuş, ağırlığının yaklaşık dörtte birini yitirmişti, ama çoğu gene iyi durumdaydı. İyi para edebilirdi. Ralph ise fil avında pek başarılı olamamıştı. Beş tane vurabilmişti ki, bunlardan sadece biri aygırdı ve dişleri otuz kilo kadar gelmişti, öte-kiler dişiydi, dişleri alınmaya bile değmezdi.</p>

  <p>Zuga'nın 'Avcının Serüveni'nde anlattığı o büyük sürülerin izi kalmamıştı artık. Çünkü Zuga'nın yazdıkları birçok avcıyı buralara çekmiş. Boeri, İngiliz’i, Hotanto’su, Almanı bu kocaman, boz renkli hayvanları acımasızca avlamış, avlamış, kemiklerini yığın yığın yazıya, yabana bırakmışlardı. Ralph başını salladı:</p>

  <p>"Evet, hepsi de iyi cins dişler. Arabam da yükünü iyice aldı artık. Şimdi gene krala gidiyorum, Matabele ülkesinden ayrılıp Kimberley'e dönmek için izin istemeye.”</p>

  <p>"Öyleyse bir daha görüşemeyeceğiz demektir, sen de öteki beyazlar gibi Matabele ülkesine geldin, istediğini aldıktan sonra çekip gider, bir daha da buralara dönmezsin.”</p>

  <p>Ralph güldü: "Hayır dostum, yanılıyorsun, döneceğim.</p>

  <p>"Henüz istediklerimin hepsini alamadım ki! Daha çok arabayla, İki değil altı arabayla döneceğim, hepsi de mal yüklü olacak. Vaşi Irmağından Zambezi'ye kadar alışveriş merkezleri kurağım.”</p>

  <p>"Evet, hiç kuşkum yok, zengin olacaksın, ama dikkat et, zenginlik her zaman mutluluk getirmez. Buna çok tanık olmuşumdur. Matabele ülkesinde fildişinden, altından, elmastan başka istediğin hiçbir şey yok mu, ha?"</p>

  <p>"Nereden bildin?"</p>

  <p>"Bilmedim ki, sadece sordum, o kadar. Ama burnum hemen kadın kokusu aldı. Anlat bakalım Henşov, kim bu kadın, onu ne aman karı olarak alacaksın? Daha babasından istemedin mi? Yoksa istedin de vermediler mi?"</p>

  <p>"Alay edilecek konu değil bu, Bazo. Ciddi bir iş. Aradığım kadını buldum sonunda. Ama ona henüz açılmadım.”</p>

  <p>"Hiç çekinme, seni istemiyorsa eğer, seni hak etmeyecek kadar aptalmış demektir, onu düşünmeye değmez. Hemen git babasıyla konuş, durma, fildişlerini gösterirsin, yeter.”</p>

  <p>Ralph, kuşkulu görünüyordu.” Haklısın Bazo, bu denli basittir herhalde.” Sonra içinden, ekledi: "Tanrı bilir ya, eğer beni istemezse onsuz yaşayamam.”</p>

  <p>Bazo onun içinden geçenleri okumuş gibiydi, döndü ateşin başında yemek pişiren Tanase'ye baktı:</p>

  <p>"Öyledir, pek yumuşak ve zayıftırlar, ama keskin çelikten daha derin yaralar açar bunlar.”</p>

  <p>Ralph de onun nereye baktığını görmüş, bir kahkaha koyvermişti:</p>

  <p>"Haa, şimdi ne demek istediğini anladım!"</p>

  <p>Bu kez, ” Alay edilecek konu değil!" diyen, Bazo oldu. Gülüştüler.</p>

  <p>Bazo ile Ralph, sabaha dek konuştular, konuştular. Sanki her saniyenin değerli olduğunu seziyorlardı. Çünkü bir daha kim bilir ne zaman görüşürlerdi, görüştükleri zaman ikisi de değişmiş olacaktı, belki içinde yaşadıkları dünya da. Geçmişi anımsadılar, şahinle avlanmalarından, örümcek inkosikazi'den, Bazo iri elması parçaladığı zaman Bakela'nın nasıl gazaba geldiğinden, Jordan'dan, Jan Cheroot'tan, Kamuza'dan, ötekilerden söz ettiler.</p>

  <p>Sonunda Bazo, istemeye istemeye kalktı: "Güneş doğmadan yola çıkıyorum, Henşov.”</p>

  <p>"Yolun açık olsun, Bazo. Kazandığın kadının da, onurun da zevkini sür.”</p>

  <p>Tanase'nin yanına uzanır uzanmaz kız hıçkırmaya başladı.</p>

  <p>"Bir şey gördüm, korkunç bir şey. Ama düş değildi, gerçekti. Ah Bazo, ne olursun, iş işten geçmeden, ikimizi de yok etmeden bu korkunç yeteneği alsana benden...”</p>

  <p>Bazo ona sımsıkı sarıldı, çok üzülüyordu, ama yapabileceği hiçbir şey yoktu.</p>

  <p>Bir süre sonra kız, fısıldadı: "Korkunç bir şeydi gördüğüm. Yaşadığım sürece hiç aklımdan çıkmayacak, gözlerimin önünden gitmeyecek. Seni bir ağacın ta tepesinde gördüm. O beyaza, o Şahin dediğin adama ona güvenme.”</p>

  <p>"O bana kardeş gibidir, kardeşim gibi severim.”</p>

  <p>"Peki ama Bazo, o zaman sen ağacın tepesindeyken başını kaldırıp seni gördüğünde neden ağlamadı, ha, neden ağlamadı?"</p>

  <p>***</p>

  <p>Salina Codrington, yoğurduğu hamuru oklavayla açıyordu. Ralph ise mutfağın eşiğine çömelmiş onu hayranlıkla seyretmekteydi.</p>

  <p>"Ben yarın gidiyorum.”</p>

  <p>"Evet, seni hepimiz çok arayacağız.”</p>

  <p>"Seninle ilk kez yalnız kalabiliyoruz. Bir dakika beni dinler misin, işini bırakıp?"</p>

  <p>"İşimi bırakamam, çünkü hamur süner sonra, ama bir yandan çalışırken dinlerim, anlat sen.”</p>

  <p>"Şey... Salina, bak, sen dünyada gördüğüm kızların, kadınların, yani hanımların demek istiyorum, en güzelisin!"</p>

  <p>"Çok naziksin, ama bu söylediklerin doğru değil, Ralph. Aynaya bakıyorum ben, kendimi bilirim. Üstelik yaşamda güzellikten çok daha önemli şeyler de var, değil mi? iyilik, nezaket, anlayış gibi sözgelimi!"</p>

  <p>"Evet, var ve sen bunların tümüne birden sahipsin.”</p>

  <p>"Ah, kuzen Ralph.”</p>

  <p>"Evet, kuzeninim ama seni seviyorum, Salina. Seni orada, ırmakta ilk gördüğüm andan beri seviyorum. Şimdiye kadar sana açılamadım, ama şimdi, biraz param var artık. Borçlarımı ödeyebilecek duruma geldim, geri döndüğümde arabalarım ve yükü tamamen kendimin olacak. Belki henüz zengin sayılmam ama... Olacağım, bir gün kesinlikle zengin olacağım. Seni çok, çok seviyorum Salina, benimle evlenmeni istiyorum.”</p>

  <p>Bunun üzerine genç kız. Ralph'in yanına yaklaştı, gözleri yaşlıydı, ha ağladı ha ağlayacak bir durumdaydı.</p>

  <p>"Ah sevgili Ralph, öyle üzüldüm ki, seni üzmemek için, seni bu dertten kurtarmak için her şeyi göze alırdım, eğer bilseydim!"</p>

  <p>Ralph çok şaşırmıştı: "Yani, yani benimle evlenmek istemiyor musun? Ama neden peki? Sana her şeyi veririm, seni el üstünde tutarım ve...”</p>

  <p>"Ralph, sus Ralph, sus.” Onun dudaklarına dokundu, parmağından biraz un bulaştı.</p>

  <p>"Ama Salina, anlamıyor musun, seni seviyorum?"</p>

  <p>"Anlıyorum Ralph, anlıyorum, ama ben, ben seni sevmiyorum!"</p>

  <p>***</p>
</body>
</html>
