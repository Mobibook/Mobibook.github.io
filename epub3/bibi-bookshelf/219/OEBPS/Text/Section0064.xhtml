<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga'nın hayalleri işte gerçekleşiyordu. Hep böyle olacağını düşünmüş, düşlemişti zaten. Şasi Irmağını aştığında öğleye yaklaşıyordu. Sağında büyük oğlu; babasının gururu, kıvancı. Başından çıkardığı şapkayı salladı:</p>

  <p>“İşte geldik baba, işte sizin kuzeyiniz, sonunda geldik. Bizim olacak.”</p>

  <p>Zuga da oğluyla birlikte, güldü: "Henüz değil, oğlum. Daha değil. Bu defalık onu kandırmaya geldik, güzellikle. Bir dahaki sefere bir gelin gibi sahip olacağız.”</p>

  <p>Zuga, Kimberley'de üç ay kalmış, De Beers elmas madenlerinin sınırsız olanaklarıyla, Rhodes'in öngördüğü tasarıları hazırlamıştı.</p>

  <p>Masona ülkesini ele geçirmek, çiftliklerin sınırlarını ve madenleri kazıklarla belirlemek üzere yanına iki yüz adam almıştı. Ayrıca, Khama'nın karargâhından, Sir Sidney Shippard'ın Bechuanaland polisi onlara destek olacak, kendisi de Rhodes'e bir polis birliği hazırlayacaktı. Zuga hangi silahlara, ne gibi donanıma gereksinme duyacaklarını ayrıntılarıyla yazmış, Rhodes de onaylamış, sadece "Yapın!" demişti, o kadar.</p>

  <p>Sonra tüm bu işler Ralph'e verilmişti. Adam bulacak, araç gereci, donanımı satın alıp Kimberley'de toplayacak, araba, öküz bulacak, adamlara at, tüfek ve cephane, makineli tüfek, bir de ışıldak için buhar makinesi bulacaktı. Sonra Hampden Dağı adı verilen bir yerde bunları toplayacak ve tüm bu işler dokuz ayda tamamlanacaktı. Bu işi tek başına yapamayacağından, bir de ortak bulmuştu. Frank Johnson. Sonra fiyatını verdi; "Seksen sekiz bin iki yüz seksen beş lira on şiline yaparız, ” dedi.</p>

  <p>"Söyler misin Ralph, bu on şilin de neyin nesi?"</p>

  <p>"Nesi olacak baba, işten kazancımız işte.”</p>

  <p>Şimdi geriye bir şey kalıyordu: Lobengula'nın imtiyazları onaylaması. Zuga, Rhodes'ten emir almıştı, derhal Gubulawayo'ya gidip Rudd'dan gecikmesinin nedenlerini öğrenecekti. Ralph de babasıyla gitmek istemişti. İşte şimdi yan yana Matabele ülkesinde ilerliyorlardı, baba oğul. Şasi Irmağının kıyısında, yüksekçe bir yerde, Ralph dedi ki:</p>

  <p>"Burada birkaç gün yayılalım, baba. Çayır güzel, otlar taze. Hem öküzleri dinlendirir, hem de biraz avlanırız. Burada Tati Irmağının kavşağında hâlâ bol av var.”</p>

  <p>Oğlunun, kendisine danışmadan kararlar vermesine Zuga alışamamıştı bir türlü.</p>

  <p>***</p>

  <p>Ralph her işi bir yarışmaya dönüştürüyordu, ondaki bu özelliği Zuga, oğlundan ayrılalı beri unutmuş gitmişti. Oysaki ta çocukluğundan beri böyleydi.</p>

  <p>Şimdi ise babasıyla yarışıyordu, çünkü yarışacak başka kimse yoktu. Avcılıkta yarışıyorlar, akşamları kim daha çok kuş vurmuş, sayıyorlar; eğer Zuga daha çok vurmuşsa Ralph'in yüzü asılıveriyordu. Üstelik yarışta, gözünü kan buruyor, Zuga da bundan korkuyordu. Oysaki avcılık onun işi, mesleğiydi.</p>

  <p>Ralph, babasına diyordu ki: "Ben sporcu olmak istemiyorum ki baba, ben sadece kazanmak istiyorum.” Ona göre vurduğu hayvan sayısı önemliydi, o kadar.</p>

  <p>O gün de bir altınına bahse tutuşmak istedi. Ama babası bu parayı gözden çıkaramayacağını söyleyince, çok şaştı:</p>

  <p>"Nasıl olur baba, o semiz elmasınızı otuz bin liraya satmadınız mı? Bakın baba, dikkat edin, yaşlanıyorsunuz. Bir altını hemen ödeyemeyecek duruma düşseniz bile, krediniz her zaman yüksektir.”</p>

  <p>Öğleyin zürafa izine rastladılar. Zuga bu yoldan ilk geçtiğinde, eski Kral Mzilikazi'nin karargâhından güneye inerken, buraları sürülerden kapkaraydı. Bir günde yüzü aşkın dev gergedan saydığını bilirdi. Hele o tombul zebraları, o yabankeçilerini saymak olanaksızdı.</p>

  <p>Ama bugün sabahtan akşama dek tek bir yabanıl hayvan görmeden at sürmüşlerdi. Gerçi bu bölge, doğrudan doğruya Lobengula'nın karargâhına giden yol üzerindeydi. İşlek bir yoldu. Giderek daha çok sayıda araba ve yolcu geçiyordu, ama gene de otlakları boldu. Sonra, Masona ülkesine girdiklerinde, demiryolu da arkadan geldiğinde, ne kalacaktı bakalım?</p>

  <p>Belki günün birinde torunları her köşesi bugünkü gibi verimsiz, kıraç bir ülkede yaşayacaklardı. Bu yüzden, bir an gözüne ilişen zürafayı Ralph'e göstermek gereğini duymadı. Ömründe ilk kez, Zuga'nın canı, avlanmak istemiyordu, ama oğlu oralı değildi, bağırdı: “İşte, işte oradalar!"</p>

  <p>Sonra atını dörtnala sürdü. Ormandan bir düzlüğe çıktılar. Zürafa sürüsü önlerinden kaçmaya çabalıyordu. Zuga birden atını durdurdu:</p>

  <p>"Ralph, bırak gitsinler!"</p>

  <p>Oğlu yanına gelince, kurumuş ırmak yatağındaki ayak izlerini gösterdi: "Ne olabilir bunlar? Khama'nın adamları mı? Savaşçılar mı? Bırak atlar biraz soluk alsın da bakalım hele.”</p>

  <p>Ralph birden bağırdı: "Uzun kalkanlar! Hem de kırmızı! Bunlar Köstebekler olacak baba, Bazo'nun savaşçıları. Bak bak, Bazo da önden gidiyor işte!"</p>

  <p>Gerçekten de ırmak yatağı boyunca yürüyen savaşçılara yetişmişlerdi. Zuga atından inerken Ralph arkadaşına sarılmıştı bile:</p>

  <p>"Hey, neler görüyorum ben? Dağı Kazan Köstebekler savaştan eli boş mu dönüyorlar? Hani nerede sığır? Nerede kadınlar?"</p>

  <p>Bazo başını salladı:</p>

  <p>"Şaka bile olsa, böyle söyleme, Henşov. Kral bizi Khama'ya göndermiş olsaydı, çok kişinin canını alırdık.” Sonra, Zuga'yı gördü.</p>

  <p>"Baba! Bakela, seni görüyorum. Gözlerim sevinçten ağardı, ” dedi.</p>

  <p>"Görüşmeydi çok oldu ya, Bazo. Bakıyorum sen de başına induna tacını takmış, peşine de savaşçılarını almışsın. Bir hayvan vuralım da bu gece birlikte yeriz, olmaz mı?"</p>

  <p>"Ah, Bakela, çok üzgünüm ama kralın işindeyim şimdi. Bir an önce Gubulawayo'ya, dönüp, kadının öldüğünü krala haber vermek zorundaydım. Beyaz kadın, kraldan izin almadan Gubulawayo'dan kaçmış, kral da beni, onu bulmak için gönderdi. Ah, sahi, sen o kadını tanırsın, Bakela.”</p>

  <p>Zuga birden telaşlanmıştı: "Sakın kız kardeşim Nomusa olmasın? Ya kızlarından biri? Çünkü Matabele ülkesinde bildiğim kadarıyla başka beyaz kadın yok ki!"</p>

  <p>"Hayır, onlar değil, bu kaçan, Tek Parlak Göz'ün karısı. Kimberley'de seninle yarışan kadın. Yarışıp da kazanan. Ama öldü şimdi.”</p>

  <p>Zuga'nın tüm kanı çekilivermişti sanki. Eyer kayışına tutunmasaydı, yere yuvarlanacaktı: "Ne? Öldü mü? Louise öldü ha?"</p>

  <p>***</p>

  <p>Zuga, savaşçıların izini gerisin geriye sürerek Bazo'nun tarif ettiği çınar ağacını buldu. Neden kendisine böyle işkence ettiğini kendi de bilmiyordu. Öldüğüne hiç kuşku olamazdı, olmamalıydı. Bazo ona, o kırılmış tüfeği, fişekliği, boş matarayı, sırtlanların kemirdiği eyeri, koşumları filan göstermişti. Çınar ağacının dibinde de sayısız iz vardı. Ama birkaç parça kemik ve kıldan öte hiçbir insan veya hayvan artığı kalmamıştı. Hepsini sırtlanlar, çakallar, akbabalar gövdeye indirmişlerdi.</p>

  <p>Louise herhalde bir aslan sürüsüne rastlamış, tüfeği de ateş almamış olacaktı. Zuga onun neler çektiğini, nasıl bir işkenceyle can verdiğini kestirebiliyordu. Buracıkta, öldüğü yerde ruhuna dua etmek istedi, onu bile yapamadı. Öylesine bitkin, zayıf düşmüştü birden. Sanki tüm canı çekilmiş gitmişti. Şu ana dek Louise'in onun için ne kadar değerli olduğunu bilemiş meğer! Bir gün er geç bir araya geleceklerine inanıyormuş meğer! Ama şimdi işte hepsi, hepsi bitmişti. Ralph'e Jan Cheroot ile yedek atları Şasi Irmağının yatağında bırakmasını söylemişti. Onun için acelesi yoktu. Zaten Louise'siz yaşamın da tadı yoktu ya! Artık hiçbir şeyin önemi kalmamıştı, gene de gitti, atına bindi, atın başını Şasi Irmağına yöneltti. Ama oralardan bir türlü ayrılamıyordu. Ağacın çevresinde, giderek açılan daireler çiz-meye koyuldu. Birden yüreği hop etti. Eğildi, dikenlerden birine incecik bir kırmızı bez parçası takılmıştı. Zuga onu büyük bir saygıyla alıp dudaklarına götürdü. Çınar ağacının doğusundaydı. Demek Louise ağaçtan inince bu yöne doğru kaçmıştı. Kırmızı ipliğin bulunduğu yüksekliğe bakılırsa, yaya olarak kaçmıştı.</p>

  <p>Doğuya, Tati Irmağına ve Kral Khama'nın ülkesine doğru, yolunu sürdürmek için belki de.</p>

  <p>Zuga da atını mahmuzladı, doğuya sürdü. Bu taşlık zeminde üç gün önceki izleri aramaya kalkışmak boşunaydı. Sadece çabuk davranmak ve talihine güvenmek zorundaydı, o kadar.</p>

  <p>Belki iş işten geçmeden ona yetişebilirdi. Boş matarayı görmüştü, bu ülkede, ırmaklar arasında, yaya olarak susuz yol almanın ne denli tehlikeli olduğunu, yaşama şansının ne denli az olduğunu bilmeyenlerden de değildi. Gene de yılmadı, en ufak bir ipucu arayarak gitti, gitti, tam hava kararırken de aradığını buldu. Bir kadın topuğuydu bu, kopmuş. Çivilerin parıltısı gözünü almıştı. Tüfeğini havaya kaldırıp aralıklarla üç kez ateş etti.</p>

  <p>Biliyordu, Louise'in tüfeği yoktu ki karşılık verebilsin. Ama eğer ileride bir yerlerdeyse ve silah seslerini duyduysa umutlanabilir, biraz güç verirdi bu umut ona. Ay yükselinceye değin ateş yakıp bekledi. Sonra ay ışığında yeniden yola düştü, her saat başı durup havaya ateş ederek, sonra da dikkatle kulak kabartarak. Ama baykuş sesinden, çakal ulumasından öte ses yoktu.</p>

  <p>Şafak sökerken Tati Irmağının geniş yatağına ulaşmıştı.</p>

  <p>Yatak, Kalahari Çölü gibi kuruydu. Gece boyu beslediği umudunu yitirmeye başlıyordu.</p>

  <p>Göğe baktı, bir ceset üzerinde dönen akbabaları görmek için. Ama tek görebildiği, hızla kanat çırparak uçan bir kumkazı sürüsü oldu. Bu, bir yerlerde su olduğuna işaretti. Belki de o suyu bulmuştu Louise. Eğer şimdiye dek su bulamadıysa öldüğü kesindi. Kendi matarasından bir yudumcuk içerken atı da değerli sıvının kokusunu aldı, kişnedi. Çok geçmeden o da susuzluktan bitkin düşecekti.</p>

  <p>Louise eğer ırmağa ulaştıysa, akış aşağı gitmiş olmalıydı. Yarı Kızılderili kanı taşıdığından, güneşe bakarak yönünü bulabilir ve tek su bulma şansının da Şasi Irmağıyla birleştiği yerde olduğunu düşünürdü.</p>

  <p>O da bu yöne döndü dikkatle çevresini kollayarak giderken fil izleri gördü. Dere yatağını kazmışlardı ve açtıkları çukurlar kurumuştu artık. Ta ileride bir yabankeçisi sürüsü görüyordu, ama bu hayvanlar aylar boyu su içmeden yaşayabilirlerdi.</p>

  <p>Derken gözüne bir maymun ilişti, insana benzeyen biçimiyle hemen ilgi çekiyordu. Sülüsünü arıyor olmalıydı.</p>

  <p>Çakma adı verilen bu tür maymun her gün su içerdi. Aklına, bu kadar batıda maymuna hiç rastlamadığı geliverdi. Üstelik sürü filan da yoktu, oysaki bu hayvan tek başına değil, sürüyle yaşayan bir yaratıktı. Birden yüreği ağzına geldi, sevinçten bağırmamak için kendini zor tuttu, hayır, bu, maymun değildi, atını dörtnala kaldırdı. Ama durdurup inerken birden sevinci, sabun köpüğü gibi sönüverdi.</p>

  <p>Kadın diz çökmüştü, dizleri kan içindeydi. Üzerindekilerin hemen hemen hepsi yırtılmış, nazik derisi, güneşten kavrulmuştu. Kolları, bacakları güneş yanıklarından su toplamıştı. Dudaklarının derisi tamamen soyulmuş, çatlamış, kararmıştı. Gözkapakları arı sokmuş gibi şişti, yaşlı, kör bir cadı gibi başını kaldırmış, ona bakıyordu. Bir deri, bir kemik kalmıştı. Elmacık kemikleri sanki derisini yırtıp fırlayacak gibiydi.</p>

  <p>Elleri ise kararmış, birer pençeye dönüşmüş, tırnakları kopmuştu.</p>

  <p>Bir asmanın yassı yaprakları üzerine hayvan gibi çömelmiş, yabani yeşil kavunlardan birini parmaklarıyla kırıp açmış, etini zavallı ağzına tıkmaya çalışıyor, kavunun suyu, çenesine akıyor, kirli bir iz bırakıyordu.</p>

  <p>Zuga da diz çöktü. Boğulur gibi "Louise!" dedi.” Louise!"</p>

  <p>Kadın, miyavlar gibi bir ses çıkardı, sonra tamamen kadınsı bir davranışla sözde saçlarını düzeltti, güneşten şişmiş, kıpkırmızı gözkapaklarının arasından, kan çanağına dönmüş gözleriyle ona bakarak "Sen misin? Olamaz...” dedi. Sesi, karga sesi gibi çatlak çıkıyordu.</p>

  <p>Sonra, bluzunun kalan parçalarıyla, göğüslerinden birini örtmeye çabaladı ve kendini tutamadı, çılgın gibi titremeye koyuldu. Sonra da gözlerini sımsıkı kapadı. Zuga usulca elini zattı, dokunur dokunmaz Louise hâlâ öyle, tir tir titreyerek göğsüne yaslandı. Bir çocuk gibi hafif, incecikti. Mırıldandı:</p>

  <p>"Biliyordum... Anlamsızdı, saçmaydı ama her nasılsa senin gelip beni kurtaracağını biliyordum işte...”</p>

  <p>Cathy arabanın tentesinin altından süzülürken gözlerini kocaman kocaman açmış, acınası bir sesle fısıldadı:</p>

  <p>"Feneri söndürmeyecek misin, Ralph? Biri gelebilir.”</p>

  <p>Delikanlı, dirseğine dayanmış, sırıtıyordu: "Neden söndüreyim? Babanla annen, Lobengula'nın sarayındalar. Kimse yok ki!. .”</p>

  <p>"Ama ablam? Salina?"</p>

  <p>"Salina çoktan uykuya dalmış, hiç kuşkusuz düşünde Jordan'ı görüyordur, tasalanma sen. Yalnızız, Cathy, ikimiz, yalnızız. Neden söndüreyim feneri?"</p>

  <p>Kız kıpkırmızı oldu: "Peki öyleyse, utanıyorum da ondan söndür diyorum, oldu mu? Sen zaten bana takılmadan edemiyorsun. Keşke gelmeseydim.”</p>

  <p>Ralph, doğrulup oturmuş, üzerindeki örtü beline kaymıştı. Genç kız onun çıplak göğsünü, kaslı kollarını görmemek için başını hemen öte yana çevirdi. Ralph elini uzattı, onu yanına çekmek istedi, kız direnmeye kalkıştıysa da başaramadı, delikanlının üzerine yuvarlandı. Ralph onu saçlarından yakaladı, dudaklarını dudaklarına yapıştırdı. Kız artık yumuşayıvermiş, kendini tamamen bırakmıştı. Kollarını onun boynuna sımsıkı doladı, yeniden dudak dudağa geldiler, inlediler.</p>

  <p>Ralph, Lil'den öğrendiklerini genç kıza uyguluyor, onu ağzıyla, diliyle okşuyor, kışkırtıyordu. Cathy, örümcek ağına yakalanmış bir böcek gibi savunmasızdı, kendini kapıp koyvermişti. Genç adamın başını döndürüyordu. O zamana dek parasıyla satın aldığı hiçbir kadının etkilemediği kadar etkiliyordu. Kızın bluzunu çözerken parmakları tir tir titriyordu. Omuzları ipek gibi, pürüzsüz, sıcacıktı. Diliyle dokunur dokunmaz Cathy inledi, ürperdi. Ralph bu tazeliğe hazırlıklı değildi. Ne yapacağını şaşırmıştı. Sanki bir kralın hazinesi olduğu gibi önüne serilmiş gibiydi.</p>

  <p>Şimdi kızın çırılçıplak bedenine bakıyor, kız da örtünmeye filan kalkışmıyordu, ama kıpkırmızı olmuştu utancından. Ralph elini uzattı-.</p>

  <p>"Dur şu feneri söndüreyim.”</p>

  <p>"Hayır Ralph, seninle benden utanmıyorum, ikimizden utanmıyorum artık. Karanlığı istemiyorum, senin o sevgili yüzünü görmek istiyorum.”</p>

  <p>Bacakları tay bacakları gibi uzun, kalçaları henüz erkek çocuk kalçaları gibi dar, karnı hafifçe çöküktü. Fenerin ışığında cildi gençliğe özgü o sağlıklı parıltıyla parlıyordu. Ama Ralph onu ancak bir an görebildi, çünkü Cathy hemen battaniyenin altına kaymıştı. Upuzun kolları, bacaklarıyla delikanlıya sarıldı. Fısıldadı:</p>

  <p>"Senin için yapmayacağım hiçbir şey yok. Senin için hırsızlık da yaparım yalan da söylerim, hatta adam bile öldürürüm benim eşsiz, güzel Ralph'im. Bir erkekle bir kadının ne yaptığını pekiyi bilmiyorum, ama bana gösterirsen eğer onu seninle yapmakla dünyanın en mutlu kızı olurum.”</p>

  <p>Ralph'in vicdanı onu son kez uyarıyordu: "Cathy, bunun olmasını istememiştim ben.”</p>

  <p>"Ama ben istemiştim ya! Neden buraya geldim sanıyorsun? Seni seviyorum, Ralph. Seni ilk gördüğüm an sevmiştim.”</p>

  <p>"Ben de seni seviyorum, Cathy.” Bu söylediklerinin doğru olduğunu anlayınca, kendi de şaşırdı.” Gerçekten seviyorum.” Sonra, çok sonra, ekledi:</p>

  <p>"Seni ne çok sevdiğimi şimdiye dek ben de anlamamışım meğer!"</p>

  <p>Cathy fısıldadı: "Böyle olacağını hiç bilmiyordum. Oysa ki çok düşündüm, sen Khami'ye ilk geldiğin günden beri her gün, her zaman düşündüm. İncil'de bile okudum. Şimdi biz birbirimizi tanıdık mı yani, Ralph?"</p>

  <p>Ralph, karmakarışık saçları terden sırılsıklam, sırıttı: "Seni daha iyi ve daha sık tanımak istiyorum.”</p>

  <p>"Ruhumda, kapkaranlık bir kuyuya bambaşka, güzel bir dünyaya düşmüş gibi oldum, bir daha da dönmek istemedim.</p>

  <p>Sen de böyle hissettin, değil mi, Ralph?"</p>

  <p>Battaniyenin altında birbirlerine sımsıkı sarılmış, alçak sesle konuştular, fenerin sarı ışığında birbirlerini seyrettiler, ikide birde susup birbirlerinin gözkapaklarını, dudaklarını öptüler. Sonunda ilk toparlanan, Cathy oldu:</p>

  <p>"Saatin kaç olduğunu bilmek istemiyorum, ama bak kuşlar şakımaya başladı, neredeyse ortalık aydınlanır. Ah, Ralph, gitmeni hiç istemiyorum.”</p>

  <p>"Çok kalmayacağım, söz, hemen döneceğim sana.”</p>

  <p>"Ne olursun, yalvarırım beni de götür.”</p>

  <p>"Biliyorsun, olanaksız bu.”</p>

  <p>"Neden? Çok tehlikeli bir yolculuk da ondan, değil mi? Bak sen yokken bil ki her saniye ölüyorum, senin için dua edeceğim. Lobengula'nın savaşçıları seni bulmasınlar diye dua edeceğim.”</p>

  <p>Ralph kıkır kıkır güldü: "Sen benim için tasalanma. Çok yakında ruhundaki o kapkaranlık kuyuya gene birlikte düşeriz, tamam mı?"</p>

  <p>Cathy, dudaklarını onun terli alnına dokundurdu: "Söz ver. Bana döneceğine söz ver benim güzel, sevgili Ralph'im.”</p>

  <p>***</p>
</body>
</html>
