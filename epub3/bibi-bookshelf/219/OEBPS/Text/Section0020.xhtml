<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Hendrick Naaiman, alçak kapıdan sürünerek yeniden içeri girdiğinde vakit gece yarısını geçmişti; ateş sönmüş, küllenmiş, gölgelerin içinde kısa, geniş ağızlı mızraklar ölümcül bir parıltı saçıyordu. Bu korkunç silahları tutan adamların heyecandan döktükleri terin kokusu burnuna çarptı, korkuyla ürperdi, ölüm sanki kulübenin dibinde ona tuzak kurmuş, ölüm akbabası kanatlarını hışırdatıyordu. Hendrick, korkmuş adamların çok tehlikeli olduğunu ve şu anda ölüme çok yaklaştığını biliyordu.</p>

  <p>Zaten işi gereği hep böyle durumlarla karşılaşırdı ya, bir türlü alışamamıştı işte, Bazo'yu selamlarken sesinin titrediğinin de pekâlâ farkındaydı.</p>

  <p>Genç Matabele bıraktığı yerde, yüzü kulübenin tek kapısına dönük, arkası ise kalın balçık duvara dayalı, yanı başında mızrağı hazır, oturuyordu.</p>

  <p>Karşısına çömeldi. Bazo adamlarına bir işaret çaktı, ikisi gidip kapıya nöbetçi dikildiler, ikisi de mızrakları sağ ellerinde, Hendrick'in arkasına diz çöktüler. Genç Matabele çok uyanıktı anlaşılan. Her türlü önlemini almıştı. Şimdi kucağındaki küçük çıkını açtı, küllenmekte olan ateşin üzerinden eğildi, çıkardığını, Hendrick'in bitiştirdiği avuçlarına bıraktı. İriyarı adam öyle, taş kesilir gibi kalakalmış, yüzünde derin bir şaşkınlık ifadesi, avucundakine bakıyordu. Sonra elleri hafiften titremeye başladı ve koskocaman, parıltılar saçan taşı hemen yere bıraktı, parmaklarını yakmış gibi. Ama katran karası gözleri evinden uğramış, kıpırdamadan taşa bakıyordu hâlâ. Neden sonra uykudan uyanıyormuşçasına silkindi, toparlandı, bakışları hep öyle taşa çakılı, İngilizce:</p>

  <p>"Fazlasıyla kocaman bu! Olamaz!" diye fısıldadı.</p>

  <p>Birden telaşlandı, yerden taşı kaptığı gibi ateşin yanı başında duran içme suyu tasına daldırdı, sonra fenerin ışığına tuttu, suyun, yağlıymış gibi taşın yüzeyinden kaymasını seyretti. Kapıldığı sonsuz heyecan, kulübedeki yerlilere de bulaşmıştı. Hendrick elini ceketinin yan cebine daldırınca, mızrak ucu hemen kulağının arkasına dokundu. Bazo, bir işaretle adamına engel olmasaydı, Hendrick'in sonu hiç de iyi olmazdı herhalde.</p>

  <p>Cebinden çıkardığı, bir şampanya şişesinin yeşil, kırık parçasına, taşı bastırarak sürttü, olanca gücüyle; taş kalın, yeşil camı, peynir keser gibi kesmiş, derin bir iz bırakmıştı. Bunun üzerine taşı saygıyla önüne, yere bıraktı. Boğazı kurumuştu. Göğsü sıkışıyor, soluk alamıyor, gözleri, aç kurt gözü gibi parlıyordu.</p>

  <p>Hendrick Naaiman, elması, bir jokeyin iyi bir koşu atını veya bir terzinin güzel bir kumaşı tanıması gibi çok iyi tanırdı. Elmas onun tuzu, ekmeği, havasıydı ve biliyordu ki şu anda, şu zavallı kulübenin çamur zemininde, önünde, günün birinde bir kralın hazinesini süsleyecek değerde bir taş durmaktadır. Öyle ya, böyle bir şeyi ancak bir kral, bir hükümdar satın alabilirdi, çünkü değeri paraya vurulduğunda, çok, çok zengin bir adamı bile şaşırtacak kadar yüksek, akıl almaz miktarlara ulaşıyordu.</p>

  <p>Bazo sakin bir sesle sordu: "Aradığın ruh, bu taşta var mı?"</p>

  <p>Hendrick konuşmadan önce yutkundu: "Bu taşa karşılık sana beş yüz altın veririm,” diye boğuk bir sesle karşılık verdi. Bu sözler Matabele’leri yıldırım gibi çarpmış, hepsi de oldukları yerde sendelemişlerdi.” Bu beş yüz altınla elli silah veya istediğiniz sayıda iyi cins sığır alabilirsiniz.”</p>

  <p>Bazo, sert bir sesle "O taşı bana ver,” dedi. Hendrick'in bir an duraksar gibi olmasıyla mızrak ucu hemen kulağının arkasını dürttü. Bazo taşı aldı, uzun uzun baktı, içini çekti:</p>

  <p>"Çok önemli bir konu bu, derin bir konu. Düşünmeliyim, iyi düşünmem gerek. Şimdi git de yarın gene aynı zamanda gelirsin. O zaman sana bir karşılık veririm,” dedi.</p>

  <p>Naaiman çıkıp gittikten sonra uzun süre kulübede kimse konuşmadı. En sonunda Kamuza, “Beş yüz altın, ne demek! Bir an önce Matopos tepelerine kavuşmaya can atıyorum ben. Babamın sürülerinin o tatlı sütünü özledim. Beş yüz altınla buradan çekip gidebilirdik, ” dedi.</p>

  <p>Bazo, usulca sordu: "Sen bu taşlan çalana beyazların neler yaptıklarını biliyor musun?"</p>

  <p>"Ama onların değilmiş ki... Adam neler anlattıydı bize?. .”</p>

  <p>"Sen o sarı adamın anlattıklarına kulak asma. O ne söylerse söylesin, beyazlar seni yakalayacak olurlarsa gözlerini kırpmadan öldürürler.”</p>

  <p>Kulübedekilerden biri mırıldandı: "Birini kulübesinde diri diri yakmışlar, ateşte kızaran yağlı domuz eti gibi kokuları saçılmış çevreye.”</p>

  <p>"Bir başkasını da, ayaklarından bağlayıp dörtnala koşan bir atın peşinden ta ırmağa dek sürüklemişler. Oraya vardıklarında adamın adama benzer yeri kalmamışmış.”</p>

  <p>Bir süre durup düşündüler, ama bu vahşet onları hiç şaşırtmamıştı. Çünkü daha önce de insanların yakıldığına tanık olmuşlardı. Matabele ülkesinin doğusunda yaptıkları bir baskında kendi alayları, iki yüz Maşona’yı kadınlı erkekli, çocuklu, ta tepelerdeki köylerine kadar kovalamışlar, sonra bal peteği gibi mağaralara sığınınca da, mağaraların kapılarını dallarla tıkayıp dalları ateşe vermişlerdi. Maşonalardan birkaçı çığlık çığlığa, mağaralardan dışarı kaçabildiklerinde, canlı birer meşale gibi alev alev yanıyorlardı.</p>

  <p>Kamuza enfiye boynuzunun tıpasını çıkarırken söylendi: "Ateşte yanmak çok kötü bir ölüm.”</p>

  <p>Arkadaşlarından biri karşılık verdi: "Beş yüz altın da çok büyük para.”</p>

  <p>Bazo sordu: "Oğul, babasının sürüsünden hayvan çalar mı hiç? Unutmayın, başka birinin ineğinin sütünü içmek bile ölüm cezasını gerektirir.” Gerçekten de öyleydi. Matabele’ler için büyük sürüler, ulusun serveti olduğundan en sert yasalar ve ağır cezalarla korunurdu.</p>

  <p>Kamuza gene, ” Ama bu bir dana değil ki! Sadece küçücük bir taş parçası!" dedi.</p>

  <p>"Babam Gandang, beyaz Bakela'yı kardeşi sayar. Bakela'nın bir şeyini çalmam demek, babamın malını çalmam demektir.”</p>

  <p>"Ama taşı Bakela'ya götürecek olursan sana bir metelik verecek, beriki ise beş yüz altın veriyor, unutma.”</p>

  <p>"Evet, çok derin bir konu bu, düşünmeliyim.” Ve ötekiler derin bir uykuya dalıp gittikten çok sonra, ateşin başında, o koskocaman elmas sağ elini soğuk soğuk yakarak oturdu, düşündü, düşündü.</p>

  <p>***</p>
</body>
</html>
