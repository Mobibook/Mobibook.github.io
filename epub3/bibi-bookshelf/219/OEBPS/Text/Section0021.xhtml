<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Pazartesi sabahı Neville Pickering, yanında Bay Hayes ve Bay Rhodes olduğu halde, Zuga'nın çadırına geldi. Zuga, Bay Rhodes'in ününü duymuş, kendisini de uzaktan görmüştü, ama şimdi gençliği, onu şaşırtmıştı. Yirmisinden fazla göstermiyordu.</p>

  <p>"Binbaşı Ballantyne, sonunda sizinle tanıştığıma çok sevindim. Kitabınızı okudum, elbette size sormak istediğim pek çok şey vardı, ” derken sesi de şaşırtıcı, ince, tizdi. Adeta soluk soluğa konuşuyordu.</p>

  <p>O sırada Ralph atları alıp gölgeye çekmek üzere çadırdan çıkmıştı, Jordan da ağabeyine yardım etmek üzere ardından seğirtince Bay Rhodes, ” Günaydın, genç Jordan. Bakıyorum artık yumruklaşmayı bırakmış, kendini okumaya adamışsın!" dedi.</p>

  <p>Jordan telaşla çıkarken elindeki kitabı bırakmayı unutmuştu. Gözleri kamaşmış gibi, bu ünlü kahramanı seyrediyordu şimdi.</p>

  <p>Bay Rhodes eğildi, kitabı aldı, baktı: "Aman Tanrım, Plutarkhos ha? Bu yaşta zevkin çok gelişmiş doğrusu! Ben de çok severim bu kitabı, en sevdiğim kitaplardandır. Gibbon'u da okumuş muydun?"</p>

  <p>Jordan kızardı: "Hayır efendim, okumak istedim, ama bulamadım.”</p>

  <p>"Hele bunu bitir, bendekini sana ödünç veririm, okursun. Kampımın nerede olduğunu biliyorsun, değil mi?"</p>

  <p>Bilmez miydi hiç? Her gün okul dönüşü yolunu uzatmak pahasına oradan dolaşır, taptığı adamı uzaktan olsun görebilmeye çalışırdı, iki kez görmüştü, ama utancından hemen kaçmış, savuşmuştu.</p>

  <p>"İyi, madem biliyorsun, hazır olduğun zaman gel bana.” Bir süre daha çocuğun melek yüzünü seyretti, sonra ötekilerle birlikte devedikeni ağacının gölgesine varıp boş kasaların, ağaç kütüklerinin üzerine oturdular. Zuga, için için seviniyordu, vakit çok erken olduğundan konuklarına içki sunması gerekmezdi. Ailesinin karnını güç doyuruyordu, viski alacak parayı nereden bulacaktı? Üstelik bir şişe de yetmezdi, çünkü konuklarının üçü de içen insanlardı, biliyordu.</p>

  <p>Kahvelerini yudumlarken şuradan buradan konuştular, ama Pickering, ziyaret konusunu açtı. Bay Hayes, Teksaslı bir mühendisti. Altı numaralı bölgenin yeniden işletmeye açılması söz konusuydu. Bu konuda Binbaşı Ballantyne'in önerisi akla yakın geliyordu; yani, maden çukurlarına basamak basamak inilecek ve tel çekilecek, makara takılacak, aşağıdaki toprak yukarıya bu yoldan taşınacaktı. Ama bu büyük, çok büyük para gerektiren bir işti. Başka çaresi de olmadığından, parası olmayan ister istemez madenini satmak, elden çıkarmak zorunda kalacaktı. Oysaki o sıralarda altıncı bölgede fiyatlar iyice düşmüş, parseli yüz İngiliz Lirasından gidiyordu. Bu yüzden cebinde yirmi lirası bile bulunmayan, üstelik madeni yüzeyden yirmi dört metre çukurda kalmış Zuga, duraksıyordu. Sonunda başını salladı, onayladı, parayı elbet bir yerden bulup buluşturacaktı, çaresiz. Bunun üzerine Pickering gidip eyer çantasından bir şişe konyak getirdi, kahve içtikleri bardaklara doldurdular.</p>

  <p>Pickering, “Altıncı bölgeye, çarçabuk yükselmesi ve uzun süre ayakta kalması dileğiyle!" diyerek bardağını kaldırdı, hep birden içtiler. Sonra mühendis, telaşla kalkıp gitti, çok işi vardı, ama ötekilerin gitmeye hiç niyeti olmadığını anlaşılıyordu. Oturup uzun uzun konuştular, imparatorluk ordularının kuzeye, Afrika'nın içerilerine doğru ilerlemesinden, Griqualara İngiliz uyrukluğu tanınacağından, Batı Griqua ülkesinin de Kap Kolonisine katılacağından söz ettiler. Zuga, Afrika'ya barış ve uygarlığı ancak ve ancak Büyük Britanya bayrağının getirebileceğine yürekten inanmıştı. Diyordu ki:</p>

  <p>"Biz bu dünyanın en önde gelen ulusuyuz. Bu kıtada köle ticaretini biz yok ettik. Bu sadece bir başlangıçtı. Kuzeyde hâlâ egemen olan vahşeti, yerlilerin içinde yaşadığı koşulları gördüğünüzde bana hak vereceksiniz.”</p>

  <p>Sonra uzun uzadıya, Afrika'nın içerilerini anlatırken Rhodes, öne doğru eğilmiş, dikkatle dinledi onu. Ara sıra sorular soruyor, sonra gene dinliyordu. Zuga ise, derin vadilerde akan geniş, sığ ırmakları, yeşil suaygırı sürülerini, sıtmanın kol gezdiği ölümcül bataklıkları, ufuktan ufka salınan, göz alabildiğine papirüs sazlıklarını, dik kayalıklardan yukarılara tırmanınca insanın nasıl rahat bir soluk aldığını anlattı.</p>

  <p>Çok, çok zaman önce ölmüş kralların yok olmuş ülkelerinden, Mambolardan Monomatapalardan, koskocaman kurşuni taşlarla kurdukları sitelerden, yıkılmış, parçalanmış putlarından, duvarları kemiren dev sarmaşıklardan, bu yok olmuş halkların vaktiyle açtıkları dörtgen biçimindeki maden çukurlarından, kaçmadan önce yığıp bıraktıkları altınlı kumtaşı yığınlarından söz etti.</p>

  <p>"Hem de gözle görülen altın, ” dedi. “Kalın bir katman halinde, öyle, yatıyor.”</p>

  <p>Sonra Matabele’leri, onların Maşonaları nasıl aşağıladığını, salt erkekliklerini kanıtlamak için onları nasıl öldürdüklerini, sonra Matabele’lerin zenginliğini, sayısız, on binlerce baş hayvanlarını, soyu ta Mezopotamya'ya, Nil Vadisine dayanan, pırıl pırıl, kambur, geniş boynuzlu boğalarını anlattı. Sonra Matabele köylerini, saraylarını, savaşçılarını, nasıl vuruştuklarını, çarpıştıklarını dile getirdi. Rhodes birden sordu:</p>

  <p>"Onlarla savaşacak olsaydınız nasıl savaşırdınız, Ballantyne?"</p>

  <p>Bir an bakıştılar. Bu bir saniyede, binlerce kişinin, binlerce siyah ve beyazın yaşamı, ölüm kalım arasında gitti geldi. Sonra terazinin bir kefesi ağır ağır bir yana eğildi, bir kıtanın yazgısı, evrende yörüngesini bulan alev alev bir gezegen gibi, yoluna girdi. Zuga, gözleri birden ateş saçarak "Ta kalbinden vururdum onları, küçük bir atlı birliğiyle...” dedi.</p>

  <p>"Ne kadar küçük, örneğin? Kaç kişi?"</p>

  <p>Birden savaştan söz etmeye başladılar. Güneş battı, devedikeni ağacının dibinde toplanmış üç adam karanlıkta kaldı, hâlâ konuşuyorlardı. Zuga birden sustu, devedikeni altındaki gölgelerde bir hortlak ya da amansız bir düşman görmüşçesine irkildi. Rhodes da başını, Zuga'nın baktığı yöne çevirdi.” Ne o, Ballantyne? Ne var?"</p>

  <p>Yeşil sabuntaşından kuş heykeli, devedikeninin gövdesine dayalı duruyordu. Birden, ateşe atılan yeni kütüklerle canlanan alevler, kuşu aydınlatıvermişti. Şimdi onların tepesine dikilmiş, sanki konuşmalarını dinliyor, yön veriyor gibiydi. Bu çok, çok eski, Afrika kadar eski şahin başı, görmeyen, ama gene de her şeyi gören gözlerini Zuga'ya dikmişti. Zuga'ya öyle geldi ki, heykelin üzerindeki karanlıklardan, yıllar önce, Matopos tepelerindeki o derin mağarada, Monomatapaların Umlimo'su, yani büyücüsü olan o güzel, çıplak kadının biliciliği hâlâ geçerli hâlâ onlara seslenmekte:</p>

  <p>"Taştan şahinler ta uzaklara uçacaklar... Onlar dönünceye değin Mamboların veya Monomatapaların krallıkları barış yüzü görmeyecek. Çünkü taş şahinler dönüp tüneyinceye dek beyaz kartal, kara boğayla savaşacak.”</p>

  <p>Zuga'nın belleğinde bu sözler, o ipek sesle şimdi söyleniyormuşçasına canlandı, beyninin, kulaklarının içinde çın çın öttü. Birden tüyleri ürperdi. Pickering soruyordu: "Ne oldu, neyiniz var, aziz arkadaşım?"</p>

  <p>"Hiç, hiçbir şeyim yok. Mezarımın üzerinde bir kaz yürümüş olacak.” Ama gözlerini heykelden ayıramıyordu. Rhodes de nereye baktığını görmüştü:</p>

  <p>"Vay canına! Kitabınızda sözünü ettiğiniz kuş değil mi bu?" Ayağa fırladı, kuşun karşısına gidip dikildi, sonra elini uzattı, başına dokundu.</p>

  <p>"Olağanüstü bir işçilik, ” diye mırıldandı, diz çöküp heykelin kaidesine işlenmiş köpekbalığı dişi motifini inceledi. Bu duruşuyla, ona tapıyor gibiydi. Zuga gene garip bir ürperti geçirdi, bir önsezi onu uyarıyordu sanki. Bu havayı dağıtmak amacıyla Jan Cheroot'a seslendi, bir fener istedi.</p>

  <p>Fenerin aydınlığında cilalı, yeşilimtırak sabuntaşını yakından incelediler. Rhodes kocaman elini büyük bir zevkle, kendisinden geçmişçesine, taşın üzerinde gezdirirken sanki bir şeylere, uzakta çalınan savaş tamtamlarına kulak veriyordu. Böyle, büyülenmişçesine uzun süre heykelin önünden ayrılamadı, sonunda yerine döndüğü zaman, suçlar gibi bir tavırla:</p>

  <p>"Bu heykel bir hazine, Ballantyne. Böyle, ağacın dibine terk etmek bağışlanmaz bir davranış bence, ” dedi.</p>

  <p>Zuga mertçe karşılık verdi: "Ona bakarsanız yüzlerce, belki de binlerce yıl, çok daha kötü koşullarda bırakılmış.”</p>

  <p>Rhodes içini çekti: "Evet, haklısınız sizin malınız, nasıl isterseniz öyle yaparsınız tabii. Onu satın almak isterdim. Bir fiyat verir misiniz?"</p>

  <p>"Ne yazık ki satılık değil.”</p>

  <p>"Beş yüz lira?"</p>

  <p>Zuga şaşırdı, irkildi, ama hemen 'hayır'ı yapıştırdı.</p>

  <p>"Bin?"</p>

  <p>Pickering araya girdi: "Bana kalırsa, bu parayla altıncı bölümde on parsel edinebilirsiniz.”</p>

  <p>Öyle ya, bin altın, hiç de küçümsenecek bir para değildi.</p>

  <p>Zuga bir an duraksadı sonra başını salladı:</p>

  <p>"Ne yazık ki olmaz. Bu heykel benim kişisel tanrım olup çıkmıştır gerçekte, bir bakıma bana uğur getirdiğine inanmışımdır.”</p>

  <p>Jan Cheroot homurdandı: "Uğur getiriyormuş!" Üçü birden başlarını çevirip baktılar. Küçücük, sarı bir cüce gibi, oracıkta, gölgede sinip oturduğunun hiçbiri ayırdına varmamıştı.</p>

  <p>"Uğur getiriyormuş! Şu baş belası kuşu bulduğumuzdan beri bir tek gün olsun yüzümüz gülmedi be! Bu kuş yüzünden ayaklarımız mı su toplamadı, sırtımızın derisi mi yüzülmedi, arabalarımızın oku mu kırılmadı, atlarımız mı sakatlanmadı... Bize hastalık getirdi, ölüm getirdi. Bayan Aletta bu kuşa baka baka öldü, şu baş belası, uğursuz şeyi dışarı atmasaydım Jordie de anasının peşinden gidiyordu az kalsın.”</p>

  <p>Zuga onu tersledi: "Saçma! Hotanto karılarına özgü boş inançlar bunlar.”</p>

  <p>Jan Cheroot şimdi ona kafa tutuyordu: "Öyle ya! Peki, şu cehennemin dibinde, boş midelerimizi ovuşturarak, sineklerle savaşarak oturmamız da boş inanç, öyle mi? Çevremizde herkes iri iri elmaslar bulup yükünü tutarken bizim sadece kırıntılarla, gübreyle yetinmemiz de boş inanç ha? Zuga Efendi, kuşunun sana getirdiği, onca böbürlendiğin bu mu sanki? Eğer öyleyse sen Jan Cheroot'u dinle de Bay Rhodes'in önerdiği bin lirayı hemen al. Hem de iki elinle al ve şu, şu, zırıltıdan seni kurtardığı için de ona teşekkür et.”</p>

  <p>Pickering güldü: "Vay vanına be!. Karı gibi dır dır ediyor bu!"</p>

  <p>Uşağın efendisiyle bu biçim konuşması hiçbirini şaşırtmamıştı, çünkü Afrika'da böyle ilişkiler olağandı. Uşak, hizmetçi kendini aileden sayar, aile sorunlarına karışır, düşüncesini söyler ve dinlerdi de.</p>

  <p>"Zaten daha bulduğumuz günden Jan Cheroot bu puttan nefret etti.”</p>

  <p>Rhodes ansızın, “Onu bulduğunuz günü anlatsana bana, Jan Cheroot, ” dedi.</p>

  <p>Jan Cheroot böyle, birilerine bir şeyler anlatmaya bayılırdı zaten. Hayatta en çok sevdiği şeydi. Çubuğunu yaktı, şöyle bir gerindi, iki çocuk da çadırdan usulca çıkmış, öyküyü dinlemeye hazırlanıyorlardı. Zuga'ya çekinerek baktılar, babaları onlara bir şey demeyince, yüreklenip yanaştılar. Jordie, Jan Cheroot'un yanına oturup altın saçlı başını onun omzuna dayarken Ralph de gelip ateşin başında, erkeklerin yanında yer aldı.</p>

  <p>"Tam bir yıldır çalılıktaydık, bir yıldır tek bir uygar adam görmemiş, bir yıldır avlanıyorduk...” Çocuklar bu öyküyü belki yüz kez dinlemiş, her dinleyişlerinde de daha çok tat almışlardı.</p>

  <p>"Zambezi Irmağından ayrıldığımızdan beri iki yüz kocaman fil öldürmüş, kötü adamlarla, vahşilerle savaşmıştık. Taşıyıcılarımızın çoğu ya bizi terk edip kaçmış, ya hastalıktan ölmüş, ya vahşi hayvanlara yem olmuşlar, kumanyamız ise çoktan tükenmişti; tuzdu, çaydı, ilaçtı hiç kalmamış, barutumuz pek azalmıştı. Üstümüz başımız paçavraya dönmüştü, delinmiş potinlerimizi ıslak bufalo derisiyle onarmaya çalışmıştık.</p>

  <p>"Geçit vermeyen dağlan, adsız ırmakları aşıyor, önümüze çıkan canlıları öldürerek gidiyorduk işte. Başkası olsa, sıradan insanlar olsa çoktan gebermiş, kuşlara yem olmuşlardı. Biz bile sonunda bitkin düşmüş, hastalanmış, üstelik yolumuzu yitirmiştik. Çevremiz göz alabildiğine, çıplak tepelerle ve ancak bir bufalonun geçebileceği çalılıklarla kuşatılmıştı.</p>

  <p>"Güçlenmek için bal bulmamız, yememiz gerekiyordu, yoksa oralarda geberip gidecektik. Bu sırada çalılıklardan küçücük, esmer bir balkuşu çıkıp bize böyle öttü...” ve Jan Cheroot kuşun sesini, ötüşünü taklit ederken kollarını da kanat gibi çırpıyordu: "Sanki 'Gel, ' diyordu. 'Gelin, ardımdan gelin, sizi bal kovanına götüreyim. ' Biz de ona inandık, peşine düştük, günlerce izledik onu. Zuga efendi cayacak dönecek olduğu zaman bile ben onu engelledim. Çünkü, ben Jan Cheroot, ruhları, cinleri çok iyi tanıyan biri olarak bunun gerçek bir balkuşu değil de kuş kılığına girmiş bir cin olduğunu anlamıştım. Bunun içindir ki, ilk kez ona, efendiye kafa tuttum.”</p>

  <p>Zuga gülümsedi, sesini çıkarmadı, oysaki gerçek bunun tam tersiydi. Kuşun peşinden birkaç saat gittikten sonra caymaya kalkışan Jan Cheroot, onu kandıran, yola devam etmelerini isteyen ise kendisiydi.</p>

  <p>"Sonra ansızın, gözlerimizin önünde, çalılıklar arasından, kurşuni taştan yapılmış bir duvar belirivermesin mi? Dağ gibi yüksek bir duvar hani. Baltamla sarmaşıkları kesip açınca hain cinlerin koruduğu bir geçit buldum. Tabii o ruhları sıradan kişiler göremezdi, ancak ben gördüm, büyümü yaptım kovaladım, kaçırdım.” Zuga burada Pickering'e göz kırptıysa da Jan Cheroot bunu görmezlikten geldi, sözlerini sürdürdü:</p>

  <p>"Bu geçitten girince, kendimizi bir tapınak avlusunda bulduk, avlu şahin heykelleriyle doluydu, kimi düşmüş, parçalanmıştı, ama tümü de altın kaplıydı, dağlar kadar altın vardı burada.”</p>

  <p>Zuga içini çekti: "Daha doğrusu, yirmi beş kilo kadar demeli. Ayrıca, topraktan elemek zorunda kaldığımız küçücük parçalar. Ah, keşke dağlar kadar olsaydı...”</p>

  <p>"Altını topladık, sonra bu heykeli omuzladığımız gibi bin beş yüz kilometre öteye taşıdık.”</p>

  <p>"Tabii her adımda yakınarak.”</p>

  <p>"Sonunda Capetown'a dönebildik.”</p>

  <p>Gece yarısı kamptan ayrılmaya hazırlanıyordu ki Rhodes atına binerken durdu: "Söyler misiniz bana, Binbaşı, kitabınızda Zambeziya adını verdiğiniz kuzeydeki o bölgeden, sizi uzak tutan nedir? Burada ne işiniz var?"</p>

  <p>Zuga açık açık: "Param yok. Ve kuzeye giden yolun buradan başladığını biliyorum, daha doğrusu içime öyle doğuyor. Zambeziya'yı alacak ve elimde tutacak parayı Yeni Madenden kazanacağımı biliyorum.”</p>

  <p>Rhodes başını salladı: "Sizin gibi büyük şeyler tasarlayan, biri, ikiyi değil onu, bini düşünenleri severim ben.”</p>

  <p>"Şu anda servetim birden ikiden öteye gidemiyor, ne yazık ki!"</p>

  <p>Rhodes taş şahine bir göz attı: "Bunu değiştirebilirdik.”</p>

  <p>"Tasalanmayın bir gün gelip satacak olursam ancak size satarım.”</p>

  <p>Pickering de atına binmişti, yaklaştı, eğildi, ” Eninde sonunda onu ele geçireceğiz, siz de tasalanmayın, bu heykel nasıl olsa bizim olacak, ” dedi.</p>

  <p>"Hiç sanmam.”</p>

  <p>Pickering gülümsedi: "Kafasına koyduğunu yapar o. Hiç şaşmaz.”</p>

  <p>Sonra Rhodes'in peşinden uzaklaştı.</p>

  <p>***</p>
</body>
</html>
