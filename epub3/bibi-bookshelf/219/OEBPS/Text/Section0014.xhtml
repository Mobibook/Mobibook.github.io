<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ralph kardeşine, "O kaz Gander'e karnımın ağrıdığını, babamın da bu yüzden beni göndermediğini söyleyeceksin, anlaşıldı mı?" dedi.</p>

  <p>"İyi ama nereye gidiyorsun sen? Ne yapacaksın okula gelmeyip de?"</p>

  <p>"Yuvaya gideceğim, sanırım yavrular hazırdır artık.” Kap yolunda, beş mil uzakta bir şahin yuvası bulmuştu. Yavruları alıp av için yetiştirmeyi tasarlıyordu. Zaten her zaman böyle, ilgi çekici tasarıları olur, bu yüzden de Jordan ağabeyine büyük bir hayranlık duyar, onu taparcasına severdi.</p>

  <p>"Ne olursun Ralph, ben de seninle geleyim, ne olursun...”</p>

  <p>"Yahu Jordie, sen daha bebeksin.”</p>

  <p>"Nedenmiş o? Bak on birime geliyorum neredeyse.”</p>

  <p>"Yok canım, daha ancak on yaşındasın,” diyen Ralph, tartışmayı kısa kesiverdi. Kardeşi üstelemenin boşuna olduğunu deneyimlerinden biliyordu.</p>

  <p>Ağabeyinin okula gelmeyişi, Stewart ikizlerinin işine yaramıştı. Bir fırsatını bulup Jordan'ı yakaladıkları gibi, kilisenin arkasındaki derme çatma helaya sürüklediler. Bu, tenekeden bir nöbetçi kulübesiydi. İçine bir tahta kutu oturtulmuş, kutuda açılan oval delikten de iple bir kova sarkıtılmıştı, hepsi o kadar, ikizler, Jordan'ın ayak bileklerine yapışmış, bu kovaya başaşağı sarkıtmaya uğraşıyorlardı. Ancak Jordan'dan beklenmedik bir direniş görünce şaşırdılar. Bunun üzerine büsbütün kızdılar. Bir tanesi vargücüyle, nasırlı topuğunu zavallı küçüğün parmaklarına bastırdı. Jordan, acısından avaz avaz bağırıyor, debeleniyor, karşı koyuyor, ama kafası zorla, pis kokulu kovaya sokulmaya çalışıldığından, bayılacak gibi oluyordu.</p>

  <p>Tam kovanın içindeki pis ıslaklık saçlarına değmek üzereyken kulübenin kapısı açılıverdi, Bayan Gander belirdi.</p>

  <p>Bir an gördüğüne inanamıyormuş gibi baktı, sonra kendinden geçti. Hamur yoğurmaktan, çamaşır dövmekten kasları iyice gelişmiş sağ eli öylesine şiddetli bir şamar indirdi ki, ikizlerin ikisi birer yana savruldular. Öğretmen, Jordan'ı tutup kaldırdı, hışımla dışarı çıkarken kocasına seslendi, o değerli sudan bir kova ve bir de sabun getirmesini istedi. Çocuğu bir güzel yıkadı, pakladı. Bu arada kilisenin arkasındaki odanın kapalı kapısından, Rahip Gander'in bastonuyla bir temiz dayak yemekte olan ikizlerin çığlıkları duyuluyordu.</p>

  <p>Elmas madenlerinden çıkarılan toprak, Colesberg Tepesinin çevresinde yapay tepeler oluşturmuştu. Bunlardan bazılarının yüksekliği altı metreyi bulmuştu, ama üzerinde ne ağaç, ne ot yetişiyordu. Jordan bu tepelerin arasındaki yoldan, gözleri ağlamaktan hâlâ kıpkırmızı hızlı hızlı çadırına dönerken bir ses duydu, irkildi: "Merhaba, Jordie-kız.” İkizlerden biri karşısına dikilmişti: "Bizi ele verdin, Jordie-kız.”</p>

  <p>"Hayır, ben kimseye bir şey söylemedim.”</p>

  <p>"Bağırdın ya, aynı şey işte. Şimdi gene bağıracaksın, ama ne yazık ki kimse seni elimizden kurtaramayacak.”</p>

  <p>Jordan dönüp kaçmaya çalıştıysa da ikizlerin öbürü yolunu kesti, ona tuzak kurmuşlardı, besbelli.” Çok ayıp ettin, küçük kızlar ağızlarını sıkı tutmalıdırlar.”</p>

  <p>"Ben kız değilim!"</p>

  <p>"Öyleyse saçların neden böyle uzun? Bu lüleler neyin nesi? Bak şimdi moruk Gander'in bize yaptığını biz de sana yapacağız. Bakalım nasıl oluyormuş!" Böyle diyerek cebinden kemik saplı bir sustalı çakı çıkardı.</p>

  <p>"Şimdi seni erkek yapacağız, Jordie-kız.”</p>

  <p>"Sonra da sana başkasını ele vermemeyi öğreteceğiz.” İkizlerden Henry'nin elinde, bir devedikeni dalı vardı. Yapraklarını koparmıştı, ama dikenler üzerindeydi.” İkimiz on beşer kez vuracağız, toplam otuz eder, Jordie-kız.”</p>

  <p>Jordan gözlerini büyülenmişçesine devedikeni dalından ayıramıyordu. Bastondan çok copa benziyordu bu, bir parmak kalınlığındaydı. Dikenlerin her biri ise bir santimden aşağı değildi. Dönüp yanındaki dimdik tepeye tırmanmayı denedi, ama kayıyordu, elleriyle tutunarak çıkmaya savaşırken ikizler de arkasından, sevinç çığlıkları kopararak seyirttiler. Ne var ki, bastıkça ayak bileklerine değin gömülüyorlardı. Jordan daha hafif olduğundan, üstelik dehşetten de adeta kanatlanmış olduğundan, çarçabuk tepeye ulaşıverdi.</p>

  <p>Henry ardından koşarken yerden kaptığı bir taşı var gücüyle fırlattı. Yumruk büyüklüğündeki taş, Jordan'ın kulağını sıyırarak geçerken, ona dengesini kaybettirdi, çocuk paldır küldür tepe aşağı yuvarlandı. İkizlerden Douglas da "Durdur onu!" diye bağırarak peşinden gitti. Jordan, aşağı iner inmez, kendini toparladı, kaçmaya çalıştı. İkizler de peşine düştüler. Çıplak ayaklarının şap şap toprağa vurduğunu işiten Jordan, dönüp arkasına bakmaya çalıştı. Bu sırada Henry sağ kolunu kaldırdı, iyice gerdi ve elindeki dikenli dalı, tam çocuğun dizlerini nişan alarak savurdu.</p>

  <p>Jordan’ın bacağı, kedi tırmalamış gibi sıyrıldı, kan akmaya başladı. Yüzükoyun yere kapaklandı. Doğrulup kalkmaya olanak bulamadan Douglas olanca ağırlığıyla sırtına abandı, suratını toprağa bastırdı, soluk soluğa, “Önce saçları,” dedi.</p>

  <p>"Sıkı tut şunun kafasını.”</p>

  <p>Henry eğildi, o ipek gibi lüleleri avuçladı, çocuğun kafasını geriye doğru iyice kanırttı. Sonra o ipincecik, altın sarısı saçları bıçağıyla kesti; "işte, artık erkek oluyorsun,” diye bağırdı.</p>

  <p>Jordan'ın direnecek gücü kalmamıştı. Hıçkırıklarla sarsılarak yüzünü yere kapıştırmış, öyle yatıyordu. Henry bir tutam saç daha yakaladı. Kardeşi,” Aman çok kısa kes,” derken birden, acıyla haykırdı. Gergedan derisinden bir kırbaç Henry'nin kaba etlerine öyle bir inmişti ki, Henry durduğu yerde, acıdan zıp zıp zıplıyordu. Sonra yakasına bir el yapıştı, havaya kaldırdı, çocuk bacaklarını savuruyor, debeleniyordu, ama boşuna.</p>

  <p>Kardeşi, Jordan'ın sırtında oturduğu yerden başını kaldırdı. Küçük çocuğa işkence etmeye dalmışken ikisi de atlının yaklaştığını duymamış, görmemişlerdi anlaşılan. Atlı ise, ikizleri görür görmez tanımıştı. Madende kısa zamanda ün yapmıştı bu haylazlar.</p>

  <p>Douglas, durumun aleyhlerine döndüğünü çarçabuk sezdi; kardeşi, atlının elinde darağacında sallanan bir adam gibi, boşlukta sallanıp duruyordu. Ama atlı, atını topuklayıp döndü, polo oyuncusu gibi, elindeki uzun, gergedan derisi kırbacı geriye doğru savurdu. Douglas acıdan taş kesildi. Pantolonu bu kadar kalın olmasaydı, mutlaka derin bir yara açılırdı. Koşmaya zaman bulamadan atlı eğildi, kolundan yakalayıp onu da kolayca kaldırıverdi. Şimdi ikizler, atın birer yanında kıvranıyor, boşlukta debeleniyorlardı. Atlı onlara iyice baktı. Alçak sesle, "İkinizi de tanıyorum ben" dedi.</p>

  <p>"Siz Stewart piçlerisiniz, ihtiyar Jacob'un katırını dikenli tellere sürmüştünüz hani!"</p>

  <p>Douglas mırıldanacak oldu: "Ne olursunuz efendim, yalvarırım.”</p>

  <p>"Sus bakayım! De Kock'un arabasının dizginlerini kesen de sizsiniz. Bu yaptığınız babanıza bir peniye oturdu; sonra, Madenciler Komitesi, Carlo'nun çadırını kimin ateşe verdiğini de merak ediyordur, sonra da...”</p>

  <p>"Hayır, bayım, biz yapmadık.” Besbelli, ikisi de atlının kim olduğunu biliyor, ondan ödleri kopuyordu. Jordan da ellerinin, dizlerinin üzerinde doğrularak başını kaldırdı, kurtarıcısına baktı. Olacak şey miydi ki bu? Ralph ona anlatmıştı, Madenciler Komitesi üyesi demek, polisle prens bir de annelerinin onlara okuduğu peri masallarındaki dev arası bir şey demekti, işte şimdi bu masalsı yaratık, atının üzerinden, Jordan'a bakıyordu. Jordan ise, yanakları gözyaşlarıyla çamura bulanmış, gömleği yırtılmış, düğmeleri kopmuş, dizlerinin arkası çizik çizik tırmalanmış, yere çökmüş duruyordu. Atlı söylendi:</p>

  <p>"Şu küçük, sizin yarınız kadar be!" Gözleri masmaviydi, elektrik mavisi, bir ozanın ya da bir tutkunun gözleriydi bunlar.</p>

  <p>Henry mırıldandı: "Oyun oynuyorduk sadece, bayım. Kötü bir niyetimiz yoktu ki!"</p>

  <p>"Yaa, öyle demek? Oyun oynuyordunuz ha? Bir daha sizi oyun oynarken yakalayacak olursam, babanız da, siz de komiteye hesap verirsiniz, bilmiş olun. Anlaşıldı mı?" Onları şiddetle sarstı, sonra: "Demek oyun oynamayı seviyorsunuz ha? işte size yeni bir oyun öyleyse, kendinizden küçük birine elinizi sürdüğünüzü bir daha görürsem, gene aynı oyunu oynarız.”</p>

  <p>İkisini birden yere bırakıverdi ve çocukların dengelerini bulmalarına meydan vermeden, kırbacını bir sağa, bir sola indirdi; ikisi birden tabanları yağladılarsa da atlı yüz metre kadar peşlerinden gitti, kırbacı birkaç kez de bacaklarına vurdu, sonra bıraktı, döndü.</p>

  <p>"Kavga edeceksen, birer birer karşına almalısın onları, delikanlı,” dedi. Atından indi, çömeldi, sordu: "En çok neren acıyor bakayım?"</p>

  <p>Jordan birdenbire bebek gibi görünmemenin çok, çok önemli olduğunu kavrayıvermişti. Gözyaşlarını tutmaya çabalarken sesli sesli yutkundu, adam anlamış gibiydi. Başını salladı:</p>

  <p>"Aferin sana. İşte böyle olmalısın.” Cebinden çıkardığı bir mendille çamurlu gözyaşlarını silerken sordu: "Adın ne bakayım senin?"</p>

  <p>"Jordie... Şey, yani, Jordan.”</p>

  <p>"Kaç yaşındasın, Jordan?"</p>

  <p>"On birime geliyorum efendim.”</p>

  <p>Acılarını unutur gibi olmuş, kurtarıcısına karşı derin bir minnet, bir saygı duymaya başlamıştı.</p>

  <p>Adam, mendiliyle çocuğun dizlerinin arkasındaki kanları da sildi. Jordan'ın aklına birden, annesi gelivermişti, neredeyse yeniden ağlamaya başlayacaktı. Kendini zor tuttu, döndü, bacaklarını silen adama baktı.</p>

  <p>O da başını kaldırdı, göz göze geldiler. Apaçık bir yüzü vardı, sakalsızdı, bıyığı küçük, incecikti. Dudakları kalın, kırmızı, burnu geniş, saçları sık ve dalgalı, açık kumral renkteydi. Gençti, belki Jordan'dan ancak on yaş büyüktü, ama öylesine güçlü bir kişiliği, öylesine olgun görünüşü vardı ki, çok daha yaşlı duruyordu. Gene de, yüzünün pembeliği pek de sağlıklı görünmüyordu; gözlerinin, ağzının köşesindeki kırışıklar da acı çekmişliğin belirtisiydi. Bakışlarında ise bir hüzün vardı ki, belki de sadece bir çocuk saflığı bunu ilk bakışta anlayabilir, sezebilirdi.</p>

  <p>Bir an böyle, göz göze bakıştılar. Jordan'ın yüreği birtakım duygularla burkuldu; gönül borcu, bir köpek yavrusuna duyulan sevgi, acıma, bir kahramana tapma gibi karmakarışık duygular, adını koyamadığı duygular. Sonra adam ayağa kalktı, uzun boylu, iri yapılıydı, Jordan onun ancak kaburgalarına geliyordu.</p>

  <p>"Baban kim senin, Jordan? Kimin oğlusun?"</p>

  <p>Karşılığını alınca da başını salladı: "Evet, duymuştum. Fil avcısı. Hadi bakalım, seni evine götüreyim en iyisi.”</p>

  <p>Atına bindi, eğildi, Jordan'ı kolundan kavradığı gibi terkisine alıverdi. Jordan yan oturmuştu ve at yürümeye başlayınca, dengesini bulmak için binicinin beline iki koluyla sarıldı. Zuga'nın oraya vardıklarında Jan Cheroot, başında bulunduğu seçme masasından telaşla koştu, uzandı, Jordan'ı tutup attan indirdi. Atlı açıkladı:</p>

  <p>"Kavga etti de. Yaralarına biraz tentürdiyot koy, bir şeyciği kalmaz. Yiğit bir çocukmuş doğrusu.”</p>

  <p>Jan Cheroot'un o her zamanki küstahlığından eser kalmamıştı. Atın üzerindeki adamın dimdik bakışlarından büyülenmiş gibiydi. Bir eliyle Jordan'ın elini tutarken ötekiyle başındaki eski şapkayı çıkarıp göğsüne bastırdı. Saygıyla eğildi. Atlı bu kez bakışlarını Jordan'a çevirdi ve ilk olarak gülümsedi. Bir öğüt vermek gereğini duydu:</p>

  <p>"Bir dahaki kavgada kendi boyundakileri seç, olur mu, Jordan?"</p>

  <p>Arkasını dönmeden uzaklaştı gitti. Jan Cheroot onun ardından bakakalmıştı. “Kimdi bu, biliyor musun, Jordie? Madenciler Komitesinin büyük patronu, buraların en önemli adamı bu, Bay Rhodes.”</p>

  <p>Jordan yineledi: "Bay Rhodes demek!" Annesinin okuduğu şiirdeki kahramanların adına benziyordu. Ömrünün belki de bir dönüm noktasını yaşadığını sezmişti.</p>

  <p>***</p>
</body>
</html>
