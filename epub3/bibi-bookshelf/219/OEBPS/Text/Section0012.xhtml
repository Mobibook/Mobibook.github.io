<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>On gündür avlanıyorlardı, giderek kuzeye, daha kuzeye çıkmışlardı İki kez ava rastlamışlardı, küçük sürülerdi bunlar ama iki defasında da yaklaşır yaklaşmaz dağılıp gitmişlerdi. Zuga, umutsuzluğa kapılıyordu artık. Kazıları öylece terkedilmişti, Çevresindeki parseller giderek aşağı indikçe, onunkilerde çalışmak daha zorlaşacak, üstelik her geçen gün toprak kayması tehlikesi büyüyecekti. Bu madende şimdiye dek beş kişi ölmüştü. Jock Danby, gitmeden onu uyarmış bulunuyordu... Şimdi, Vaal Irmağının yetmiş kilometre kadar kuzeyinde küçücük, kayalık bir tepenin üzerinde yatıyor ve bu işin ne zaman sona erebileceğini hiç mi hiç bilemiyordu.</p>

  <p>Jan Cheroot ile iki çocuk çok, çok daha aşağılarda atların yanındaydılar. Sesleri ona değin geliyordu. Gerçi küçük oğlunu hastalıktan henüz kalkar kalkmaz böylesine çetin bir yolculuğa çıkarmak istememişti, ama seçeneği yoktu ki! Kime bırakabilirdi? Zaten Jordan da göründüğünden çok daha sağlıklı olduğunu kanıtlamış, ağabeyiyle birlikte atla giderken hiç yorulmamış, yakınmamıştı. Bir yandan da verdiği kilolarını geri almış yüzüne renk gelmişti. Jordan'ı düşünmek Aletta'yı aklına getirdi. Ne var ki anıları hâlâ öylesine taze, üstelik öylesine vicdan azabı yüklüydü ki dayanamıyor, kafasından uzaklaştırmaya çalışıyordu. Dürbünü kaldırıp baktı, içi sevinçle hop etti. Ta ileride, havada bir kıpırtı vardı Boer’lerin yaban sığırlarıydı bunlar. Bu hantal hayvanlar Romalı gibi dümdüz inen burunları, dağınık sakallarıyla bozkırın palyaçolarıydı. Birbirlerini kovalar durur sonra birden kavgaya başlarlardı. '</p>

  <p>Yaban sığırı sürüsünün ardında, bir devekuşu sürüsü görünce sıkıntıyla yüzünü buruşturdu. Bu uzun bacaklı kuşlar sanki havada yüzüyor gibi salına salına gidiyorlardı. Zuga onları saymayı denediyse de başaramadı. Birden irkildi, kalkıp oturdu dürbünün camlarını silip bir daha baktı, devekuşu sandığı o gülünç, kara şeyler birbirinden ayrılmış, uzun bacaklar normal boyutlara inmişti. Bunlar insandı! Ama kaç kişi? Sayamadı.</p>

  <p>Dürbünü boynuna asıp bayır aşağı, ötekilerin yanına indi. Jan Cheroot ile çocuklar, eyerlerini yastık yapmış, battaniyelerin üzerine uzanmışlardı.</p>

  <p>Zuga eğildi, Ralph'in eyerine sokulu kısa tüfeği çekti aldı. Boş olup olmadığını denetledi.” Benden veya Jan Cheroot'tan emir almadan sakın doldurayım deme,” diye homurdandı.</p>

  <p>Jordan henüz tüfek kullanamayacak kadar küçüktü, ama hayvanları içine aldıkları çemberi daraltabilecek kadar iyi ata biniyordu.</p>

  <p>"Sen de Jordie, unutma, Jan Cheroot'un sesini duyabilecek kadar yakınında olacaksın, sakın uzaklaşayım deme,” dedi. Vakit öğleyi geçmişti. Bir an önce harekete geçmek zorundaydı, çünkü o küçücük, kara adamcıkları ilk baskında gafil avlayamayacak olursa tek tek iz sürmek zorunda kalır, Afrika akşamı birden bastırır, ortalık ansızın karardı.” Atları eyerleyin,” dedi.</p>

  <p>Sonra kendi doru atına atlarken Ralph'e sert sert baktı,” Sana ne denirse onu yapacaksın. Yoksa kuyruğunu elimden kurtaramazsın, delikanlı!" dedi.</p>

  <p>Toz kaldırmamaya özen göstererek, ağır ağır, batıya yöneldiler. Güneş alçalmaktaydı. Belki bir olanak daha geçmezdi eline ve her geçen gün, o başıboş bırakılmış madenler açısından yaşamsal önem taşıyordu. Üstelik gelenlerin de nasıl adamlar olduğu konusunda hiçbir şey bilmiyordu.</p>

  <p>Belki onlar da kavgacı değillerdi, barışsever kişilerdi, ama silahlı ve sinirli olabilirlerdi. Zaten savunma düzeninde yürüyorlardı ve Zuga onların yol boyunca, beyaz olsun, siyah olsun, başkaları tarafından sık sık rahatsız edildiklerini de biliyordu. Karaderililer, ellerindeki az buçuk eşyayı soymak için, beyazlar ise çok, çok daha değerli bir şey için, en yüksek fiyatı verene işçi olarak kiralamak için, peşlerinde olmalıydılar.</p>

  <p>Zuga, madeni işletmeye başladığı günden beri, kıtanın tüm güneyini bastıran sorunla karşı karşıya kalmıştı. Madenlerde ancak karaderililer çalışabiliyor, beyazlar buranın koşullarına ayak uyduramıyorlardı. Ancak karaderililer, kazılardan kazanç sağlanmasına elverecek derecede düşük ücretle çalışıyorlardı ve onlara ödenen sadaka derecesindeki az para bile, çevrenin ova cumhuriyetlerindeki Boer çiftçilerinin ödeyebildiği ücretlerden kat kat üstündü.</p>

  <p>Elmas bulunması, Boer’lerin kurmuş olduğu gelenekleri altüst etmişti. Boer’ler hem buna hem de elmas madenlerine üşüşen serüven ve servet düşkünü kişilere diş biliyorlardı.</p>

  <p>Elmas bulunması, Boer’lerin geleneksel yaşam biçimini de altüst etmişti. Madenciler yalnızca çiftçilerin çalıştırdığı ucuz el emeğine göz dikmekle kalmayıp Boer’lerin bakış açısından, bağışlanamaz bir şey daha yaparak onların en köklü inançlarını çiğneyen, yalnız geçimlerini değil, varlıklarını da tehlikeye düşüren bir işe kalkışıyor, karaderili kabilelerin ücretini, silahla ödüyorlardı. Karaderililerin silah kullanması, içgüdülerine tamamen aykırı düşüyordu. Bu yüzden Boer’ler çok, ama çok kayıp vermişlerdi.</p>

  <p>Bunun içindir ki, Boer komandoları tüm yörede devriye geziyor, kuzeyden inen ıssız yolları hiç boş bırakmıyor, kabilelerin madenlere ulaşmasını engelliyor, onları toprakta çalışmaya yöneltiyorlardı.</p>

  <p>Bununla birlikte, haftada beş şilin ve üç yıllık sözleşme süresi bitiminde bir tüfek, kabileleri, her şeyi göze alarak yüzlerce kilometre yolları yaya tepmeye yöneltiyor, komandolara kafa tutmak pahasına bile olsa, ille de madenlere ulaşmak istiyorlardı. Yüzlercesi geliyordu, ama bu kadarı bile o obur elmas çukurlarını doldurmaya yetmiyordu. Zuga ile Jan Cheroot ne kadar aramış taramışlarsa da başaramamışlardı. Karaderililerin hepsi de sözleşmeliydi ve işveren tarafından kıskançlıkla korunuyorlardı. Zuga, Jan Cheroot'a, “Haftada yedi şilin altı peni verelim,” dedi. Bunun üzerine beş kişi buldular, ertesi gün ise, Zuga'nın kapısında bir düzine kadar, sözleşmesini bozup işvereninden kaçmış işçi bekliyordu. Ama daha onları işe almaya zaman bulamadan Neville Pickering çıkageldi:</p>

  <p>"Bu, resmi bir ziyarettir ahbap. Su bizim Madenciler Komitesinin üyesi olarak geliyorum. Size ücretin yedi şilin altı peni değil, beş şilin olduğunu anımsatmak zorundayım.”</p>

  <p>Ve laf dinlememişti, Zuga ise Madenciler Komitesinin nedenli etkin olduğunu çok iyi biliyordu, tik karar uyarı niteliği taşır, ikincisinde sanığa bir temiz dayak atılır, üçüncüsü ise tüm madenciler topluluğunun saldırısına, her şeyin yakılmasına hatta linç edilmeye kadar götürebilirdi.</p>

  <p>Zuga sordu: "Peki öyleyse adam bulmak için ne yapacağım ben?"</p>

  <p>"Hepimizin yaptığını; gider ve başka bir madenci yakalamadan önce adamları kendiniz bulur getirirsiniz.”</p>

  <p>Zuga isteksiz, güldü: "Pekâlâ, gidelim öyleyse.”</p>

  <p>Şimdi karaderililer beş yüz metre ilerisindeydi, saydı, on altı kişi. Hepsini birden alabilirse yarın şafak sökerken madene dönmek üzere yola koyulabilirdi. On altı kişi, Şeytan Sofrası'nı çalıştırmaya yeterdi ve şu anda bu on altı kişi Zuga'nın gözünde, elli kıratlık bir elmas kadar değerliydi. Tek sıra halinde, hızla yürüyorlardı, aralarında kadın ve çocuk yoktu.</p>

  <p>Jan Cheroot ileride, peşinde Jordan, adamların arkasına dolanmaya çalışıyordu; niyeti, dağılmadan onları yakalamak, Zuga gelinceye dek kaçmalarını engellemekti. Zuga soluna baktı, kaşları çatıldı. Ralph elinde tüfeği, atını dörtnala sürüyordu. 'Keşke ona tüfeği göstermemesini tembih etseydim, ' diye geçirdi içinden. Şu öfke anında bile oğluyla gurur duyuyordu, ata öylesine rahat biniyordu ki, gören at üstünde doğmuş sanırdı.</p>

  <p>Böyle, karaderililere, kötü niyetle yaklaşan bir komando çetesi gibi görünebilirlerdi; bu izlenimi hafifletmek için, şapkasını çıkarıp sallayarak ilerledi. Şimdi adamcağızlar çembere alınmışlar, dört bir yanlarından sarılmışlardı, ama savaşa alışkın kişiler olduklarından, çarçabuk, ellerindeki yükü, durulmuş hasırlarını, kap kaçağı ve deri tahıl torbasını yere atarak omuz omuza, savunma düzenine geçmiş, kalkanlarını yan yana sıralamış, mızraklarını kaldırmışlardı. Gerçi savaş kılığında değillerdi. Zulu savaşçılarının o maymun kuyruğundan önlüklerini, o devekuşu başlıklarını takmamışlar, yalnızca silahlarıyla yola çıkmışlardı. Ama kalkanlarından, mızraklarından Zuga onların kim olduğunu hemen çıkarmıştı, kabile adını kalkanlardan almıştı, Matabele kabilesi, 'Uzun Kalkanlılar' yani. Afrika'nın yetiştirdiği en seçkin, en usta savaşçılar. Gene de Matabele ülkesinin sınırından en az yedi, sekiz yüz kilometre uzaktaydılar.</p>

  <p>Zuga kendi kendine gülümserken "İyi be, keklik ararken kartal yakalıyorum, bak şu işe!" diye söylendi. Kalkanlara yüz metre kala atının dizginlerini çekti, durdurdu. Uzun kalkanlar siyah beyaz renkteydi, Matabele’lerin her alayının ayrı bir kalkan rengi vardı. Zuga bunların Bufalo Alayı olduğunu kalkanlarından anlamış ve yüreği sonsuz bir özlemle burkuluvermişti.</p>

  <p>Bir zamanlar, inyatilerin kumandanı olan induna onun dostuydu; birlikte Matabele ülkesinin mimozalara bürünmüş düzlüklerinde az mı yol tepmişlerdi? Birlikte avlanmış, kamp ateşlerinin keyfini birlikte sürmüşlerdi. Çok, çok uzun zaman önceydi bu, Zambezi Irmağının altındaki beldeye ilk gidişinde. Ama Zuga o günleri öylesine canlı olarak anımsadı ki, kendini toparlamak için güçlükle silkindi. Sağ elini kaldırdı, selamladı.</p>

  <p>Karaderililere kendi dillerinde seslenirken sözcüklerin dudaklarına nasıl da çarçabuk geliverdiğine kendisi de şaştı:</p>

  <p>"Matabele savaşçıları, sizi görüyorum.”</p>

  <p>Kalkanların ardında bir kıpırdamadır oldu, başlar ondan yana çevrildi.</p>

  <p>"Jordan,” diye seslenip de çocuk, Zuga'nın yanına gelerek midillisinin dizginlerine asılınca, baba ile oğul arasındaki fark hemen ortaya çıkıverdi.</p>

  <p>"Bakın, Kral Lobengula'nın savaşçıları, görüyor musunuz, oğlum da benimle birlikte yolculuk ediyor.” Hiçbir baba çocuğunu savaşa götürmezdi. Kalkanlar birkaç santim indirildi ve Zuga onların ardında gizlenen adamların kara gözlerini görebildi. Hepsi tetikteydi. Ama Zuga atıyla birkaç adım atınca kalkanlar hemen savunma düzenine geçti, kalktı.</p>

  <p>"İnyati Alayının induna’sı Gandang'dan ne haber? Gandang benim kardeşimdir.”</p>

  <p>Bu adı duyunca savaşçılardan biri artık kendini tutamadı, kalkanı indirdiği gibi, mızraklıların halkasından birkaç adım öne çıktı. Genç, ama buyurmaya alışmış bir sesle sordu: "Gandang'a kardeşim diyen, kimdir?"</p>

  <p>Zuga, Matabele adını verdi: "Ben Bakela'yım, Yumruk.” Karşısındaki savaşçı, Ralph'ten az kabaca bir çocuktu. Ama incecik, dimdik, dar kalçalı, geniş omuzlu, kasları gelişmiş bir gençti. Herhalde ilk düşmanını öldürmüş, mızrağını kanla yıkamıştı bile. Şimdi, uzun biçimli bacakları üzerinde, Zuga'ya doğru yürüyordu. Atın başından on iki adım kadar ötede durdu.</p>

  <p>"Bakela!" dedi ve o geniş, yakışıklı Nguni suratında, inci gibi bembeyaz dişlerini ortaya çıkaran içten bir gülüşle yüzü aydınlandı: "Bu adı anamın ilk sütünü emerken duymuştum ben, çünkü ben Bazo'yum, Balta. Senin kardeşim dediğin ve seni eski ve güvenilir bir dost olarak her zaman hatırlayan Gandang'ın oğluyum. Seni yanağındaki yara izinden ve altın sakalından tanıdım. Selam sana, Bakela!"</p>

  <p>Zuga atından inerken tüfeğini eyer kaşında bıraktı, sonra sırıtarak yürüdü, delikanlının kollarını sevecenlikle tuttu. Sonra da dönüp Ralph'e seslendi:</p>

  <p>"Hadi git de bak bakalım, bir yabankeçisi filan vurabilir misin? Hatta daha da iyisi, bir geyik... Bu gece bol etimiz olmalı.”</p>

  <p>Ralph bir sevinç çığlığı atarak atını mahmuzladı, şaha kaldırdı, sonra dörtnala uzaklaştı. Jan Cheroot da emir filan beklemeden onun ardına düştü.</p>

  <p>İki binici hava kararırken döndüklerinde bol et getirmiş, pek az bulunur bir ava rastlamışlardı. Çok yaşlı erkek bir geyikti bu. Çok da iriydi. Bir tona yakın ağırlığı olmalıydı. Çünkü çok semizdi. Göğüs boşluğundan bol yağ çıkardı. Matabele’ler çok sevinmişler, mızraklarını kalkanlarına vurarak bağrışıyorlardı. Vahşi köpek sürüsü gibi üşüştüler, dağ gibi leşin başına çöküp keskin bıçaklarını çektiler. Karaciğerini, bağırsaklarını, yüreğini, o tatlı, beyaz yağını çıkarmaya giriştiler hemen.</p>

  <p>Sonra bağırsakları ateşte kızartarak karaciğer, yağ ve yüreği, mimoza ağaçları kabuklarında pişirerek karınlarını tıka basa doyurdular.</p>

  <p>Bazo, onların bu oburluğunun nedenini açıklamak gereğini duydu: "Ormandan çıktığımızdan beri avlanamamıştık da.</p>

  <p>Çölde gerçi yabankeçisi boldu, ama yaya ve sadece mızraklı avcıların baş edeceği türden değildi bu hayvanlar. Oysaki et yemezse adamın boş karnı savaş davulu gibi tın tın öter, rüzgârdan, gürültüden başka bir şey yoktur ki içinde.”</p>

  <p>Zuga,” Haklısın ya. Matabele ülkesinden çok uzaklardasınız. Yaşlı kral kabileyi Limpopo Irmağından kuzeye geçirdiğinden bu yana hiçbir Matabele bu kadar güneye inmemiştir. O zamanlar baban Gandang bile çocukmuş henüz,” dedi.</p>

  <p>Bazo gururla karşılık verdi: "Evet, bu yolculuğa ilk çıkan, biziz. Mızrağın ucuyuz biz.” Çevresindeki savaşçılar da gözleri gururla parlayarak ona baktılar, hepsi de çok gençti, on dokuzundan büyük olanı yoktu içlerinde.</p>

  <p>Zuga sordu: "Peki, bu uzun yolculuk sizi nereye götürecek?"</p>

  <p>"Güneye bir yerlere. Büyük hazineyle döneceğiz.”</p>

  <p>"Nasıl bir hazineymiş bu?"</p>

  <p>"İşte böyle.” Bazo, uzanıp Ralph'in başını dayadığı eyere sokulu tüfeğin tahta kabzasına dokundu.” Isibamu, yani ateşli silah!" dedi.</p>

  <p>"İyi ama nasıl olur? Bir Matabele savaşçısı ateşli silahı ne yapsın? Mızrak yetmiyor mu ona?"</p>

  <p>Bazo bir an ne diyeceğini kestiremedi, canı sıkılmış, huzuru kaçmış gibiydi. Sonunda kendini toparladı:</p>

  <p>"Eski yöntemler her zaman en iyi yöntemler değildir. Biz gençler, yaşlıların dediğine kulak asarsak ilerleyemeyiz.” Besbelli arkadaşlarının en genciydi, ama onların önderiydi. Çevresindekiler onun ağzının içine bakıyor, her söylediğini onaylıyorlardı. Gandang'ın oğlu olduğuna göre, Kral Lobengula'nın yeğeni, Kral Mzilikazi'nin ise torunuydu. Ama yalnız soyluluğundan değil, aynı zamanda akıllı ve çevik olduğundan ötekilere önderlik ettiği anlaşılıyordu.</p>

  <p>Zuga sakin bir sesle "İstediğin ateşli silahı kazanmak için toprağın ta derininde bir çukurda çalışmak, ter dökmek zorundasın ama. Tam üç yıl böyle çalıştıktan sonra tüfeği alabilirsin,” dedi.</p>

  <p>Bazo başını salladı: "Evet, duyduk, biliyoruz.”</p>

  <p>"Öyleyse üç yılın sonunda tüfeğinize kavuşacaksınız, her birinizin güzel bir tüfeği olacak. Ben, Bakela, Yumruk, sana söz veriyorum.”</p>

  <p>***</p>
</body>
</html>
