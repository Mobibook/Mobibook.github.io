<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Gene de Robyn, Jordan'ı Mungo'nun kulübesine ancak iki gün sonra gönderebildi.</p>

  <p>"Bayan Codrington'un selamı var efendim, size şunu söylememi istedi: Kral en seçkin savaşçılarını, güvendiği bir indunanın komutasında, karınızı aramaya göndermiş. Onu sınır bekçilerinden korumalarını ve Şasi Irmağına kadar kendisine eşlik etmelerini de buyurmuş. Ayrıca, size de yol izni vermiş olduğunu söylememi istedi. Hemen karınızın ardından gidebilirsiniz.”</p>

  <p>"Size de, Bayan Codrington'a da çok teşekkür ederim, delikanlı.”</p>

  <p>"General St. John, beni tanıyamadınız...”</p>

  <p>Mungo kaşlarını çattı, yerinde duramayan Arap kısrağının sırtındaki Jordan'ı şöyle bir süzdü: "Korkarım hayır...”</p>

  <p>"Jordan'ım ben, Zuga Ballantyne'in oğlu. Yıllar önce Kimberley'de tanışmıştık.”</p>

  <p>"Haa, sahi, bağışlayın, çok değişmişsiniz, tanıyamadım.”</p>

  <p>"General biliyorum beni ilgilendirmez, ama babamın güvendiği bir dostu olduğunuz için bunları söylemeyi görev sayıyorum. Siz Kimberley'den ayrıldıktan sonra arkanızdan epey dedikodular oldu. Sözde Naaiman adlı biriyle, bir polisle, kaçak elmas satın almak üzere anlaşmışsınız da, o buluşmada vurulmuşsunuz, Naaiman herkese böyle yaydı. Gerçi yanında çalıştığım çok önemli kişi, Bay Rhodes sizi çok savundu ama...”</p>

  <p>"Aldırmayın delikanlı, meyve veren ağacı taşlarlar, bilmez misiniz? Üstelik benim gibi zengin biri ne diye böyle yasadışı bir işe kalkışsın? Karımı bulur bulmaz derhal Kimberley'e dönecek, i o Naaiman denilen adamla hesaplaşacağım.”</p>

  <p>"General St. John bu ne gerekli, ne de olası! Naaiman birkaç ay önce bir barda kavga ederken bıçaklanarak öldü. Sizden yana veya aleyhinize tanıklık edemez. Böylelikle de suçsuz sayılırsınız.”</p>

  <p>Mungo kaşlarını çattı: "Allah kahretsin, bu çok kötü oldu işte! Sözlerini boğazına tıkmak isterdim o herifim. Şimdi ne de olsa benden kuşku duyanlar kalmıştır.”</p>

  <p>"Siz de bunlara aldırmazsınız, olur biter efendim. Neyse ben sizi daha fazla alıkoymayayım, bir an önce karınızın ardından gitmeye can atıyorsunuzdur. Talihiniz açık olsun. Hiç kuşkusuz gene görüşürüz, General.”</p>

  <p>Mungo St. John, uzaklaşan atlının arkasından bakarken, duyduklarına inanamıyor gibiydi, bunca talih, nasıl olur! Demek güneye döndüğünde kimse onu suçlamayacak, adalet huzuruna çıkarmayacaktı! Üstelik Matabele ülkesinden ayrılmak için izin çıkmıştı, hem de bir kese dolusu elmasla...</p>

  <p>Bir saat içinde, oradaki tacirlerden biriyle anlaştı, arabaya ve artık gereksinme duymadığı birkaç önemsiz öteberisine karşılık iyi bir tüfekle yüz atımlık da mermi aldı ondan. Katırın rahat, geniş sırtına yerleşip, güney yoluna düştü. Dümdüz önüne baktığı için de ta yükseklerden, bir tepeden, ellerini gözlerine siper etmiş, gidişini gözleyen Robyn'i göremedi. Kadın, mimoza ağaçlarının arasında gözden kayboluncaya dek onun ardından baktı, baktı...</p>

  <p>***</p>

  <p>Buraya kadar, böyle uçsuz bucaksız düzlüğü çıkıncaya kadar Louise, ne yaptığını bilememiş, yalnızlığının bilincine ancak varmıştı. Bir yandan, elmasları bulduğu andaki duygulan depreşiyor, kendisini en az Mungo kadar suçlu buluyordu. Bir an önce bu adamdan uzaklaşmak dürtüsünün önüne geçememişti. Oysaki pekâlâ biliyordu,</p>

  <p>Khami Misyonuna gidip Robyn'e sığınabilir, ondan yardım isteyebilirdi. Robyn de kraldan onun adına izin alır, yanına koruyucu verilmesini de sağlardı. Ama bunları düşünememiş, daha doğrusu orada bir saniye fazla kalmak istememişti. Ondan kaçmak için, her türlü tehlikeyi göze alırdı. Artık geriye dönüş yoktu.</p>

  <p>Şimdi zihninde, Zuga Ballantyne'in, kitabının ilk sayfasına çizdiği haritayı canlandırmaya çalışıyordu. Adamla tanışmadan çok önce, kitabını okumuş, anlattıklarıyla sanki büyülenmişti, haritayı da dikkatle incelemişti. Şu bulunduğu yerden Tati Irmağı en çok yüz elli kilometre batıda olmalıydı, öyle tahmin ediyordu. Hiç kimse o yönde kaçacağını öngöremezdi. Tati Irmağı, Matabele ülkesiyle Khama ülkesi arasındaki sınırdı. Kral Khama anlatıldığına göre iyi yürekli saygıdeğer biriymiş. Üstelik ülkesi de Britanya İmparatorluğunun korumasındaydı, Tati Irmağına ulaşır, oradan güneye iner, kendisini Khama'daki İngiliz temsilcisi Sir Sidney Shippard'a götürecek birini bulabilirse gerisi kolaydı, nasıl olsa Kimberley'e dönmenin de bir yolunu bulurdu. En azından Sir Sidney onu gönderirdi.</p>

  <p>O kentte, güvenebileceği tek erkeği bulacaktı. Evet, Zuga'ya ulaşmalıydı, hem de bir an önce. Ama aralarında kilometrelerce, vahşi toprak vardı.</p>

  <p>Buralarda kimsecikler yoktu, ne hayvan, ne insan, ne kuş. Gök, çok, çok yükseklerde ve süt mavişiydi, güneş ise yakıyor, kavuruyordu. Geceleri yıldızlar ortalığı aydınlatıyordu sanki. Matarası boşalmış, yiyeceği de tükenmişti, ortalıkta hayvan yoktu ki, vursun da etini yesin. Katır ise otlayamayacak kadar yorgun ve susuzdu. Başı önüne sarkmış, neredeyse dizlerine değiyordu. Üstelik topallıyordu. Louise, Tati Irmağına daha ne kadar yolu olduğunu da, ırmağın ne yönde olduğunu da bilmiyordu.</p>

  <p>Ateş yaktı, hiç gerekmediği halde, katırın ayaklarına köstek vurdu yattı, hemen uyumuş gitmişti. Katırın ürkek homurtularıyla, tepinmesiyle sıçrayarak uyandığında, dolunay iyice yükselmişti, karanlıkta koskocaman, soluk bir şey kıpırdadı; burnuna, keskin bir kedi çişi kokusu geldi. Katır dehşetle kişnedi, sonra bir koşudur koparmak istedi, ama ayakları köstekli olduğundan koşamadı; o kocaman, solgun şey ise ardından atladı, katırın sırtına bindi; dişi aslan, omurgasını ısırırken kemiğin çıkardığı sesi, Louise açık seçik duydu. Katır, yere düştü aslan hemen, debelenen hayvanın anüsü çevresindeki yumuşak deriyi yırtmaya koyuldu, bir an önce karnını deşmek, karaciğerini, böbreklerini, dalağını ve bağırsaklarını yemek için.</p>

  <p>Louise aslanın arkasından başka gölgelerin de koştuğunu gördü, altında konakladıkları çınar ağacına tırmanmadan önce tüfeğini kapmayı son saniyede akıl edebilirdi. Bir düzine kadar aslan şimdi aşağıda, homurdanarak kendilerine şölen çekiyorlardı. Gün ışırken sesler azaldı. Kocaman kediler, karınlarını tıka basa doyurmuş, çalılıklara çekilmişlerdi. Sonra Louise, aşağı baktı, başka bir şeyle göz göze geldi, dehşetinden dondu kaldı.</p>

  <p>Ağacın dibinde, kocaman yeleli bir erkek aslan dikilmiş, yukarı, ona bakıyordu. Sırtı, at sırtı kadar genişti. Birden iki arka ayağı üzerinde dikilerek ona doğru uzandı, kocaman, upuzun tırna1larmı çıkardı. Çınar ağacının kabuğunda, uzunlamasına yarıklar açtı, yarıklardan ağacın özsuyu, süt damlaları gibi fışkırdı. Sonra aslan, ağzını açtı. Louise onun boğazını, ta derinliklerine kadar gördü. Uzun, kadife gibi dili, garip bir orkide çiçeğinin yaprağıymış gibi kıvrılıyordu. Her bir dişi de parmak büyüklüğünde, mızrak ucu sivriliğindeydi. Aslan kükredi. Sonra ona doğru tırmanmaya başladı. Louise dehşet içinde, tüfeğini doğrulttu, rasgele tetiği çekti, ama horozu kaldırmayı unutmuştu. Telaşla kaldırdı, bir daha, bu kez iyice yakınına gelmiş, ağzını açmış, kükreyen aslanın tam ağzına ateş etti. Ama silah geri teperken elinden düştü, onu tamamen savunmasız bıraktı. Ne var ki aslan da ölümcül yara almıştı, pençeleri yavaş yavaş ağacın kabuğundan çözüldü. Hayvan, havada kıvranarak, debelenerek ağacın tam dibine düştü. Bir kan gölü içinde büzüldü, kaldı.</p>

  <p>***</p>

  <p>Louise korka korka ağaçtan indi, leşten uzak durmaya özen göstererek, tüfeğini aldı, ama hem namlusu çatlamış, hem de tetiği takılmıştı, işe yaramazdı, çaresiz, fırlattı attı. İçinde bıçağı, birkaç mücevheri, kişisel öte berisi olan bez torbayı, battaniyesini, boş matarayı aldı, bir an önce buralardan uzaklaşmalıydı. Sadece bir kez dönüp arkasına baktı. İki çakal, aslan leşine yaklaşmışlardı bile. Limon sarısı sabah göğünde, bir akbaba, kanat çırpıyor, çınarın dalına konmaya hazırlanıyordu.</p>

  <p>Gün boyu kâh yürüdü, kâh koştu, bu arada bileğini burktu, çizmesinin topuğu kırıldı, karanlık basarken bir mopani ağacına tırmandı. Ama hem bulunduğu yerin rahatsız oluşundan, hem soğuktan, hem korkudan, gözüne uyku girmedi. Şafak sökerken ağaçtan indi, ayak bileği şişmiş, morarmıştı. Bir dal keserek baston gibi kullanmaya başladı. Biliyordu, çizmesini çıkaracak olursa, bir daha giyinmezdi. O gece artık ağaca tırmanacak gücü de kalmamıştı. Uykusunda hep buz gibi soğuk pınarlar gördü. Uyandığında acı, korkunç gerçekle burun buruna geldi.</p>

  <p>Şimdi güçlükle, ancak koltuk değneği gibi kullandığı sopanın yardımıyla adım atabiliyor, adımlarını sayıyor, her adımda durup dinleniyor, çevresine bakmıyordu.</p>

  <p>Akşama doğru birkaç kişinin kendisine doğru geldiğini gördü, çok sevindi, bağırmak istedi, ama gırtlağı kurumuş, dili şişmişti, sesi çıkmadı. Meğer insan sandığı şeyler, devekuşlarıymış, koltuk değneğini sallayınca korkuyla kaçıştılar. Artık gözlerinde dökecek yaş da kalmamıştı. Gün batarken yüzükoyun düştü. Son düşüncesi, ” Bitti artık devam edemeyeceğim, ” oldu. Ama gün doğarken uyandı, tam önünde, bir sazın üzerinde çiğ birikmişti, elini uzattı, dokundu. Gün doğmadan susuzluğunu bu çiğ tanecikleriyle gidermeyi başardı.</p>

  <p>Artık hayal görüyordu. Bir defasında dedesiyle yan yana yürüyorlardı. Dedesi, kartal tüylerinden savaş başlığını giymişti, sırtında da boncuklu, püsküllü, deri yeleği vardı. Onunla konuşmak istediğinde dedesi acı acı gülümsemekle yetindi.</p>

  <p>Bir defasında da Mungo St. John, Yıldırım'a binmiş, dörtnala koşturuyordu. Ona bakmadı bile, kocaman, altın renkli aygırın nalları da ses çıkarmıyordu. Birden, kendini yerde buldu. Bembeyaz kumların üzerinde. Bir an bunu su sandı, ağzına götürecek oldu. Ama kum tanecikleri, tuz gibi, dilini yaktı. O zaman gerçeği olanca acılığıyla anladı. Sonunda Tati Irmağına ulaşmıştı, ama kurumuş bir ırmak yatağında, susuzluktan ölmek üzereydi.</p>

  <p>Buralarda, derinde su olmalıydı. Az ilerisinde fil gübresi gördü. Zuga Ballantyne kitabında fillerin, kurumuş ırmak yataklarım kazıp su bulduklarını yazmıştı ya! Bu düşünceyle son bir kez toparlandı. Gübre yığınlarından birinin yanına gitti, kumu eşelemeye başladı, yılmadan eşeledi. Tırnakları kırıldı, parmakları kanadı, ama o, hep eşeledi.</p>

  <p>Sonunda, kum renk değiştirdi, nemlendi ve ta dipte bir parıltı belirdi. Hemen eteğinden bir parça koparıp delikten içeri daldırdı, bir süre tuttu, sonra ağzına, çatlamış, kararmış diline damlattı.</p>

  <p>***</p>
</body>
</html>
