<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Lobengula, ülkesinin ta ucuna varmıştı. Aşağıda toprak, dik bir bayırla Zambezi Vadisine iniyordu. Buralarda balta girmemiş çalılıklar vardı, vahşi hayvanlar kaynaşır, kavurucu sıcaklar hüküm sürerdi. Zambezi Irmağı göz alabildiğine kıvrıla kıvrıla uzanıp gidiyor, batıda yüksek, gümüşi bir bulut beliriyordu. Burası, o korkunç çağlayanın, suların doksan metre yüksekten köpürerek indiği çağlayanın olduğu yerdi. Lobengula arabasında oturmuş, bu vahşi doğayı seyrediyordu. Arabasını iki yüz savaşçı çekiyordu, çünkü öküzler bu aşırı engebeli, taşlık araziye dayanamamış, daha arabaya koşuluyken ölmüş gitmişlerdi. Sonra da göç kalabalığı, ilk çeçesineği kuşağına girmiş, sinekler, kadınları, erkekleri sokmuş, hastalık aşılamıştı. Şimdi arabayı çeken savaşçıların bile hali kalmamıştı artık, soran bakışlarını Lobengula'ya çevirdiler.</p>

  <p>Kral, “Bu gece burada uyuyacağız,” der demez, derin bir soluk aldılar, hemen yayılıp kamp kurdular, genç kızlar testiyle su taşımaya, erkekler geçici barınaklar yapmaya, ateş yakmak için odun kesmeye koşuştular. Kadınlar da boşalmış tahıl torbalarının dibinde ne var diye karıştırmaya başladılar.</p>

  <p>Kurutulmuş et de tükenmeye yüztutmuştu. Buralarda av hayvanı pek azdı.</p>

  <p>Gandang gitti, yarım kan kardeşini selamladı: "Yatağın şimdi hazır olur, Nkosi Nkulu.”</p>

  <p>Ama Lobengula ta uzakları seyre dalmış gitmiş görünüyordu. Tam eteğinde durdukları kayalık tepeye baktı, sordu:</p>

  <p>"Şuradaki mağara mı, kardeşim? O mağaraya çıkmak istiyorum.”</p>

  <p>Tam yirmi kişi, Lobengula'yı sırıklarla postlardan yapılmış bir sedyede o mağaraya taşıdılar. Gandang önden yürüyüp mağaraya girdi, kralı biraz aşağıda bıraktı. İçerisi dar, ama derin ve karanlıktı. Etobur bir hayvanın kafesi gibi, pis pis de kokuyordu. Zaten Gandang içeri girer girmez bir leopar tısladı, hayvanın gözlerinin karanlıkta parıldadığını gördü.</p>

  <p>Gandang birkaç adım atınca hayvan da yaklaştı, sindi, bekledi. Gandang şimdi mızrağının ucuyla onu kışkırtıyordu:</p>

  <p>"Gel, seni şeytan seni! Gelsene, şeytan tohumu!"</p>

  <p>Leopar olanca hırsıyla kalkanın üzerine atlarken Gandang kalkanı çekti, hayvan, tüm ağırlığıyla mızrağın üzerine düştü, çelik uç tam yüreğine saplandı. Hayvan sırtüstü devrilirken tırnaklarıyla kalkanı tırmaladı, sonra bir kez, sadece bir kez öksürdü, kendini mızraktan kurtarıp dışarıya attı. Gandang da ardından gün ışığına çıktığında, güzelim hayvan kendi kan gölü içinde uzanmış yatıyordu. Çok, çok görkemli, yaşlı bir erkekti bu. Postunda çizik, yırtık yoktu. Soylu bir hayvan, postu ancak bir krala yakışacak bir hayvan. Gandang, bayır aşağı, seslendi:</p>

  <p>"Yol güvenlidir, ey kral.”</p>

  <p>Ve taşıyıcılar kralı yukarı, mağaranın ağzına getirdiler. Kral onları savdı, yarım kan kardeşiyle baş başa kaldı. Bir ölü leopara, bir de mağaranın kapkara ağzına baktı.” Burası tam krala göre bir mezar, ” dedi.</p>

  <p>Gandang sesini çıkarmadı, bir süre ikisi de sustular. Neden sonra kral, ” Gandang, kardeşim, artık sadece huzur istiyorum, bana bunu sağlar mısın? Emrettiğim zaman mızrağını yüreğime saplar, ruhumu koyverir misin, o huzura kavuşabileyim?" dedi.</p>

  <p>"Kralım, kardeşim, senin emirlerine bir kez bile karşı gelmedim. Benden ne istersen iste, ama bunu isteme. Sana elimi asla kaldıramam, babam Mzilikazi'nin oğlu.”</p>

  <p>Lobengula içini çekti: "Ah Gandang, derdimden öylesine bitkin düştüm ki, yaşamaktan da bıktım. Bari bana baş büyücümü çağırır mısın?"</p>

  <p>Büyücü geldi. Kralın buyruğunu ciddi ciddi dinledi, sonra kalktı, leoparın leşine yaklaştı. Hayvanın uzun, dimdik bıyıklarını kesip, küçük bir ateş yakarak minicik bir çanakta güzelce ezdi, kül haline getirdi. Zehri daha sertleştirmek için, bir düzeni kadar zehirli tohumu da ezip küllere kattı. Sonra beline asılı, ucu tıkalı bir keçiboynuzundan keskin kokulu, yeşil bir sıvı akıttı, karıştırdı. Yüzükoyun, yerlere sürüne sürüne krala yaklaşıp çanağı yanı başındaki taşın üzerine bıraktı. O, pençeye benzeyen parmaklarını çanaktan çektiği an Gandang, usulca kalktı, mızrağını büyücünün fırlak köprücük kemiklerine saplayıp göğüs kafesinden çıkardı.</p>

  <p>Sonra iskelete dönmüş, kurumuş vücudu aldı, mağaranın kapısına taşıdı, döndü, gene Lobengula'nın önünde diz çöktü. Lobengula başını salladı:</p>

  <p>"Haklısın, iyi yaptın. Kralın nasıl gittiğini senden başka kimse bilmemeli.” Sonra çanağı pembe avuçlarının arasına aldı. “Şimdi zavallı halkımın babası sen olacaksın. Sağlıcakla kal, kardeşim.” Ve çanağı dudaklarına götürdü, bir dikişte hepsini içti. Sonra sedyenin üzerine sırtüstü uzandı, başına bir post çekti.</p>

  <p>Gandang, “Güle güle git, sevgili kardeşim,” dedi. Soylu yüz çizgileri, granit gibi sert, kıpırtısızdı, ama kralın ölüsünün başında otururken yaşlar, yanaklarından süzüldü, savaşlarda nice nice yaralar almış o geniş kaslı göğsünü ıslattı.</p>

  <p>***</p>

  <p>Lobengula’yı mağaraya, yere dimdik oturttular, leoparın henüz ıslak derisine sardılar. Arabalarını da söküp yukarı taşıdılar, mağaranın ta dibine yığdılar. Sonra iki eline birer fildişi tutuşturdular. Ayaklarının dibine Gandang, krallığın simgesi olan oyuncak mızrağı, bira çanaklarını, yemek çanaklarını, bıçaklarını, aynalarını, enfiye boynuzunu, boncuklarını, süs eşyasını, bir kese tuz, bir torba tahıl koydu, yolluk olarak; en sonunda da, atalarının bulunduğu ruhlar âlemine girişini ödemesi için küçük, mühürlü kaplardaki yontulmamış elmasları koydu.</p>

  <p>Gandang'ın gözetiminde, mağaranın girişi, koca koca taşlarla örüldü, sonra krala ağıt yakarak tepeden aşağı indiler. Cenaze şöleni için kesilecek sığır, bira çekilecek akdarı yoktu. Gandang, yas tutan halkın reislerini yanına çağırdı. Sadece,</p>

  <p>"Bir dağ devrildi. Bir çağ kapandı. Karımı da, oğlumu da, sevdiğim yurdumu da geride bıraktım. Bunlar olmadan bir erkek, hiçtir. Geri dönüyorum. Kimse benimle gelmek zorunda değildir. Herkes kendi yolunu kendi seçmeli, benim yolum, gene güneye, Gubulawayo'ya ve büyülü Matopos tepelerine gidiyor, Lodzi denilen o adamı bulup konuşacağım, ” dedi.</p>

  <p>Ertesi sabah Gandang, yeniden güneye doğru yola çıkarken arkasına döndü baktı. Matabele ulusundan geriye kalanlar, peşinden geliyordu, ama artık o büyük, savaşçı insanlar değildi bunlar, sadece şaşkın, perişan, yıkılmış bir kalabalıktı.</p>

  <p>***</p>

  <p>Robyn Codrington kollarında kara yas işaretleri, verandaya çıktı, sordu: "Burada ne işiniz var?"</p>

  <p>Mungo St. John atından inerken, karşılık verdi: "Başka çarem yoktu!" Bir an en üst basamakta durdu, kadının yüzünü inceledi.</p>

  <p>Yeni yıkanmış, tertemizdi, boyasızdı. Yemyeşil gözlerinin altı torbalanmamış, çenesi sarkmamış, geriye doğru taradığı saçlarına ise hiç kır düşmemişti. Küçücük göğüsleri, daracık kalçalarıyla bir genç kız gibiydi.</p>

  <p>Robyn onun nereye baktığını fark edince, hemen, ” Ne söyleyecekseniz söyler, hemen çekip giderseniz minnettar kalırım efendim, ” dedi.</p>

  <p>"Robyn çok üzgünüm, ama belki de bu tereddütten kurtulman daha iyi olacaktı diye düşünmüştüm.”</p>

  <p>Keşif kolunun Şangani'ye gönderilişi üzerinden geçen dört ayda çeşit çeşit söylentiler gelmişti. O sabah Mungo St.</p>

  <p>John da Matabele ordusunun saldırısına uğramış, geri çekilmek zorunda kalmıştı, yağmur altında, yarı aç bir halde uzun süre kaçmışlar, atlarının yarısı ölmüş, at arabaları da terk edilmişti. Şangani Irmağının kuzey yakasına Binbaşı Wilson komutasında keşif kolu olarak çıkan birliğin akıbetini bilen yoktu. Bir aralık küçük birliğin Matabele savaşçılarından kurtulup çemberi yararak Zambezi Irmağına ulaştığı, bir salla Portekiz himayesindeki Tete'ye kadar indiği haberi geldi. Sonradan bu haber Portekizlilerce yalanlandı, umutlar suya düştü, derken gelip kendiliğinden teslim olan bir Matabele indunası, beyazların înyati Alayı tarafından tutsak alınmış olabileceğini öne sürdü, umutlar yeniden canlandı, işte şimdi de Mungo St. John gelmiş, Robyn'in karşısına dikilmişti:</p>

  <p>"Hiç kuşku kalmadı, bu haberi sana bir yabancının getirmesini istemedim, onun için kendim geldim, hepsi ölmüş. Dawson savaş alanını buldu, onları da bulmuş, ölülerini yani. Kaç kişi olduklarını bilememiş, ayrı ayrı tanıyamamış elbet, bunca ay geçtikten sonra, üstelik sırtlanlar, akbabalar! Robyn, ne olur kendini böyle bırakma.”</p>

  <p>"Hayır, inanmıyorum Clinton! Kaçmış, kurtulmuş olabilir.”</p>

  <p>"Dawson, Matabele’lerin baş indunasını da bulmuş, tüm halkıyla, teslim olmaya geliyormuş. Dawson'a her şeyi anlatmış, nasıl öldüklerini de Robyn, bu adam Gandang'dı, kocanı da iyi tanıyordu. Ona 'Hlopi,' diyordu. Akbaş demekmiş. Ötekilerle birlikte onun da ölüsünü görmüş. Hiç kuşku yok, öldüğü kesin, umut kalmadı.”</p>

  <p>"Artık gidebilirsiniz,” derken Robyn birden kendini tutamadı, ağlamaya başladı. Dimdik duruyor, alt dudağını ısırıyor, ama gözyaşlarını tutamıyordu. Mungo topallaya topallaya ona yaklaştı: "Seni böyle bırakamam ki!"</p>

  <p>Gözyaşları arasında, boğuk bir sesle, ” Yaklaşmayın yanıma, dokunmayın, ” dedi; ama Mungo dinlemedi. Yaşlı bir erkek leopar gibi sinsi adımlarla geldi ve yüzünde, Robyn'in hiç görmediği, yumuşak bir ifade vardı, ilk kez. Tek gözünde de derin bir kaygı okunuyordu. Genç kadın şimdi onu uzak tutmak istermiş gibi iki elini birden uzattı, başını öte yana çevirdi. Geri geri gitti, sırtını, bir zamanlar Cathy ile Salina'nın paylaştıkları odanın kapısına dayadı. Sesi gözyaşlarından boğularak dua etmeye koyuldu: "Ulu Tanrım, bana güç ver, bana yardım et...” Erkeğin kemikli elleri, omuzlarına indi, Robyn ürperdi, soluğunu tuttu.</p>

  <p>"Acıyın bana. Yalvarırım. Rahat bırakın beni. Ne olur, ne olur bırakın beni.”</p>

  <p>Mungo onun çenesini tuttu, kaldırdı, sonra ağzıyla ağzını kapadı, genç kadını susturdu. Robyn'in vücudu yavaş yavaş gevşedi, sallandı, erkeğe yaslandı, bir kez hıçkırdı, sonra kendini onun güçlü kollarına bıraktı. Mungo onu kucağına aldı, uyuyan bir çocukmuş gibi bağrına bastı. Odanın kapısını tekmeyle açtı, içeri girip topuğuyla arkasından kapadı.</p>

  <p>Yatağın üzerinde bir örtü vardı, yorgan yastık filan yoktu. Kadını yatağa yatırdı, yanı başına diz çöktü. Hep öyle bağıma basmıştı.</p>

  <p>Kadın boğulurcasına, ”O, bir ermişti. Sen de onu ölüme gönderdin. Şeytanın ta kendisisin,” diye söylendi. Sonra, boğuluyormuş gibi, can havliyle, erkeğin gömleğinin düğmelerini çözmeye başladı. Göğsü sert, kıvır kıvır tüylerle kaplıydı. Dudaklarını göğsüne yapıştırdı, erkeğin kokusunu derin derin içine çekerken hıçkırdı:</p>

  <p>"Bağışla beni Tanrım, ne olursun, bağışla beni.”</p>

  <p>***</p>
</body>
</html>
