<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kamuza gideli neredeyse üç yıl oluyordu. Öteki Matabele’ler ve Bazo, sözleşmeyi bir üçüncü dönem için uzatırlarken yalnız Kamuza, Bakela'dan, kendisini koyvermesini istemiş, kuzeyin, Matabele ülkesinin yolunu tutmuştu.</p>

  <p>Bazo onu çok aramıştı, onun o sivri dilini, kurnaz öğütlerini aramıştı, beyaz adamı nasıl da kolayca anlıyor, ne düşündüğünü önceden kestirebiliyordu! Bazo ise Kimberley'e geleli neredeyse on yıl olacağı halde, bunu bir türlü başaramıyordu işte. Gerçi Henşov dostuydu, uzun yıllar boyunca onunla omuz omuza çalışmışlar, birlikte avlanmışlar, aynı kaptan yiyip aynı kâseden içmişlerdi; üstelik Henşov onun dilini öylesine rahat konuşuyordu ki, bir Matabele konuşuyor sanırdın, gene de Henşov asla Kamuza gibi bir Matabele olamazdı, onunla aynı inançları paylaşmamış, düşman yaklaştığında onunla birlikte 'boğa boynuzu' yapmamış ve Kamuza gibi, mızrağını kana bulamamıştı. Bunun içindir ki Bazo, Kamuza'nın döndüğünü duyunca çok sevindi.</p>

  <p>Ateş başlarında Matabele’ler fısıldaşıyorlardi: "Kamuza, kralın adamı olarak geliyor, Kamuza'nın artık başında halkası var.”</p>

  <p>Pek çok genç Matabele çalışmak üzere 'Umgodi Kakulu' yani 'Kocaman Çukur'a gelmişti. Yıllar boyu, her ay da yenileri geliyordu, onar, yirmişerlik gruplar halinde hatta bazen sadece üçer, ikişer kişi, ara sıra da tek tek. Bunlardan kaçı Kimberley'e ulaşabilmişti. Hesabını tutan yoktu ki! Belki bin, belki iki bin. Her birine de güney yolu izni Ulu Fil tarafından verilmişti, çünkü Matabele ülkesinin kralının izni olmadan kimse ülkeden dışarı çıkamaz ve ülkeye giremezdi. Bu genç Matabele’ler sürgün yaşantısında bile birbirlerine sımsıkı kenetlenmişlerdi. Kuzeyden her yeni gelen, babalardan, indunalardan yeni yeni haberler getiriyor, sözcüğü sözcüğüne bu haberleri yineliyorlardı. Elmas madenlerinden ayrılanlar da böyle, yazı bilmeyen bu kişilere özgü o şaşmaz bellek gücüyle sözcüğü sözcüğüne, gönderilen haberleri yerine ulaştırıyorlardı.</p>

  <p>Kamuza ömründe bu denli ilgi uyandırmamıştı. Hep sadece binlerce Matabele’den biri olagelmişti, o kadar. Ama şimdi, kralın adamı olarak dönüyordu. Bazo her gün, dört gözle yolunu bekliyordu onun. Geceleri uyku tutmuyor, her an, karanlıkta Kamuza'nın fısıltısını duyacakmış gibi oluyordu. Böyle geceler ve günler boyu bekledikten sonra bir gün apansız Kamuza'yı karşısında buluverdi.</p>

  <p>Ciddi ciddi selamlaştılar, ona hemen yer açtılar, ateşin başında oluşturdukları çemberi biraz genişlettiler ama yanına çok yaklaşmadılar, onu sıkıştırmadılar, çünkü Kamuza'nın başında, o kara taç vardı. Matabele ülkesinde indunaların taşıdığı o danışmanlık simgesi. Ona saygı belirtisi olarak 'Baba' diyorlardı ve Bazo bile, bira çanağını ona geçirmeden önce, ellerini hafifçe birbirine vurarak onu selamlıyordu. Ancak Kamuza karnını doyurduktan sonradır ki, merakını elinden geldiğince gizlemeye çalışarak çaktırmadan ona sorular sormaya başladı.</p>

  <p>Artık ikisi de delikanlı sayılmazdı, yıllar çarçabuk gelip geçmiş, ikisi de erkek olmuşlardı. Kamuza'nın kanına Khama krallarının daha keskin zekâlı, daha kurnaz kanından da karıştığı için, yüz çizgileri gerçek bir Matabele’ninki kadar keskin değildi. Bu kanı Kamuza, ninesinden almıştı, çekik gözlerini, dar burun deliklerini, ince dudaklarını da öyle. Zaten safkan Matabele pek az kalmıştı artık, işte Bazo bu safkanlardan biriydi. Gene de başında induna tacını taşıyan o değil, Kamuza oluyordu.</p>

  <p>Mzilikazi'nin zamanında, induna olmak öyle kolay değildi, insanın ancak saçlarına kır düştükten savaşlarda sayısız yararlılıklar gösterdikten sonra, karıları, adamın başındaki saçı bir güzel örer, büker, çamsakızıyla, kille, öküz kanıyla, halka yapıp bir güzel yapıştırır, bu taç da bir daha ölünceye dek o adama, Matabele ulusunun Danışma Meclisi'nde oturma hakkını verirdi.</p>

  <p>Ne var ki artık zaman değişiyordu. Mzilikazi'nin oğlu Lobengula, vahşi olmaktan çok kurnaz biriydi bu yüzden de çevresindekilerin kurnazlığına önem veriyordu. Mzilikazi bir savaşçıydı, gerçi Lobengula da mızrağını kana bulamıştı ama hiçbir zaman savaşçı olmamış, hatta savaşçıların basitliğini, düşüncesizce eyleme geçmelerini hor görmüş, kınamıştı. Babasının o kır sakallı danışmanları birer ikişer öteki dünyaya göçtükçe yerlerine, eskilerin mızrağı indirdiği çabuklukla düşünebilenleri seçiyordu işte. Yaşlıların sabrı yoktu onda, pırıl pırıl, canlı bakışlı gençleri arıyordu, güney sınırlarında fırtına bulutlan gibi toplanmaya, birikmeye başlayan kapkara bulutları görebilecek keskin bakışlı gençleri.</p>

  <p>Büyücülerin, falcıların haber verdiği, kurak mevsim sonunda Zambezi bataklıklarının papirüslüklerini tutuşturan alevler gibi yakında başına çökecek yangını ve korkunç olayları önceden sezecek gençleri arıyordu. Adımlarıyla yeri göğü inleten, sesiyle bulutları sarsan Ulu Fil Lobengula, gözü gören, kulakları işiten gençleri arıyordu.</p>

  <p>İşte bu yüzdendir ki Kamuza başında 'induna isikoko'sunu taşıyordu ve o konuşurken adamları büyük bir dikkatle dinliyorlardı. Kamuza, getirdiği haberin önemini belirtmek üzere, konuşmasına, Matabele ulusunun tarihçesiyle başladı. Her biri bunu daha analarının sütünü emerken dinlemiş, ezbere biliyorlar gene de büyük bir dikkatle kendi çocuklarına anlatacakları güne kadar unutmamak için dinliyorlardı. Anlatacaklardı ki, Matabele’lerin öyküsü hiç mi hiç unutulmasın, sonsuza dek sürüp gitsin.</p>

  <p>Öykü, Zulu’ların eşsiz savaşçı reisi, bizzat Kral Çaka'nın sevgili arkadaşı, güvendiği dostu Mzilikazi ile başlıyordu. Kral Çaka, anası tatlı Nandi'nin ölümüyle kederinden çılgına dönmüş, kara illete tutulmuştu. Bir yıl yas buyurmuştu, bu yıl boyunca kimse tohum ekmeyecek, kimse ineğinin sütünü içmeyecek, toprağa sağacaktı, kimse karısıyla yatmayacaktı, tüm bunların cezası ölüm olacaktı. Deli Çaka, kocaman kulübesinde derin derin düşünüyor, çevresindekileri yok etmek için bahaneler arıyordu. En sevdiklerini, en güvendiklerini bile.</p>

  <p>Böylece Çaka, genç savaşçı reisi Mzilikazi'ye haberci gönderdi. Haberciler Mzilikazi'yi bulduklarında çevresinde Zulu yöresinin en yiğit, en seçkin beş bin savaşçısıyla, savaştan dönüyor, ganimeti getiriyordu, ele geçirilmiş sürüleri, boyunlarından birbirine iple bağlanmış genç, güzel kızları.</p>

  <p>Kralın birinci habercisi Mzilikazi'nin karşısına dikildi. Reis, ölümle yüz yüze geldiğini o anda anlamıştı. Haberci dedi ki: "Kralımız, Mzilikazi'yi, savaş ganimetinden kralın payına düşeni çalmakla suçluyor.”</p>

  <p>İkinci haberci de aynı sözcükleri yineledi. Belki ölüm cezası yalnız kendisine verilmiş olsaydı Mzilikazi kralın huzuruna varır, cezaya onurla yiğitçe boyun eğerdi. Ama beş bin savaşçısı da ölüme mahkûm edilmişti ki Mzilikazi onlara öz çocuğuymuş gibi bakıyordu.</p>

  <p>Bu yüzden Mzilikazi, elini uzatıp kralın habercilerini yakaladı, bir an yer gök sarsılır gibi oldu, çünkü kralın başında mavi tüy taşıyan habercilerine dokunmak demek bizzat krala dokunmak demekti. Mzilikazi sonra mızrağının ustura gibi keskin ucuyla mavi tüyleri kestiği gibi suratlarına fırlattı.</p>

  <p>“İşte Çaka'ya yanıtım. Artık benim kralım değildir.” işte kuzeye büyük göç böyle başladı ve Kamuza, kralın adamı, ateşin başında her şeyi yeni baştan anlattı. Kralını yadsıyan Mzilikazi'nin savaşta kazandığı onuru, Çaka'nın ordularını nasıl bozguna uğrattıklarını, Mzilikazi'nin onları nasıl Ngunilerin bildik savaş taktiğiyle elverişsiz topraklarda beklediğini anlattı. Sonra Çaka'nın savaşçılarını 'boğa boynuzları'yla nasıl kuşattığını, Çaka'nın adamlarının nasıl Mzilikazi'den yana geçtiklerini, sonra öteki kralları nasıl yendiğini anlattı. Çaka, erkek kardeşleri tarafından öldürülünce, Zulu kabilesinin yeni reisi Dingaan, Mzilikazi'ye karşı çıkmaktan çekinmiş, böylelikle Mzilikazi öteki kabileleri buyruğu altına alarak gittikçe büyümüş, güçlenmişti Matabele’ler bir ulus, Mzilikazi de Çaka'yı gölgede bırakan bir kara imparator olmuştu. Ateşin başındaki gençler kulak kesilmiş dinliyor, dinledikçe de göğüsleri gururla kabarıyordu.</p>

  <p>Sonra Kamuza abunilerin, yani yabancı beyazların küçük arabalarıyla ırmağı nasıl geçtiklerini, Mzilikazi'nin mızrak gücüyle kazandığı topraklara nasıl yayıldıklarını anlattı. Mzilikazi onları, Gariep Irmağının kıyıcığında şafak sökmeden önceki saatte, sürülerin boynuzlarının gün ışırken ilk görüldüğü saatte yakalamıştı. Kara savaşçıların ön safları, uzun namlulu ağızdan dolma tüfeklerin ilk salvosuna hedef olmuş, yıkılmış, onlar tüfeklerini bir daha doldurmaya çabalarken sakallı beyazları da, kadınlarını da, çocuklarını da, hepsini öldürmüşlerdi. Bu, Mzilikazi'nin piliçleri için, yani gülünç, dazlak kafalı akbabaları için bulunmaz bir şölen olmuştu. Bunu bir son sanmışlardı ama yanılıyorlardı, çünkü sadece bir başlangıçtı. Matabele’ler, şu yabancı, soluk derili adamların körü körüne cesaretinden, yiğitliğinden ve inadından henüz habersizdiler.</p>

  <p>Bundan sonraki beyaz dalgası güneyden gelmiş, adamlar Gariep kıyısındaki arabaları ve çakalların kemirdiği kemikleri görünce öfkeden çılgına dönmüşlerdi. Kıyasıya bir savaş başlamıştı. Beyazlar at üstünde tüfekle geliyorlar, ama deri kalkanlara çarpıyorlardı. Önce arabalarıyla bir tür kale yapıyorlar, tekerleklerini birbirine yapıştırıp geçilmez bir duvar oluşturuyorlar, kara savaşçıları at üstünde geri püskürtünce de, Mzilikazi'nin sarayına doğru adım adım ilerliyorlardı. Mzilikazi ölülerini sayıyordu, beyazlara karşı ağır kayıplar veriliyordu. Bunun için ulusunu çağırdı, sığırtmaç çocuklar sürüleri topladılar, kadınlar hasırlarını yuvarladılar, küçük kızlar testilerini başlarına aldılar ve Mzilikazi, kentlerini, köylerini ateşe verdiği gibi Matabele ulusunu uzaklara götürdü. Beyazlar at üzerinde, tıpkı bir çoban köpeğinin sürüyü gütmesi gibi onları sürüyor, gidecekleri yolu gösteriyorlardı. Böylece Mzilikazi ulusunu kuzeye götürdü, ulu ırmağı geçip yeni bir ülkeye vardılar.</p>

  <p>Kamuza ateş başındaki gençlere anlatıyordu: "Şimdi beyaz kuşlar gene toplanıyorlar. Her gün yol boyunca Thabes Indunas'a kadar çıkıyor, yanlarında da zevksiz, ucuz armağanlar ve o küçük yeşil şişelerde çılgınlık suyundan getiriyorlar. Dillerinden dökülen sözler bal gibi tatlı ama yutmaya kalkışanın gırtlağına yapışıyor, timsah ödü gibi.”</p>

  <p>Bazo, tüm dinleyenler adına, sordu: "Peki, kraldan ne istiyorlar?"</p>

  <p>Kamuza omuz silkti: "Kimi fil avlayıp dişlerini almak için izin istiyor, kimi genç kızların arabasına gönderilmesini istiyor, kimi ulusa, üç başlı, beyaz bir tanrıyı anlatmaya çabalıyor, kimi çukur kazıp sarı demir aramaya, kimi de sığır satın almaya kalkışıyor. Kimi sadece bunu, kimi sadece şunu istediğini söylüyor ama hepsi de her şeyi istiyor. Bu adamların gözü öyle dönmüş ki, açlıkları doymak, susuzlukları kanmak bilmiyor. Gördükleri her şeyi istiyor, gene de yetinemiyorlar. Toprağı istiyorlar, o da yetmiyor, anasının karnından çocuk kopartır gibi açıp içindekileri alıyorlar. Irmakları alıyorlar, yetmiyor, duvarlar örüp göle dönüştürüyorlar. Fil sürülerinin peşine atla düşüyor, vurup öldürüyorlar, ama bir, iki tane değil, sadece iri aygırları değil, hepsini, hepsini, gebe dişileri, dişi parmak kadar bile uzamamış yavruları da öldürüyorlar. Gördükleri her şeyi alıyorlar, her şeyi de görüyorlar çünkü hep oradan oraya geziyor, arıyor, bakmıyorlar.”</p>

  <p>Bazo dedi ki: "Lobengula onları yiyip bitirmeli. Tıpkı babası Mzilikazi yaşasaydı nasıl yapardı, öyle yapmalı.”</p>

  <p>Kamuza acı acı güldü: “İşte benim kardeşimin aklı da bu kadar eriyor demek. Lobengula, Mzilikazi'nin Gariep kıyısında beyazlan nasıl yediğini, bu yüzden de ülkesini nasıl yitirdiğini anımsamıyor. Ne yapsın yani? Zulu Kralı Ceteswaye'nin savaşçılarının yaptığı gibi, İngilizlere mi saldırsın? Kaç İngiliz öldürdüler onlar, biliyor musun? Kırmızı ceketlerin ölüsü, kan gibi, Küçük El tepelerini baştan aşağı örtmüştü. Sonra ne oldu peki? Ceteswaye bunun karşılığını, krallık mızrağıyla ödedi krallık sürüleriyle ödedi, gençlerin yüreğiyle, karaciğeriyim ödedi, Zulu ülkesinin yemyeşil topraklarıyla ödedi. Ulundi'de beyazlar öç aldıktan sonra, Ceteswaye'yi de, komutanlarını da zincire vurup götürdüler, hepsini. Lobengula da aynı akıbete mi uğrasın istiyorsun, Bazo?"</p>

  <p>Bazo bir süre derin derin düşündü, sonra başını salladı: "Burada hiç kimsenin haddine düşmemiş krala akıl vermek, yol göstermek. Biz onun sadece köpekleriyiz. Burada hiç kimsenin, beyazın gücünden de, kararlılığından da kuşkusu yoktur. Biz sadece şunu öğrenmek istiyoruz: Kral ne dedi? Bize ne istediğini söyle yeter, çünkü buyruğu duymak demek, yerine getirmek demektir.”</p>

  <p>Kamuza, ” Öyleyse dinleyin beni, ” dedi.” Kral bütün büyük indunalarını yanına alıp Matopos tepelerine, Umlimo'nun oraya gitti. Umlimo kehanette bulundu. Birinci gün, o eski, çok eski kehaneti yineledi. Ta Monomatapa'nın zamanından kalma sözleri söyledi:</p>

  <p>"Taştan şahinler uzaklara uçacak. Onlar dönünceye kadar Mamboların veya Monomatapaların ülkeleri barış yüzü görmeyecek. Çünkü taş şahinler dönüp tüneyinceye kadar ak kartal kara boğayla savaşacak.”</p>

  <p>Bu kehaneti hepsi biliyordu, ama şimdi kulaklarına daha bir ürpertici gelmişti işte.</p>

  <p>"Kral bu eski kehanetin üzerinde uzun uzun düşündü ve dedi ki: Ak kuşlar toplanmakta. Kartalı, akbabası, hepsi de beyaz, şimdiden sarayımın damına tünüyorlar bile.”</p>

  <p>Biri sordu: "Peki, taş şahinler ne anlama geliyor?"</p>

  <p>"Taş şahinler eskilerin, kralların gömüldüğü yerde, Zimbabve'de bıraktığı kuş tanrılardır.”</p>

  <p>"Taştan kuşlar nasıl uçacak?"</p>

  <p>Bu kez Bazo karşılık verdi: "Biri uçtu bile. Taş şahinlerden bir tanesi bizim çok yakınımızda. Yumruk Bakela’nın damının altında dikilip durur. Şahini alıp uzaklara götüren oymuş.”</p>

  <p>Kamuza başını salladı: "Öteki kuşlar da uçunca Matabele ülkesini savaş silip süpürecek. Ama siz susun da şimdi Umlimo'nun söylediklerine kulak verin ikinci gün Umlimo şu kehanette bulunmuş.” Gece yarısı gökyüzü öğleye dönerse ve yıldızlar tepelerde parlarsa, işte o zaman yumruk, bıçağını kara boğanın gırtlağına dayayacaktır.”</p>

  <p>Sustular, düşündüler, kehaneti açıklaması için Kamuza'ya baktılar:</p>

  <p>"İkinci günün kehanetini yalnız Lobengula, Ulu Fil, bir o anlamış. Çünkü o, büyücülerin gizemlerini bilir. Çocukluğunu onların mağaralarında, gizli yerlerinde geçirmiştir. Lobengula bakın ne diyor: Henüz Umlimo'nun sözlerini çocuklarıma açıklamamın zamanı gelmemiştir, çünkü gerçekten çok ağır, önemli sözlerdir ve bir ulusun anlaması için zaman gerekir.”</p>

  <p>Bazo başını salladı, enfiye boynuzunu uzattı, düşüncelerini dile getirmekten çekiniyor, belki Lobengula'nın bile ikinci gün kehanetini anlayamamış olduğunu söylemeye bir türlü dili varmıyordu.</p>

  <p>Kamuza sözlerini sürdürdü: "Üçüncü gün Umlimo son kehanetinde bulunmuş, Mambayı kendi zehriyle sok, aslanı kendi pençeleriyle yık, akıllı maymunu kendi hilesiyle aldat.</p>

  <p>"Lobengula da şöyle konuştu: Biz Matabele’ler, düşmanlarımız gibi silahlanmadıkça, ancak sarı paralarda ve parlayan taşlarda bulunan gücü bizler de toplayamadıkça, zafere ulaşamayız. Çünkü beyazlar bunlardan güç alıyor, başka şeyden değil.</p>

  <p>“İşte böyle, kral beni sarayına çağırdı ve bu sözünü, ülkenin sınırları dışında yaşayan tüm Matabele’lere iletmemi buyurdu. Şöyle konuştu kralımız-. Bana silah getir ki beyaz adamın silahlarının dumanına karşılık verebileyim. Bana elmas getir, sarı para getir ki denizlerin ötesinde yaşayan beyaz kraliçe kadar güçlü olabileyim. Çünkü ancak o zaman askerleri bana saldırmaktan, üzerime gelmekten çekinir, korkarlar.”</p>

  <p>Bazo, hepsinin adına konuştu: "Lobengula bilsin ki, bizlerden istedikleri yerine getirilecektir. Silahları olacaktır çünkü beyaz adamla sözleşmemizde var. Matabele ülkesine döndüğümüzde her birimizin elinde bir silah olacak, hatta kimimizin iki, kimimizin üç tüfeği olacak çünkü çalışmamızın karşılığında altın veriyorlar bize, Thabes Indunas’a götüreceğimiz her şey, kralın demektir. Ama elmaslara gelince, iş değişiyor. Çünkü elmas, beyaz adamın malı. Dişi bir aslanın yavrularını koruduğu gibi koruyor elması. Krala nasıl götürebiliriz?"</p>

  <p>Kamuza fısıldadı: "Bakın, dinleyin beni. Artık kırıntı filan bulmayacaksınız. İçinizden biri sarı toprağı içinde elmas parıltısını görür görmez elmas Lobengula'nın olacak, o kadar.”</p>

  <p>"Ama bu yasalara aykırı.”</p>

  <p>"Sadece beyazların yasalarına. Kralınız olan Lobengula'nın yasalarına aykırı değil ki!"</p>

  <p>Bazo homurdandı: "Buyruğu duymak demek, yerine getirmek demektir.” Ama babası saydığı Yumruk Bakela'yı ve kardeşi saydığı Şahin Henşov'u düşünüyordu. Onlara ait elması çalmak hiç de hoşuna gitmiyordu.</p>

  <p>Kamuza sözlerini sürdürdü: "Hem de yalnız aşağıda, madende değil. Seçme masalarını da kollayacaksınız. Bak, sen, Donsela, son yeni yağlama evinde çalışmak üzere seçilmedin mi?"</p>

  <p>Karşısında oturan genç, ” Ama masalar örtülü, üzerlerinde çelik bir perde var, ” dedi.</p>

  <p>Hepsi de biliyordu bunu. Donsela anlatmıştı. Beyazlar gene o akıl almaz buluşlarıyla elması değerlendirmişlerdi. Elmas ıslanmıyor, su, üzerinden, kaz tüyünden kayar gibi kayıp gidiyordu. Bunun içindir ki, kalın, sarı bir yağ katmanıyla örtülü masanın üzerinden geçirilen ıslak taş toprak kayıp gidiyor, kuru elmas ise yapışıp kalıyordu. Vaal Irmağından gelen boru hattı sonunda Kimberley'e ulaşmıştı, üstelik geniş kazının derinliklerinden de su pompaladığı için su sıkıntısı çekilmiyordu artık. Bu yüzden taşı toprağı yıkamak kolaydı, elması teker teker ayıklamaya gerek kalmamıştı. Eğik, yağlı masaların üzerinde, küçücük, tombul sivilceler gibi yağa yarı yapışıp, yarı gömülüp kalıyorlar, sonra da çelik bir spatula ile kazınıyorlardı, o kadar basit.</p>

  <p>Kamuza oralı olmadı, sırıttı ve Donsela'nın eline incecik bir kamış tutuşturdu, daha doğrusu ırmak boyundan kesilmiş bir saz. Ucuna biraz balmumu yapıştırılmıştı:</p>

  <p>"Saz, çelik örtünün arasından geçer, elmas ise balmumuna yağa yapıştığından daha sıkı yapışır.”</p>

  <p>Donsela kamışı inceliyordu: "Geçen hafta bir Basuta bir taşla yakalandı. Aynı gün, maden çukurundan çıkartılırken tabladan yuvarlandı. Elmas çalanlar hep böyle kazaya uğrar. Kazada da ölürler.”</p>

  <p>Kamuza oralı olmadı: "Bir savaşçının görevi, kralı uğruna ölmektir. Sen de yakalanmamaya bak. Sadece en iri ve en parlak taşları seç, ona göre.”</p>

  <p>***</p>
</body>
</html>
