<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kuş heykellerini öküzlere yüklediler, akşam olmadan işi bitirip öküzleri tek sıra halinde birbirlerine bağladılar. Isazi derin bir soluk almıştı, ormandan güney yolunu tuttu. Ralph de aynı derecede rahat bir soluk almıştı. Her an tepelerde Matabele savaşçılarıyla karşılaşmaktan çekiniyordu çünkü. Şimdi Isazi'yi öküzlerle yolladıktan sonra kendisi döndü, yıkık sitenin kuzeybatısına yöneldi. Bir yandan da avcı gözüyle, izleri kolluyor, peşlerinden gelen olmuş mu diye bakıyordu, ille de savaşçı olması gerekmezdi, bal toplayıcılar veya bir avcı bile Lobengula'ya veya sınır bekçilerine haber uçurabilirdi. Bu ormanlar pek kalabalıktı. Tek bir adama rastlarsa ne yapacağını biliyordu, bu yüzden tüfeğini hazır etti. Gerçi çeşit çeşit av hayvanı vardı, ama ortalıkta insan görünmüyordu.</p>

  <p>Sonra Isazi ile öküzlerinin izini sürdü, gün batarken onlara yetişti, ağır sandıkları indirmeye yardım etti, öküzleri çayıra saldılar.</p>

  <p>Ertesi gün gene doğuya yönelip ormana daldılar, gerçi böyle dolanmakla zaman yitiriyorlardı, ama peşlerine düşen olmuşsa izlerini ancak böyle silebilirlerdi. Ertesi gün şafak sökerken Isazi'yi gene güneye gönderdi, kendisi de bıraktıkları izleri silmek için dönecekti. Ona dedi ki:</p>

  <p>"Ben sana yetişmeyeceğim, beni bekleme. Arabalara ulaşıncaya dek yoluna devam et sen. Matabele sınırını iyice geçmiş olmaları gerekiyordu. Beni orda bekle.”</p>

  <p>Bir gece önce yön değiştirip yollarını uzattıkları düzlükte, zebra sürüsüne rastladı.” Ah, Tom bundan çok hoşlanacaksın!" diyerek atı okşadı. Sürüde yüzü aşkın hayvan vardı. Peşlerine düştüler. Sürü giderek büyüyor, büyüyordu, sonunda önlerindeki zebraların sayısı iki, üç bini bulmuştu.</p>

  <p>Sürüyü, öküzlerin bir gün önce geçtikleri yola sürdü, izler karmakarışık oldu, tozdan göz gözü görmüyordu. Düzlüğün ta öte ucuna vardıklarında Ralph, Tom'u zebraların önüne sürdü, şapkasını sallayarak, bağırarak onları ürküttü, gerisin geriye dönmeye zorladı. Böyle onları birkaç kez ileri geri sürdü. Her defasında da öküzlerin bıraktığı iz biraz daha silinmiş oldu. Sonunda Tom'un, köpük içinde yorgunluktan adım atacak hali kalmamıştı. Ralph, ağaçların gölgesine sığındı, atını çözdü, eyeri çıkardı, zebralar hâlâ çılgın gibi, bir o yana, bir bu yana koşturup duruyorlardı. Artık hiç kimse, bir Bushman bile öküzlerin izini süremezdi. Ralph, sonra çakısını çıkarıp Tom'un nallarını söktü, eyer çantasına tıktı. Nalları olmayınca Tom'un ayak izleri de zebranın izlerinden ayırt edilemiyor gibiydi. Belki de Buşman kuyularının orada bekleyen arabalara varıncaya dek ayağını sakatlar, topallardı ama peşlerinden gelen olmayacağı için istediği kadar topallasın, olsa olsa biraz yavaş yol alırlardı, o kadar. Arabalara varsınlar hele, orada yeniden nal vuracak örsle çekiç vardı.</p>

  <p>Ralph, eyer battaniyesiyle Tom'un terini sildi, bıraktı biraz dinlensin. Sonra bindi, zebra sürülerinin arasında dolanıp onun izlerini zebraların izlerine karıştırdı ve Isazi'nin gittiği yönün tam ters yönüne, batıya döndü. Ormanda gene bir iz bırakarak güneye yöneldi, Isazi'yi bulmaya.</p>

  <p>***</p>

  <p>Ertesi sabah güneş doğuncaya dek uyudu, artık kendini güvenlikte hissettiği için canı ile de bir kahve içmek istedi. Küçük bir ateş yakıp kahvesini pişirdi, zevkle yudumladı.</p>

  <p>Yola koyuldular. Güzel bir sabahtı ve işi başardığı için, içi içine sığmıyor, şimdiden, heykelleri nasıl satacağını tasarlıyordu. En iyisi British Museum ve Amerika'da, Washington'daki Smithsonian Enstitüsü'ne birer mektup yazmaktı. En yüksek ücreti onlar öderdi. Islık çalarak gidiyordu.</p>

  <p>Bir ara Tom kulaklarını diktiyse de, Ralph oralı olmadı. Sonra heykellerden birini de Kimberleyli bir milyoner alırdı.</p>

  <p>Biliyordu, anladığından, meraklı olduğundan değil, salt Rhodes'te var diye.</p>

  <p>Birden, ilerideki çalılıklar arasından bir turaç kuşu iki kez öttü. Ralph kuşkulanmıştı, bu kuş iki değil, beş altı kez öterdi. Durdu, üzengileri üzerinde dikilip çevresine bakındı.</p>

  <p>Çalılar arasından bir keklik sürüsü kanat çırparak havalandı. Ralph sırıttı, gene eyere çöktü. Tom tam yürümeye koyulacakken, ansızın çevreleri kırmızı kalkanları başlarında sallanan tüyleriyle, kapkara hayaletlerle doluverdi. Güneş, mızrakların gümüş uçlarında pırıldıyordu. Ralph atını mahmuzlarken tüfeğini kınından çekti, kalçasına dayadı. Tom ileri doğru atıldı, savaşçılardan biri atladı, dizginlerinden yakaladı. Ralph o anda ateş etti. Ağır kurşun Matabele'yi çenesinden vurdu, çenenin yarısını götürdü. Kan fışkırdı. Tom, adamın bıraktığı boşluğa dalarken, savaşçılardan biri, upuzun mızrağını hayvanın kaburgalarına sapladı. Ardından biri daha yetişti, bu kez atı tam boğazından vurdu.</p>

  <p>Matabele’leri aşmışlardı, ama mızrak, Tom'un boğazına saplı kalmıştı. Açısından, akciğerlere saplandığı belli oluyordu. Birden hayvanın burun deliklerinden kan boşandı. Ralph'in çizmelerini kızıla boyadı. Tom böyle, koşarken öldü işte. Burnu yere eğildi, bir takla atarken binicisini de sırtından fırlattı. Ralph düştüğü yerden tüfeğini aldı, kurşunu sürmeye savaştı. Başını kaldırıp baktığında, kırmızı kalkanlar, üzerine doğru koşuyor, çıplak ayakları toprağa vurdukça şap şap ses çıkarıyor, bileklerindeki savaş çıngırakları ötüyordu. Uzun boylu bir tanesi kalkanı kaldırdı, mızrağını savurmaya hazırlanırken dondu kaldı.” Henşov!" diye bağırdı. Mızrağı gene de fırlattı, ama son saniyede bileğini hafifçe büktüğünden, mızrağın ucunun sivrisi değil de, yassı tarafı Ralph'in kafasına çarptı. Genç adam ölü gibi kıpırtısız, yattı kaldı.</p>

  <p>Bazo, aferin dercesine başını salladı: "Atın nallarını çıkarmışsın, iyi bir numaraydı bu, eğer bu sabah böyle uyuyup kalmasaydın seni yakalayamazdık.”</p>

  <p>Ralph, sırtını bir mopani ağacına vermiş, oturuyordu. Mızrağın vurup bayılttığı yerde, şakağının biraz üstünde kan, kurumuş kalmıştı. Kolları, bacakları sıkı sıkı bağlanmıştı. Elleri şimdiden şişmiş, morarmış durumdaydı.</p>

  <p>Bazo gene ciddi ciddi başını salladı: "Evet, Tom öldü, iyi bir attı, yazık oldu. Ama bugün gömeceğimiz iki savaşçı da yiğit kişilerdi. Artık onlar da öldü.”</p>

  <p>Bazo'nun adamları, Matabele savaşçıları çepeçevre, halka olmuş, kalkanlarının üzerine oturmuş, kulak kesilmiş, konuşulanları dinliyorlardı.</p>

  <p>"Adamların hırsızmışım, katilmişim gibi ansızın üstüme saldırdılar, ben de kendimi savundum. Kim olsa böyle yapardı.”</p>

  <p>"Peki, sen hırsız değil misin yani, Henşov? Kuşlar, taş kuşlar ne oldu?"</p>

  <p>"Ne bileyim ben? Neden söz ettiğini anlamadım!"</p>

  <p>"Anladın Henşov, anladın. Kuşları biliyorsun, çünkü seninle çok kez konuştuk bu konuyu. Kralın uyarısını da biliyorsun, o eski yerleri soyan, ölüm cezasına çarptırılır. Bunu sana ben söylemiştim, bilmemen olanaksız. İzlerin dosdoğru kralların gömüldüğü yere gidiyor ve oradan geliyor, kuşlar da yok olmuş. Neredeler, Henşov? Nereye götürdün onları?"</p>

  <p>Ralph bir süre daha direnmek istediyse de sonunda vazgeçti, sırıttı:</p>

  <p>"Gitmişler, Bazo, senin ulaşamayacağın bir yere, çok, çok uzaklara uçmuşlar işte. Bu da Umlimo'nun sözlerinde vardı, değil mi?"</p>

  <p>Bazo'nun yüzünden bir gölge geçti: "Evet, vardı ya! Neyse şimdi biz işimize bakalım. Kralın buyruğunu yerine getirelim.” Ayağa kalktı, Matabele’lere seslendi: "Kralın sözlerini hepiniz duydunuz. Yapılacak olan, gizli yapılacaktır, sadece ben yapacağım, tek başına. Kimse tanık olmayacak, kimse bu konuyu bir daha açmayacak, başkasına fısıldamayacak bile. Yoksa ağır ağır, işkenceyle öldürülecek. Kralın sözlerini duydunuz. Hadi gidin şimdi! Beni Zimbabve'de bekleyin ve bugün gördüklerinizi, gözlerinizden silin!"</p>

  <p>Savaşçıları sıçrayarak ayağa kalktılar, onu selamladılar, sonra Ralph'in öldürdüğü iki arkadaşlarını omuzladıkları gibi, kalkanlarına yatırdılar, kalkanları sedye gibi taşıyarak aldılar, götürdüler. Ormana daldılar.</p>

  <p>Bazo, kalkanına dayanmış, onların ardından baktı, uzaklaştıklarını görünce, Ralph'e döndü:</p>

  <p>"Bak, ben kralın adamıyım, beni görevlendirdi. Bugün yapacağım şey ömrüm boyunca yüreğimde derin bir yara izi bırakacak, saçlarım ağarsa da asla unutamayacağım. Gözüme uyku girmeyecek, yediğim yemeği karnımda ekşitecek. Bu yaptığımı asla unutamayacağım, Henşov, ama kimseye de açılamayacağım, babama en sevdiğim karıma bile söyleyemeyeceğim. Bunu ruhumun karanlıklarında gizlemek, üstüne kilit vurmak zorundayım.”</p>

  <p>Ralph, korktuğunu belli etmemeye çabalayarak onun ta gözlerinin içine bakmaya çalıştı, meydan okurcasına, karşılık verdi:</p>

  <p>"Mademki yapmak zorundasın, bir an önce yap da bitsin bu iş.”</p>

  <p>Bazo, mızrağını sımsıkı kavradı: "Evet, tanrın yardımcın olsun, Henşov.”</p>

  <p>Ve mızrağını indirdi. Ralph bir çığlık attı, yarasından kan fışkırdı, kupkuru toprağı ıslattı. Bazo yanı başına diz çöküp kanı iki eliyle toplayarak kollarına, göğsüne bulaştırdı. Mızrağının sapına, ucuna da iyice buladı. Sonra sıçrayarak ayağa kalktı, mopani ağacının kabuğundan bir parça çekti, kopardı, bir avuç da yeşil yaprak toplayıp Ralph'in yanına geldi. Kolundaki derin yaranın ağzını birleştirdi, sonra üzerine yaprakları koydu, ağaç kabuğuyla da bir güzel, sımsıkı bağladı. Kanama yavaşladı, durdu. Bazo sonra Ralph'in el ve ayak bileklerindeki bağları kesti.</p>

  <p>"Beni böyle kana bulanmış gören kim, krallığıma karşı geldiğime inanır artık? Ama elimde değil, kardeşime duyduğum sevgi, krala duyduğum görev aşkından baskın çıktı işte, ” diye söylendi.</p>

  <p>Ralph doğrulmuş, yaralı kolunu göğsüne bastırarak sırtını ağaca verip oturmuş, genç indunaya şaşkın şaşkın bakıyordu.</p>

  <p>"Sağlıcakla git, Henşov. Tanrına benim için de dua et, çünkü kralıma ihanet ettim, kendi onurumu kendim çiğnedim.”</p>

  <p>Sonra döndü, arkasına bakmadan koşarak uzaklaştı, ağaçların arasına daldı, gözden yitti.</p>

  <p>***</p>

  <p>On gün sonra, çizmeleri, pantolonu, dikenlerden, keskin otlardan paramparça; şişmiş, iltihaplanmış sol kolu göğsüne bir ağaç kabuğuyla bağlanmış; açlıktan bir deri bir kemik, suratı sapsarı Ralph, Buşman kuyularının orada yayılmış arabalara, sendeleyerek vardı. Isazi koştu, yere düşmeden tuttu onu. Ralph, çatlak bir sesle sordu:</p>

  <p>"Isazi, kuşlar, taş kuşlar, ne oldu?"</p>

  <p>"Güvenlikteler, Nkosi.”</p>

  <p>Ralph, çatlamış dudaklarıyla gülümsemeye çalıştı, kan çanağına dönmüş gözleri parladı: "Övündüğün kadar varmışsın be Isazi. Çok kurnazmışsın!"</p>

  <p>***</p>
</body>
</html>
