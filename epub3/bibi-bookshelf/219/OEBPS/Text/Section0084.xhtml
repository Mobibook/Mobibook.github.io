<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Çalıların arasındaki daracık yoldan bir erkekle bir kadın geliyordu. Erkeğin sol omzuna bir kalkan asılıydı, geniş uçlu mızrağı kalkana bağlanmıştı, ama sağ kolu kısalmış, bükülmüş, sakattı. Çok, çok da zayıftı. Sağlıksız bir görünüşü vardı, hastalıktan yeni kalkmış gibi. Göğsü, sırtı, henüz iyileşmiş kurşun yaralarıyla benek benekti. Ardından yürüyen kadın genç, dimdikti. Eski bir Mısır prensesini andırıyordu. Bebek oğlunu sımsıkı, sırtına bağlamıştı. Bazo, ırmağın kıyısına varınca karısına döndü: "Burada dinlenelim, Tanase.”</p>

  <p>Kadın, bebeği kucağına aldı, emzirmeye başladı, sordu:</p>

  <p>"Bir sonraki köye ne zaman varıyoruz?"</p>

  <p>"İşte, güneş tepeye vardığında, şuraya. Ama sen, böyle yürümekten bıkıp usanmadın mı? Öyle uzaklardan geldik, öyle çok yol teptik ki!"</p>

  <p>"Hayır, Matabele ülkesindeki herkese ayrı ayrı gerçeği açıklamadıkça bıkıp usanmayacağım, asla.” Sonra çocuğunu sallamaya başladı! "Senin adın Tungata, çünkü arayacaksın.</p>

  <p>Senin adın Zebiwe, çünkü aradığın şey, senden ve halkından çalınmış şeyler olacak. Sütümü içtiğin gibi sözlerimi de iç, Tungata Zebiwe, hiç aklından çıkarma bu sözleri. Sen de çocuklarına öğret. Babanın göğsündeki, ananın yüreğindeki yaraları unutma, çocuklarına nefret etmeyi öğret.”</p>

  <p>Bebek doyunca onu gene sırtına vurdu, gün batmadan bir saat önce, köye vardılar. Köyde yaşayanlar yüz kişi kadardı, onları ta uzaktan görür görmez, saygıyla karşılamaya koştular. Kadınlar mısır ekmeğiyle ayran getirdiler. Çocuklar birbirleriyle fısıldaştılar: “İşte gezginler bunlar, Matopos tepelerinden geliyorlar.”</p>

  <p>Yolcular karınlarını doyurup güneş de batınca, köylüler ateş yaktı. Başına çömeldiler, sessiz, dikkatle kulak verdiler. Tanase ayağa kalktı:</p>

  <p>"Benim adım Tanase. Bir zamanlar Umlimo idim. Ama sonradan ruhların verdiği gücü benden aldılar. Şimdi bir başka Umlimo var, tepelerde, gizli bir yerde yaşıyor; çünkü Umlimo hiç ölmez. Şimdi ben Umlimo'nun sadece sesiyim. Sizlere Umlimo'nun sözlerini ileten haberciyim, iyi dinleyin çocuklarım, çünkü Umlimo'nun kehaneti şöyledir: Öğleyin güneş kanatlarla kararınca, ilkbaharda ağaçlar yapraksız kalınca Matabele savaşçıları, çeliğinizi bileyin.”</p>

  <p>Tanase sustu, ortalığa bir sessizlik çökmüş, herkes korku içinde kulak kabartmıştı, yüzlerce göz, onu seyrediyordu.</p>

  <p>"Hayvanlar, başları böğürlerine değecek kadar bükülmüş yatar kalkmazlarsa o zaman kalkıp vurmanın zamanıdır. İşte kehanet bu. Duyun, Maşobene'nin çocukları, Umlimo'nun sesini duyun. Matabele’ler bir gün gene yüceleceklerdir.”</p>

  <p>Şafak sökerken iki gezgin, 'Çalınmışı Arayan' adını verdikleri bebekle, bir sonraki köye doğru yola çıktılar.</p>

  <p>***</p>
</body>
</html>
