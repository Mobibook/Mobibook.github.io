<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Jordan, mutfağın eşiğinde durdu bekledi, pırıl pırıl kömür ocaklarının başında üç aşçıbaşı birden çalışıyordu. Bir tanesi elinde bir çanak ve gümüş bir kaşıkla Jordan'ın yanına koştu. Jordan, salçanın tadına baktı, ”Çok iyi, nefis olmuş,” deyince, ufak tefek Fransız aşçı, sevinçle işinin başına döndü.</p>

  <p>Sonra şarap mahzenine inip o akşam sunulacak şarabın tadına baktı. Onu da beğendi. Her şey yolundaydı.</p>

  <p>Yemek odasına geçti, on iki garson, ellerinde beyaz eldivenleriyle, bekliyorlardı. Jordan onları gözden geçirdi, sonra sofraya bir baktı. Sofra bu akşam yirmi iki kişilikti. Herkesin yerini saptadı. Evet, burada da işler yolundaydı.</p>

  <p>Hole çıktı, çiçekleri kendi elleriyle düzenlemişti. Çift kanatlı kapının ardından, Bay Rhodes'in o çok sevdiği, bildiği sesi, kulağına geliyordu.” O ihtiyarı da köşeye kıstırmak zorundayız elbet.” Jordan gülümsedi. O ihtiyar hiç kuşkusuz, Boer Cumhuriyeti Başkanı Kruger olacaktı. Jordan kendisi sofraya oturmuyor, mutfakla yemek odasının arasındaki küçücük bir ofiste gizlenip sofrada konuşulanları dinliyor, böylesi çok daha hoşuna gidiyordu. Şimdi de bu birbirinden değerli, eşsiz anıları canlanıyordu. Bay Rhodes, Kimberley Merkez Şirketini satın aldığında, şimdiye dek yazılmış en büyük çeki, o kendi elleriyle yazmıştı, tam beş milyon üç yüz otuz sekiz bin altı yüz elli İngiliz Lirası karşılığında bir çekti bu. Sonra da Bay Rhodes imzalamıştı. Bay Rhodes, Kap Kolonisinin Başbakanı olarak ilk konuşmasını yaptığında, konuşmaya başlamadan önce başını kaldırmış, dinleyiciler arasında oturan Jordan'a gülümsemişti. Sonra, Kraliçeyle yemeğe giderlerken Buckingham Sarayı yolunda, Bay Rhodes'in arabasının yanında atla yürümüştü. Daha bu sabah da Jordan'ın, anılarına bir yenisi katılmamış mıydı? Çünkü Kraliçe Victoria'dan gelen telgrafı Bay Rhodes'e o okumuştu: "Azizim Cecil John Rhodes, ” diye başlıyor ve onu özel danışma kuruluna seçtiğini bildiriyordu. Jordan silkindi, bu anılardan kurtulup, yaşadığı dakikaya döndü.</p>

  <p>Vakit gece yarısını geçmiş, Bay Rhodes her zaman yaptığı gibi aniden yemeğe son vermişti.” Eee, baylar, hepinize iyi geceler dilerim.”</p>

  <p>Jordan da hemen oturduğu yerden kalkıp uşakların koridoruna daldı. Koridorun sonundaki kapıyı aralayıp o şişman, beceriksiz vücudun ağır ağır merdiveni çıkmasını kaygıyla seyretti. Gerçi Bay Rhodes bir kez sendelemişti, ama besbelli, ötekiler gibi sarhoş olmamıştı. Jordan, rahat bir soluk aldı. Son uşak da çekip gidince şarap mahzenini ve kileri kilitledi. Masaya bir gümüş tepsi bırakılmıştı. Üzerinde bir bardak şarap, bol havyar sürülmüş iki de peksimet vardı. Jordan tepsiyi aldı, holde tek bir mum yanıyordu. Tam orta yerdeki masif masanın üzerinde, Jordan, mihraba yaklaşan bir rahip gibi yaklaştı, gümüş tepsiyi büyük bir saygıyla bu masanın üstüne bıraktı. Sonra başını kaldırıp ta yukarıda, kovuğunda tünemiş kuş tanrıya baktı, dua ediyormuş gibi dudakları kıpırdadı. Şahin başlı tanrı o acımasız, kör gözleriyle ta uzaklara, kuzeye, binlerce kilometre uzaklıktaki anavatanına, şimdi yeni bir adla kutsanmış ya da lanetlenmiş olan Rodezya'ya, o çok, çok eski topraklara bakıyordu. Jordan bir süre, kuşu seyretti; sonra ansızın sessizliği bahçeden, Vali Ven Der Stel'in iki yüz yıl önce diktirdiği meşe ağaçlarının birine tünemiş bir baykuş çığlığı bozdu. Jordan derin bir soluk alıp, mermer merdivene yöneldi. Küçük odasına girdiğinde mutfak kokuları sinmiş elbisesini çıkardı, çırılçıplak vücudunu soğuk suyla yıkadı, sonra sert bir havluyla kurulandı, kolonya süründü.</p>

  <p>Gümüş fırçayla saçlarını iyice fırçaladı, parlattı; sırtına mavi satenden işlemeli bir ropdöşambr geçirip belini iyice sıktı; lambayı alıp dışarı çıktı; yatak odasının kapısına usulca kapadı. Birkaç saniye çevresine kulak verdi, çıt çıkmıyordu, konuklar uykudaydı. Yalınayak ses çıkarmadan kayar gibi koridorun ta ucundaki çift kanatlı kapının önüne gitti. İki kez, gene iki kez tıklattı kapıyı, içeriden bir ses usulca, ” Gir!" dedi.</p>

  <p>***</p>
</body>
</html>
