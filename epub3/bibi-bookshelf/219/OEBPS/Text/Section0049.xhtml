<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bazo, tüfeğe karşılık babasından getirdiği kalın, sarı fildişinden gözlerini kaldırmadan "Senden ayrılıyorum artık, Henşov,” dedi.” Aramızdaki bağ sonsuza dek sürecek, hiç kopmayacak ama şimdi alayıma katılmak zorundayım. Babam sana on kişi verecek, Gubulawayo'ya kadar güvenlikte gitmeniz için, Kral Lobengula seni orada bekliyor.”</p>

  <p>"Lobengula Thabes îndunas'ta, yani Reislerin Tepesinde değil miydi?"</p>

  <p>"İkisi de aynı kenttir. Mzilikazi'nin günlerinde Thabes Indunas deniyordu, Lobengula oranın adını değiştirip Gubulawayo yaptı; bu, 'Kıyım Yeri' demektir. Henşov bak benden duymuş olma ama yanındaki on savaşçı yalnız seni korumak için verilmiyor, unutma. Yol boyunca taşlara sakın dikkatli bakma, kendi pisliğini gömmek için bile olsa, en ufak bir çukur bile kazmaya kalkışma yoksa Lobengula senin parlak taş veya san maden aramaya geldiğini sanır. Bu senin için ölüm demektir. Sonra, Matabele ülkesinde olduğun sürece gece yolculuğundan vazgeç. Karanlıkta ancak büyücüler, sihirbazlar, sırtlana binip gezmeye çıkarlar. Kral duyarsa, bu da senin için ölüm demektir.”</p>

  <p>"Evet. Anlıyorum.”</p>

  <p>"Suaygırlarını avlama. Kralın hayvanlarıdır. Bir tekini öldürecek olursan senin için ölüm demektir. Sonra, kralın huzuruna girdiğinde başın Ulu Fil'in başının hizasından hep aşağıda olmalı, unutma, yerde sürünmek zorunda kalsan bile.”</p>

  <p>"Bunu daha önce de söylemiştin.”</p>

  <p>"Bir daha söylüyorum işte. Bir şey daha yineliyorum. Matabele kızları, dünyanın en güzel kızlarıdır, insanın kasıklarını yakar kavururlar, ama kralın izni olmaksızın kızlardan birini almak hem erkek hem de kız için ölüm demektir.</p>

  <p>Hadi bakalım, yolun açık olsun, Henşov.” Ve kalktı, arkasına bakmadan yürüdü.</p>

  <p>***</p>

  <p>Yukarılara doğru tırmandıkça hava serinliyor, orman seyreliyor, sürüler yayılıyordu. Burası Matabele ülkesinin ta yüreğiydi. Isazi, çayırlarda dolanan kırmızı, beyaz, siyah ve tüm bu renklerin karışımı hayvanlara imrenerek baktı, sonra Ralph'e döndü: "Zulu ülkesinin sürüleri de böyleydi işte, askerler gelmeden önce. Değeri o küçük, yuvarlak maden parçalarıyla biçilmez. Bir Zulu, karısını da satın alır ama parayla değil, sığır vererek satın alır.”</p>

  <p>Uçsuz bucaksız savanlarda küçük küçük aile köyleri dağılmıştı. Geçerlerken önce çocuklar, sonra kadınlar merakla çıkıyor, bakıyor, Matabele savaşçılarına bira sunuyorlardı. Kadınların bacakları da, belden yukarısı da çıplaktı ve boylu boslu, güzel kadınlardı. Ralph'i de büyük bir dikkatle inceliyor ve dillerini bildiğinden habersiz oldukları için de ondan öylesine açık saçık söz ediyorlardı ki, delikanlı boynuna dek kızarıyor, homurdanıyordu. Sonunda dayanamadı, bağırdı:</p>

  <p>"Elbette, aslan yüksek otların arasında gizli olduğu sürece onun boynunu da, gücünü de rahatça tartışabilirsiniz, ama olanca öfkesiyle karşınıza dikildiğinde ne yaparsınız bakalım?"</p>

  <p>Kadınlar bir an şaşkınlıktan donakaldılar, sonra bir kahkahadır kopardılar, hatta biraz yaklaşıp bir avuç boncuk isteyecek kadar gözüpek olanlar bile çıktı içlerinden.</p>

  <p>Lobengula'nın sarayına yaklaştıkça Ralph'in tasası artıyor, ama renk vermemeye çalışıyordu. Tom'un sırtında dimdik, sıra sıra dizilmiş sessiz savaşçıların arasından geçerken dönüp bakmıyordu bile. Sonra, yeniden kırlara çıktıklarında bakıyordu koltuk altları terden sırılsıklam olmuş, yüreği sıkışmış...</p>

  <p>***</p>

  <p>Kralın Gubulawayo'daki sarayına gitmek için geçilmesi gereken en geniş son ırmak, Khami Irmağıydı. Ralph, önden gidip keşifte bulunmak istedi. Ortalık fırın gibi kızmış, çok sıcaktı, karşı yakaya geçtiğinde kendisini bir ağacın gölgesine attı. Kolunun yeniyle yüzündeki teri silerken birinin onu gözetlediği duygusuna kapıldı. Birisi dikilmiş, ona bakıyordu; inanılır gibi değil, bir kızdı bu, hem de beyaz bir kız, beyazlar giymiş. Çıplak ayaklarına dek inen bol keten elbisesini belinden mavi bir kurdeleyle sıkmıştı ve o kadar incecikti ki, Ralph onu herhalde tek eliyle kaldırabilirdi. Elbise, sedef düğmelerle gırtlağa dek iliklenmiş, kollar da dirseklerin altına inmişti, ama keten o kadar çok yıkanıp ütülenip kolalanmıştı ki, içini gösteriyordu, üstelik güneş de arkadan vurmaktaydı.</p>

  <p>Bu yüzden Ralph, kızın bacaklarını eteğin altından seçebildi ve yüreği hop etti, sonra başını kaldırıp onun yüzüne baktı. Porselen gibi, solgun bir ten, adeta altından kemikleri seçilecek. Saçları ise pırıl pırıl, açık sarı, omuzlarına dökülmüş, güneşte parlıyordu.</p>

  <p>Saçma güller takmıştı, elinde tuttuğu geniş kenarlı şapka da güllerle süslüydü, tıpkı bir İngiliz bahçesinde olduğu gibi. Üstelik tatlı tatlı da gülümsüyordu. Ralph ömründe böylesine tatlı bir yüz görmemişti. Orada öyle, dikilmiş, ne edeceğini bilemez halde dururken kız ayaklarının ucuna bastı, yükseldi, tam ağzından öptü. Dudakları serin ve yumuşacık, alnındaki güllerin yapraklan gibi inceydi.</p>

  <p>"Oh, Ralph, seni gördüğümüze öyle sevindik ki! Yola çıktığını duyduğumuzdan beri kimse başka şeyden söz etmez oldu zaten.”</p>

  <p>"Şey, şey, kimsiniz siz?"</p>

  <p>"Salina.” Delikanlının koluna girip onu ırmak boyundan yukarı doğru götürürken sözünü tamamladı: "Salina Codrington.”</p>

  <p>"Anlamadım, kim?"</p>

  <p>Kız şimdi açık açık gülüyordu, yüzü daha da tatlılaşmıştı: "Salina, ben Salina Codrington'um. Halanın kızı, Ralph. Annem, babanın kız kardeşi oluyor, Robyn Codrington, yani genç kızlık adıyla Robyn Ballantyne.”</p>

  <p>Ralph ona bakakalmıştı: "Ulu Tanrım! Robyn halamın bir kızı olduğundan haberim yoktu benim.”</p>

  <p>"Nereden olsun? Zuga dayım mektup yazmayı pek sevmez ki!"</p>

  <p>Birden Ralph'in kaşları çatıldı. Babasıyla halasının aralarının pekiyi olmadığını biliyordu. Zambezi'ye yaptıkları ortak seferden sonra Robyn, atik davranmış, kendi gezi notlarını hemen yayımlamış, böylelikle Zuga’nın 'Avcının Serüveni' adlı kitabı umduğu ilgiyi görememiş, dolayısıyla beklediği parayı da getirmemişti.</p>

  <p>Salina gülümseyerek sözlerini sürdürdü: "Bir kızı yok hem de. Biz Codringtonlar size iyice ağır basıyoruz bilmiş ol. Bir kabileyiz biz, tam dört tane, dört kız. Aman Tanrım, şu işe bak, ben seni uyarmaya gelmiştim, tam da zamanında yetişmişim!"</p>

  <p>Derken, daha neye uğradıklarını anlayamadan çevreleri kızlar tarafından sarılıverdi. Hepsi de Ralph'in dikkatini üzerlerine çekmeye çabalıyor, bir yandan da ablalarını suçluyorlardı:</p>

  <p>"Hile yaptın Salina, bize ne demiştin hani?"</p>

  <p>"Ralph, kuzen Ralph. Ben Victoria'yım, ikizlerin büyüğü.”</p>

  <p>"Kuzen Ralph, bir an önce gelesiniz diye Tanrıya dua ediyorduk</p>

  <p>Salina el çırpınca ortalık yatışır gibi oldu: "Durun bakalım, yaş sırasıyla! Bu Catherine, Cathy on dört yaşındadır.”</p>

  <p>Zayıf, erkek çocuk gibi dümdüz göğüslü bir kızdı. Ama çok güçlü ve çevik olduğu hemen anlaşılıyordu. Yüzü çilliydi, ama gözleri Ralph'in gözleri gibi, Ballantyne yeşiliydi. Çenesi de, burnu da biraz genişçeydi, siyah, sık saçlarını örüp tepesinde toplamıştı. Birbirine dikilmiş ve sonradan çamur yeşiline boyanmış un çuvallarından eteğinin uçlarına zarif bir hareketle tutarak eğildi, selam verdi:</p>

  <p>"Khami'ye hoş geldin, Ralph.” Sonra uzanıp Ralph'i çarçabuk öptü.</p>

  <p>"Ben Victoria, ikizlerin büyüğü.”</p>

  <p>"Ben de Elizabeth, ama bana 'bebek' diyecek olursan bak, külahları değişiriz, kuzen Ralph.” O da Ralph'in boynuna sarılıp ağzının ortasından öptü, anlaşılan bu ailede selamlaşma böyle oluyordu.</p>

  <p>***</p>
</body>
</html>
