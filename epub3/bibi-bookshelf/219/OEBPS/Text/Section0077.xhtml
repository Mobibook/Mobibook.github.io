<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bazo, iyice seyrelmiş sıraların önünden ağır ağır yürüyordu. Artık ordu mordu kalmamıştı. Sadece umutsuz, canını zor kurtarabilmiş bir avuç zavallı. Çoğu, yaralarını yeşil yapraklarla sarmışlardı, bakışlarına da sonsuzluğu görmüş insanların o donukluğu gelip oturmuştu. Artık şarkı da söylemiyor, sessizce çömelmiş duruyorlardı. Ama yüzleri hâlâ beyazlardan yana dönüktü. Bazo, bir meşe ağacının geniş dalları altında durdu, başını kaldırdı, baktı. Bir zamanlar zaferden zafere koşan însukamini savaşçılarının komutanı Manonda, ağacın en büyük dallarından birine kendini asmıştı. Gözleri hâlâ açık, düşmandan yana, meydan okurcasına bakıyordu. Makineli tüfek ateşiyle, dizinin üzerinden parçalanan sağ bacağı, öteki bacaktan daha aşağıya sarkmıştı. Bazo mızrağını kaldırıp ölü indunayı selamladı.</p>

  <p>"Seni selamlıyorum Manonda, sakat ve köle yaşamaktansa ölümü yeğledin. Huzur içinde git Manonda ve ruhlara bizim için iyi şeyler söyle.” Sonra döndü, sordu: "Gözleriniz hâlâ kırmızı mı, çocuklarım?"</p>

  <p>"Hâlâ kırmızı, Baba.”</p>

  <p>"Öyleyse gidip işimizi tamamlayalım.”</p>

  <p>Hepsi dönüp kaçmışlar, bir Bazo kalmıştı, tek başına. Her adımda hıçkırarak, ağzı açık, göğsünden ter aka aka koşuyordu. İlk kurşunun vurduğunu duymadı bile. Koşmasını sürdürdü. Sonra kulakları uğuldadı; biri şiddetle dürtmüş, derisine bir diken saplanmış gibi oldu, ama acısı, sızısı yoktu. Kafasındaki uğultu giderek arttı, gözleri karardı. Birden, korkunç bir yorgunluk, bıkkınlık duydu. Sadece yatıp dinlenmek istiyor, gene de arabaların o gözalıcı beyaz tentelerine doğru koşmayı sürdürüyordu. Sonra bir daha, bir daha dürtülür gibi oldu, dizlerinin bağı çözüldü, usulca yüzükoyun yere uzandı. Silah sesleri kesilmişti, bir sevinç çığlığı koptu, araba duvarının ardında beyazlar zaferi kutluyorlardı. Bazo yorgundu, ölesiye yorgun. Gözlerini kapadı, kendinden geçti.</p>

  <p>***</p>

  <p>Tanase, omuzlarına deri bir pelerin almış, Umlimo'nun mağarasından kurtarabildiklerini de çıkın yapmış, başının üzerinde taşıyordu. Gizli vadiden ayrıldığından beri ay, dolunay olmuş, sonra tamamen silinmiş, yeniden gökte belirmişti. O, bu süre içinde durup dinlenmeden Matabele ulusunun kadınlarım ve çocuklarını aramış durmuştu. Matopos tepelerinde bir yerlerde saklandıklarını biliyordu, çünkü hep böyle yaparlardı, töre buydu. Ama öyle geniş bir bölgeydi ki, bir ömür boyu arasa bulamayabilirdi. Şimdi bacakları kurşun gibi ağırlaşmıştı, birden midesi bulandı, küçük bir pınarın başındaki yosun tutmuş taşlara çöktü. Bu hastalığının nedenini biliyordu, gerçi günü, ancak birkaç gün gecikmişti ama kendisine saldıran o soluk, şiş karınlı adamın içine ektiği tohumun tuttuğunu biliyordu, ne yapması gerektiğini de biliyordu. Kuru çalı çırpı toplayıp, üzerine çömeldi, ama iradesini ne denli kullandıysa da, ateş yakamadı; bu küçücük büyüyü bile yapamayacak duruma gelmiş, bu gücü bile elinden alınmıştı demek! Altın sakallı beyaz adamın söylediği gibi, artık Umlimo değildi. Sadece bir genç kadındı, garip yetenekleri, korkunç görevleri olmayan, özgür bir kadın. Ruhlar ondan bir şey isteyemezlerdi artık. Sevdiği erkeği aramakta özgürdü.</p>

  <p>Ateşi kuru dalları birbirine sürterek yakmaya hazırlanırken ikircilik duyguları yüzünden okunuyordu, sevgisi ve aynı şiddetteki nefreti.</p>

  <p>Küçük toprak çanağın içindekiler kaynayınca, kurumuş tambuti kabuklarını attı, zehirli buharın tatlımsı kokusu, genzini yaktı. Yabankeçisinin dümdüz, sivri, kara boynuzunun ucu, kırpılmıştı. Tanese pelerini yere attı, sırtüstü yatıp, önceden domuz yağıyla yağlamış olduğu boynuzu, içine daldırdı. Kurcaladı, kurcaladı. Duyduğu acı ona garip bir sevinç veriyordu, sanki içinde kök salan o şeye işkence ediyormuş gibi. Sonra soğumaya yüztutmuş çanağı alıp boynuzun içinden boşalttı, bu kez inledi, sırtı gerildi, ama çanağı sonuna dek akıttı, bitirdi. Ağzında tuzlu bir şeyler duydu, kan tadıydı, dudaklarını ısırmış, kanatmıştı. Boynuzu yakalayıp içinden çekti çıkardı. Sonra deri pelerinin üzerinde büzüldü, dizlerini göğsüne çekti, karnındaki ateş onu titretiyordu, inledi. Gece, ilk korkunç sancılar başladı. Karın kaslarının sertleştiğini duyuyordu. Keşke içinde kök salan o minicik beyaz hayvanın bir eşi olsaydı da ona işkence edebilse, öcünü alabilseydi. Ama böyle bir şey yoktu. Bu yüzden, vücudunun temizlenmesine, pislikten arınmasına karşın, Matopos'ta dolanırken, nefretini gene de olduğu gibi olanca şiddetiyle içinde taşıyordu.</p>

  <p>***</p>

  <p>Çocukların sevinç çığlıkları ve kahkahaları ona yol gösterdi ve Tanase sonunda aradığını buldu. Kızlar dereye su almaya inmişlerdi. Testilerini doldurduktan sonra da dayanamamış, suya girmiş, gülüşüyorlardı. Bir tanesi Tanase'yi gördü, bir çığlık kopardı, arkadaşlarını uyardı. Tanase onları yatıştırmayı başardı. El ele tutuşup kadınların yanına gittiler.</p>

  <p>Kadınlar vadinin başında, Tanase'yi karşılarken soru yağmuruna tutuyorlardı: “İki büyük savaş olmuş, doğru mu?"</p>

  <p>"Savaşçılarımızın Şangani'de, geri kalanların da Bembesi kıyılarında kıyıma uğratıldığını, sığır gibi kesildiğini duyduk, doğru mu?"</p>

  <p>"Kocalarımız, oğullarımız ölmüş mü, ne olur söyle?"</p>

  <p>"Kral, sarayından kaçmış diyorlar, artık babasız mı kaldık, yetim mi kaldık? Doğru mu bu?"</p>

  <p>Tanase dedi ki: "Ben de bir şey bilmiyorum, haber getirmeye değil, almaya geldim, içinizde kralın kardeşi Gandang'ın büyük karısı Juba'yı tanıyan, nerede olduğunu bilen var mı?"</p>

  <p>Tepelerin ötesini işaret ettiler, Tanase gitti, başka kadınlar buldu, bunların çocukları gülmüyor, oynamıyordu, bacakları, kolları çırpı gibi incelmiş, karınları da şişmişti. Kadınlar Tanase'ye, “Açız. Yakında açlıktan öleceğiz,” dediler.</p>

  <p>O da kuzeye doğru yürüdü, yürüdü, yenik düşmüş bir ulusun çektiklerini görmeye çabalayarak yürüdü, sonunda bir gün, duman içinde bir mağaraya girdi, tanıdık biri karşıladı onu:</p>

  <p>"Tanase, çocuğum, kızım.”</p>

  <p>Tanase onu ancak o zaman tanıdı, çünkü kadın iyice zayıflamış, göğüsleri, karnı sarkmıştı, boşalmış kasalar gibi.</p>

  <p>"Juba, anacığım!" diye bağırarak koştu. “Ah anacığım, Bazo nerelerde, biliyor musunuz?" Sonra onun gözlerindeki derin acıyı görünce bağırdı:</p>

  <p>"Ne! Yoksa öldü mü?"</p>

  <p>Juba, ” Gel, kızım, ” diye fısıldadı ve onu mağaranın ta derinlerine götürdü, doğal bir geçitten geçtiler, serin, karanlık havada bir mezar kokusu, çürümüş et kokusu vardı. Yağ kandiliyle aydınlatılmıştı. Ta karşı duvara dayalı bir sedyede bitmiş, iskelete dönmüş biri yatıyordu. Ölüm kokusu saçan biri. Tanase sedyenin başında diz çöktü, korkunç yaralardan birinin üzerindeki bir avuç yaprağı korkarak kaldırdı, baktı.</p>

  <p>"Ölmemiş. Bazo ölmemiş!" diyordu durmadan.</p>

  <p>"Hayır, henüz ölmedi, babasıyla adamlarından canlarını kurtarabilenler, beyazların kurşunlarından kurtulabilenler onu kalkanına koyup buraya, bana getirdiler. Oğlu'nu kurtarmamı istediler, ama onu kimse kurtaramaz.”</p>

  <p>Tanase hırsla, “Hayır, ölmeyecek, ölmesine izin vermeyeceğim,” dedi. Sonra zavallı, bitkin Bazo'nun üzerine eğildi, dudaklarını alev alev yanan etine yapıştırdı. “Ölmesine izin vermeyeceğim,” diye fısıldadı.</p>

  <p>İnduna tepeleri bomboştu. Sürüler beyazların eline düşmesin diye çoktan götürülmüş, uzaklaştırılmıştı. Havada uçan kargalar, akbabalar da yoktu, çünkü sadece kırk mil kadar doğuda, Bembesi Irmağının başında makineli tüfekler onlar için büyük bir şölen hazırlamıştı. Gubulawayo'daki krallık karargâhında da kimsecikler yoktu denebilir. Ne çocuk ağlaması, ne genç kız şarkısı, ne kocakarı dırdırı. Hepsi, büyülü Matopos tepelerinde saklanıyorlardı.</p>

  <p>Alay karargâhı da boştu. Kışlalarda kimse kalmamıştı. Şangani'de iki bini, Bembesi'de üç bini ölmüş gitmişti. Mağaralarda, sık çalılar arasında hayvan gibi kendi başına ölüp gidenlerin sayısını ise kimse bilemezdi. Canını kurtarabilenler çil yavrusu gibi dağılmış, kimi tepelere, kadınların yanına gitmiş, kimi de şaşkın, çökmüş, bulabildiği yere sığınmıştı.</p>

  <p>Matabele’lerin onca alayından ancak bir tanesi olduğu gibi kalmıştı, kralın yarım kan kardeşi Gandang'ın İnyati Alayı. Yalnız Gandang, adamlarını makineli tüfeklere karşı saklamak akıllılığını göstermiş, şimdi de kralın buyruğunu bekliyordu, karargâhın hemen kuzeyinde.</p>

  <p>Koskoca Gubulawayo'da pek az kimse kalmıştı, bunların yirmi altısı beyazdı, Jameson saldırıya kalkıştığında kentte bulunan tacirler, bir de Codrington ailesi, yani Robyn Codrington ve ikizler. Lobengula şimdi hepsini huzuruna çağırmıştı. Dört arabası koşulmuş, hazır bekliyordu. Çevresinde de maiyetinden birkaç kişi. Büyük karılarından ikisi, dört yaşlı induna, bir düzine kadar köle ve hizmetçi.</p>

  <p>Kral en öndeki arabada oturuyordu. Tüm hazinesi de bu arabadaydı. Yüz tane kocaman fildişi, küçük, mühürlü kaplarda yontulmamış elmaslar ve İngiliz Güney Afrika Şirketine imtiyaz tanıdığından beri kendisine ödenen paranın içinde bulunduğu, bez torba, dört bin altın ki ölen savaşçıların her birine bir tane bile düşmez.</p>

  <p>Lobengula şimdi arabanın çevresine toplanmış beyazlara bakıyordu. Birkaç hafta içinde, savaş mızrağını fırlattığı günden beri iyice çökmüş, yaşlı bir adam olup çıkmıştı. Güçlükle soluk alıyordu:</p>

  <p>"Kraliçenize söyleyin, beyazlar. Lobengula sözünde durdu. Hiçbirinizin kılına bile dokunulmadı, en ufak bir zarar gelmedi. Daketela ile askerleri yarın burada olurlar. Doğuya doğru yürürseniz karanlık basmadan onlara rastlarsınız. Hadi gidin.</p>

  <p>Size söyleyecek başka sözüm kalmadı.”</p>

  <p>Kralın karargâhından sessiz, başları önde, biraz da utanarak çıktılar, bir Robyn ile ailesi kaldı. İkizler yirmi bir yaşına gelmişlerdi. Annelerinin boyundaydılar. Üçkardeş gibi duruyorlardı. Arkalarında Clinton Codrington, omuzları çökmüş, saçları iyice dökülmüş, eskilikten yeşermiş, dirsekleri, kol yenleri parlamış ceketiyle, Robyn'in de babası gibiydi. Kral onlara büyük bir acıyla baktı:</p>

  <p>"Gözlerimi son kez aydınlatıyorsun, Nomusa.”</p>

  <p>"Ah, Kral, yüreğim senin için alev alev yanıyor. Olan biteni ve sana nasıl öğüt verdiğimi düşünüyorum da...”</p>

  <p>Lobengula elini kaldırıp onu susturdu:</p>

  <p>"Kendi kendine işkence etme sakın, Nomusa. Yıllardır bana dostluk ettin, yaptığını da dostluğundan yaptın, kötü niyetle değil. Zaten değiştirmek senin elinde değildi ki! Kehanette vardı bu; zamanı gelince msasa ağaçlarının yapraklarını dökmesi gibi, önüne geçilemeyecek bir şeydi. Benim için üçlü tanrına dua et, Nomusa.”</p>

  <p>"Tanrı seni duyacaktır, Lobengula. Sen iyi bir adamsın.”</p>

  <p>Kral içini çekti: "Hiç kimse baştan aşağı iyi veya kötü olamaz. Şimdi, Nomusa, Daketela ile askerleri neredeyse gelirler. Ona de ki, Lobengula şöyle diyor de: Ben yenildim, beyazlar, savaşçılarımı bitirdi. Sadece halkımın yasını tutabileceğim ve huzur içinde ölebileceğim bir yer arıyorum, o kadar. İşte böyle diyor de. Acaba seni dinlerler mi, Nomusa?"</p>

  <p>Robyn, gözlerini kaçırdı: "Dinlemeyeceklerini sen de biliyorsun.”</p>

  <p>Lobengula fısıldadı: "Benim zavallı halkım. Ben gittikten sonra onlara bakar mısın, Nomusa?"</p>

  <p>"Ant içiyorum, ey kral, ölünceye dek Khami Misyonunda kalacağım, hayatımı senin halkına adayacağım.”</p>

  <p>Sonra Lobengula gülümsedi, gözleri kurnaz kurnaz parladı: "Bunca yıldır esirgediğim izni veriyorum, Nomusa. Bugünden tezi yok, halkımdan erkek olsun, kadın olsun, çocuk olsun, kim isterse, başından aşağı su dökebilir ve senin şu üç tanrının haçını üzerlerinden geçirebilirsin. Hadi bakalım, sağlıcakla kal.”</p>

  <p>Ve arabası, sarsıla sarsıla uzaklaştı. Robyn bir şey diyememişti.</p>

  <p>***</p>
</body>
</html>
