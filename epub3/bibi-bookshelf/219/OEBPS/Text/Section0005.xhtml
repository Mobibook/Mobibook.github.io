<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ertesi sabah arabayı teslim almaya geldiler. Çadır, arabadan sökülüp toprağın üzerine kuruldu. Ailenin zaten birkaç parça olan eşyası oraya taşındı. Sonra Zuga, arka tekerleklerin üzerindeki tahtayı kaldırdı. Dengeyi sağlaması için ağırlıkları buraya koymuşlardı. Yedek zincir, mermi yapmak üzere dökülecek kurşun, balta başları, küçük bir örs, birde Zuga'nın yanından hiç ayırmadığı tanrısı. Jan Cheroot ile ikisi bu tanrıyı usulca, kırmamaya özen göstererek yere indirdiler. Çadıra taşıyıp ayaküstü diktiler. Jan Cheroot birkaç adım gerileyerek o taş kaidesi üzerinde kuşu andıran heykele bakarken homurdandı:</p>

  <p>"Şu süprüntüyü ta Matabele ülkesinden Capetown'a, oradan da gerisin geriye, buralara dek sürüklettin ya bana,” diye yakındı. Zuga hoşgörüyle gülümsedi. Hotanto, bu çok çok eski putu, o surlarla kuşatılmış sitenin yıkıntıları arasından bulup çıkardıkları günden beri hiç sevmemiş, ondan her zaman nefret etmişti zaten. Ta uzaklarda, fil peşinden giderken rastladıkları bir sitede bitki örtüsünün altında kalmış bir kentte bulmuşlardı bunu.” Ama unutma, benim uğurumdur bu heykel.”</p>

  <p>"Ne uğuruymuş yahu! Öküzleri satmak da uğur mu sanki! Beyaz vahşilerin ortasında, sineklerin kaynaştığı bir çatırda, pislik içinde yaşamak da uğur mu oluyormuş!" Jan Cheroot böyle söylenerek çıktı, ellerinde kalan iki atı, yularlarından tuttuğu gibi, sulamak üzere aldı götürdü.</p>

  <p>Zuga, heykelin karşısında bir an durdu. Cilalı yeşil sabuntaşı sütun başının hizasına kadar geliyordu. Sütunun tepesine, uçmaya hazır, stilize bir kuş konmuştu. Şahin gagasının o hain kıvrımı Zuga'yı sanki büyülüyordu ve alışılmış bir hareketle, pürüzsüz taşı okşadı, kuşun duygusuz, bomboş gözlerine baktı. Ona bir şeyler fısıldamak üzere ağzını açtığında Aletta çadırın üçgen kapısından girdi ve kocasını suçüstü yakaladı. Bu taştan en az Jan Cheroot kadar, belki ondan da çok tiksiniyordu genç kadın. Şimdi, kucağı tertemiz katlanmış bir yığın çamaşırla dolu, öyle kalakaldı.</p>

  <p>"Bu şeyin ille de burada dikilmesi mi gerekiyor sanki?" diye sordu.</p>

  <p>"Yer tutmuyor ki!" Karısına yaklaştı, kucağından çamaşırları alıp yatağa bıraktı, sonra döndü, ona sarıldı. Ama genç kadın kaskatıydı.</p>

  <p>Dün gece yaptığını ömrüm boyunca unutmayacağım, Aletta.” Sonra eğildi, karısını dudaklarından öptü. Onun nedenli yorgun olduğunu görmüş, içi burkulmuştu, besbelli sağlığı gene yerinde değildi işte. O anda çocukları, itişe kakışa, gülüşe bağırışa içeri daldılar. Boynuna ip bağladıkları sahipsiz bir köpek yavrusunu aralarında sürüklüyor, çekiştiriyorlardı. Aletta utancından kıpkırmızı kesildi, hemen kocasının kollarından sıyrıldı, üstüne başına çekidüzen verirken oğullarını paylamaya hazırlandı.</p>

  <p>"Çabuk atın şunu dışarı! Gözüm görmesin! Pire yuvasıdır bu! Hadi, durmayın!"</p>

  <p>Zuga'nın da çocuklarıyla birlikte yürüyüp gidişini seyretti, sonra döndü, içini çekti, yaman bir yorgunluk duyuyordu. Genç kızlığında, yemek pişirme, ortalık temizliği gibi işleri görecek hizmetçiler olurdu hep. Bu yüzden kamp ateşinde, gözleri dumandan yana yana yemek pişirmeye bir türlü alışamamıştı, işte şimdiden incecik kırmızı toz bulutu her şeyi örtmüştü. Toprak tastaki keçi sütünü bile. Büyük bir çaba harcayarak kendini topladı, işe koyuldu. Ralph, Jan Cheroot'un peşinden su kuyularına gitmişti. Biliyordu, yemeğe kadar dönmezlerdi artık. O kurnaz, ufacık tefecik ihtiyarla güzel, tasasız, yanından hiç ayrılmadığı koruyucusu ve eğiticisinden daha uzun boylu çocuk, alışılmadık bir çift oluşturuyorlardı. Jordan dönüp yanına gelmişti. Daha on yaşında bile değildi, ama annesi için büyük bir destek oluyordu. Bu çocuk olmasaydı Aletta belki de uzun yolculuğa, o yakıcı güneşe, buz gibi soğuk gecelere, o dayanılmaz yorgunluğa katlanamazdı.</p>

  <p>Çocuk şimdiden basit yemekler pişirmesini öğrenmişti bile, pişirdiği mayasız ekmek ve tava çörekleri, her yemekte ailenin sofrasını süslüyor, çok da beğeniliyordu. Aletta ona okuma yazmayı öğretmiş, şiiri, ince ve güzel şeyleri sevmeyi aşılamıştı. Çocuk, yırtılmış bir gömleği onarabiliyor, kömür ütüsüyle ütü de yapıyordu. Bütün bu işleri pek güzel beceriyordu doğrusu.</p>

  <p>O tatlı, kuş cıvıltısına benzeyen sesiyle, o melek gibi güzelliğiyle annesinin içini açar, ona bir sevinç kaynağı oluştururdu. Uzun süre, oğlunun o lüle lüle sarı saçlarını da kesmeye kıyamamış, onları Zuga'nın makasından zar zor koruyabilmişti. Şimdi de Jordan yanı başında dikilmiş, çadırın içinde, oturma ve yatak bölümlerini ayıracak perdeyi germesine yardım ediyordu.</p>

  <p>Aletta birden dayanamadı, eğildi, çocuğun o yumuşacık, ipek gibi ince saçlarını okşadı.</p>

  <p>Jordan da başını kaldırdı, annesine gülümsedi; birdenbire Aletta'nın başı döndü; perdeyi germek için çıkmış olduğu sarsak karyolanın üzerinde şöyle bir sallandı, dengesini bulamadı, düştü. Jordan annesini tutmaya çalıştıysa da gücü yetmedi, gözleri faltaşı gibi açılmıştı. Annesinin sendeleye sürüklene yatağa çıkmasına yardım etti, Aletta boylu boyunca yığıldı kaldı. Bir yandan sıcak basıyor, bir yandan midesi bulanıyor, başı dönüyordu.</p>

  <p>***</p>
</body>
</html>
