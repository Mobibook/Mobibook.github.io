<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga bir yaprak cigarası yaktı, aşağıya, derin, çok derin çukura baktı. Karınca yuvasından çok, arı kovanını andırdığını düşündü. Bu derin düzeyde bile, herkesin parseli açık seçik belli oluyor, geometrik sınır çizgileriyle bir bal peteğine benziyordu. İçinden, ” Ah, benimkinden biraz daha bal alabilseydim!" diye geçirdi.</p>

  <p>Vinç ile buhar kazanı, bin liradan fazlaya patlamış, bir haftalık umulmadık kazancın tümünü silip süpürmüştü. Şimdi vinç, bir tablayı yukarı çekiyordu. Genç madenciler arasında, vinçle yukarı çekilirken umursamaz bir tavır takınmak modaydı. Ama Zuga. Ralph'in tabla üzerinde ötekilerin yaptığı gibi, dans etmesini kesinlikle yasaklamıştı, işte şimdi, giderek yaklaşan da oydu, ta kendisi. Zuga, oğlunu beklerken buraya geldiği ilk günü düşündü. Aletta yanı başındaydı o zaman. Ve o günden beri öyle çok toprak kazılıp çıkarılmış, bir zamanlar tepenin bulunduğu şu korkunç çukur öyle çok insana mezar olmuştu ki! Nice nice hayallere de mezar olduğu gibi! Gerçekten on yıl mı geçmişti? Garip şey, bir yandan bir gün gibi yakın, öte yandan sonsuzluk kadar uzaktı! Bir süre böyle daldı gitti, sonra kendini toparladı. Hayal kurmak yaşlılara özgü bir kötü huydu. Geçmiş geçmişti, pişmanlığın yararı yoktu. Önemli olan, bugündü. Omuzlarını gerdi, sallana sallana yaklaşmakta olan tablada dikilmiş Ralph'e baktı, bir gariplik vardı bu işte. Tabla nedense boştu, Ralph de yalnızdı, neden? Her zamanki gibi Matabele’lerini yanına almamıştı.</p>

  <p>Şimdi oğlu iyice yaklaştığından, Zuga onun yüzünü görebiliyor, o korkunç, acılı anlamı seçebiliyordu. Sonunda Ralph, yanına geldi.</p>

  <p>Zuga alçak sesle, korkuyla sordu: "Ne oldu oğlum, ne var?"</p>

  <p>Ralph karşılık vermek yerine sadece başını çevirip boş tablayı gösterdi. Zuga eğildi baktı, gerçekte boş değildi. Ralph söylendi:</p>

  <p>"Doğudaki duvardan şunu kazıp çıkarmamız sabah boyu sürdü.”</p>

  <p>Kaba saba yontulmuş bir mezartaşını andırıyordu, henüz ölünün adı kazılmamış bir taşı. Üzerinde çelik matkap ve kazma izleri açık seçikti. Ralph sözlerini sürdürdü:</p>

  <p>"Tam üç kazmamızı kırdık. Altında bir şey var mı diye çıkarmak istemiştik. Ama altı da tıpkı bunun gibi sert, bir yosmanın yüreği gibi sert, ne çatlak var, ne gedik.”</p>

  <p>Zuga bu çirkin taşa baktı kaldı. Gördüğüne, işittiklerine inanmak istemiyordu. Ralph gene, “Tam on altı kişi, sabah boyu çabaladık, didindik,” dedi. Avuçlarını gösterdi, sarı sarı nasırlar açılmış, patlamıştı. Altındaki kıpkırmızı et de toprağa, toza bulanmış, kanı kurumuştu.” Sabah boyu yüreklerimizi de, kazmalarımızı da parçaladık, gel gör ki şu küçücük kaya parçası yarım ton ağırlığında.”</p>

  <p>Zuga ağır ağır eğildi, taşa dokundu. Yüreği gibi soğuktu, buz kesmişti. Rengi de koyu mavi, kopkoyu. Ralph, onun düşüncesini doğruladı:</p>

  <p>"Evet baba, mavi. Maviye çattık.”</p>

  <p>***</p>
</body>
</html>
