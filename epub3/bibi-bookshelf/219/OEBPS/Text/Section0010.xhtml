<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Aletta'nın mezarı, taze mezarların oluşturduğu düzenli, upuzun dizide sadece yeni bir mezardı, o kadar. Zuga onu gömdükten sonra çocukları, Jan Cheroot ile uzaklaştırdı. Jordan durmadan ağlıyordu, o güzelim yüzü üzüntüden allak bullak olmuştu. Ralph ise atın üzerinde, kardeşinin arkasına oturmuş, onu kollarıyla belinden sımsıkı sarmıştı. Sessizdi, duygularını belli etmemeye çalışıyor, kaskatı duruyordu, ama tıpkı babasınınki gibi koyu yeşil gözlerinde anlatılmaz bir keder vardı.</p>

  <p>Jan Cheroot, atı yedeğinde götürürken iki küçük çocuk, kışı karşılamak üzere sıcak diyarlara uçmuş bir kırlangıç sürüsünün geride bıraktığı iki yavru gibi çaresiz görünüyorlardı.</p>

  <p>Zuga, mezarın başında bir asker gibi dimdik, yüzü büyük oğlunun yüzü gibi donuk, ifadesiz, öylece durdu. Ama bu yakışıklı maskenin ardında hem duyduğu büyük acı hem de dayanılmaz vicdan azabı, suçluluk duygusu içini kasıp kavuruyordu. Yüksek sesle konuşmak, Aletta'ya çok, çok üzgün ve pişman olduğunu söylemek, sevgili ailesinden ve öylesine yürekten sevdiği anayurdundan, Ümit Burnunun o güzelim, ağaçlık tepelerinden bunca uzakta kalmış bu yapyalnız mezardan kendisinin sorumlu olduğunu bildiğini söylemek istedi. Karısını, kurduğu hayallere kurban verdiği için af dilemek istedi. Ama biliyordu, sözlerin boşuna, yararsız olduğunu çok iyi biliyordu. Eğildi, taze kümelenmiş toprağı çıplak elleriyle düzeltti.</p>

  <p>İçinden söz verdi, İlk bulacağım elmasla bir mezar taşı alırım, ' diye. Kırmızı toprak, parmaklarını kirletmiş, tırnaklarının dibine kan rengi dolmuştu. Son derece büyük bir güç harcayarak iradesini topladı, silkindi:</p>

  <p>"Onlara iyi bakacağım, sevgilim. Sana verdiğim son söz bu olacak,” dedi.</p>

  <p>***</p>

  <p>Çadıra girerken Ralph koştu,” Jordie yemeğini yemiyor, baba,” diye karşıladı. Zuga birden paniğe kapıldı. Çocuğun yattığı yatağa yaklaştı, dizlerini göğsüne çekmiş, başı öte yana, çadırın bezine dönmüştü, teni alev alev yanıyordu, tıpkı dışardaki güneşte kızmış kayalar gibi. Gözyaşlarının ıslattığı ipek yanakcıkları ise ateşten kızarmıştı.</p>

  <p>Sabahleyin Ralph'in da ateşi çıktı, ikisi de yanıyor, terden sırılsıklam olmuş yataklarında kendilerini oradan oraya atıyorlardı. Ralph ateşli hastalıkla sanki kavga ediyor, kafa tutuyordu.</p>

  <p>Jan Cheroot iri kemikli, güçlü, küçücük bedeni bir süngerle silerken "Şuna bakın hele. Hastalığı bir düşman sayıyor, onunla savaşıyor sanki,” diyordu. Zuga da yatağın öte yanına diz çöktü, ona yardım etmeye başladı. Bu arada oğluyla gururlanıyordu. Ralph'in koltuk altlarında tek tük kıllar belirmeye başlamıştı bile, karnının başladığı yer de tüyleniyordu; penisi de artık eskisi gibi solucan benzeri küçücük bir et parçası olmaktan çıkmıştı. Omuzları dikleşmiş, kasla dolmuş, bacakları dümdüz, kaslıydı. Jan Cheroot gene durmadan,” Hepsi geçecek, bir şeyciği kalmayacak,” diye söyleniyordu. Ralph ise, yüzünde kararlı, kapkaranlık bir ifade, hastalıkla pençeleşiyordu.</p>

  <p>İki adam, onu sıkıca örtüp öteki yatağa döndüler. Jordan'ın o upuzun, sık kirpikleri güzel bir kelebeğin kanatları gibi titreşiyor, çırpınıyor, onu soyarlarken direnmiyor, ama acınacak bir sesle sızlanıyordu. Küçücük bedeni de yüzü gibi sevimliydi, ama hâlâ bebek tombulluğunu taşıyordu. Kaba etleri elma gibi yusyuvarlak; kolları, bacakları ince kemikli, narin yapılı; elleri, ayakları da uzun, dar ve zarifti.” Anne, annemi isterim!" diye sızlanıyordu durmadan.</p>

  <p>İki erkek, çocuklara gece gündüz sırayla baktılar. Onlardan başka her şeyi, ama her şeyi savsadılar, unuttular. Ancak ara sıra bir saatçik çalıp atları suluyor veya kampa koşup biraz ilaç, biraz sebze alıyor, hemen dönüyorlardı. Elmaslar ise tümüyle unutulup gitmişti, ölüm kalım savaşının verildiği şu cehennem gibi sıcak, küçücük çadırda sözü bile edilmiyordu. Şeytan Sofrası kendi yazgısına terk edilmiş, bomboş bırakılmıştı.</p>

  <p>Ralph kırk sekiz saatte kendine gelmiş, üçüncü gün yatağında kendi kendine oturup, aç bir kurt gibi yemeğine saldırmış, altıncı gün ise onu yatakta tutmak olanaksızlaşmıştı.</p>

  <p>Jordan da ikinci gün kısa bir süre için kendine gelmiş, annesini istemiş, sonra onun bir daha dönmemek üzere gittiğini anımsayınca, yeniden ağlamaya başlamış, yeniden çöküntüye uğramıştı. Her an yaşamla ölüm arasında gidip geliyor, ama her defasında da ölüme daha yaklaşıyordu, öyle ki, sonunda ölüm kokusu, küçücük, fırın gibi yanan çadırda, hastalık kokusunu bile bastırdı.</p>

  <p>Jan Cheroot ile Zuga, çocuğu bir an yalnız bırakmıyor, sırayla uyuyup başında nöbet bekliyorlardı. Bu arada, ikisini de uyku tutmadığı zamanlar birlikte oturup birbirlerini avutmaya, destek olmaya çalışıyorlardı. Birbirlerine,” Daha çok genç ve güçlü, nasıl olsa atlatır,” diyorlardı.</p>

  <p>Ne var ki Jordan günden güne kötüleşiyor, elmacık kemikleri fırlıyor, gözleri, göz çukurlarına gömülüyordu.</p>

  <p>Suçluluk duygusundan ve üzüntüden bitkin düşmüş, çaresizlik içinde kıvranan Zuga, her sabah, daha güneş doğarken Pazar Alanına koşuyor; yeni ilaç gelmiş mi diye bakıyor; kabak, soğan, hatta eğer şansı varsa yarı yeşil domatesleri, pazara satmaya getirmiş olan Boer’lerden alıp geliyordu. Çünkü güneş doğduktan sonra bunların hiçbiri kalmıyordu.</p>

  <p>Onuncu sabah, pazardan soluk soluğa döndüğünde, çadıra girmeden durdu, kaşları çatıldı. Şahin heykeli çadırdan sürüklenip çıkarılmış, tozların üzerinde, derin bir de iz bırakmıştı. Şimdi, sözde kamp yerine gölge veren, cılız bir devedikeni ağacının gövdesine yaslanıvermiş, öyle duruyordu. Üstelik ağacın dalları, kurutulmuş geyik etiydi, eyerdi, koşumdu, yulardı derken bir yığın öteberiyle dolu olduğundan heykel de bu çerçöpün bir parçasıymış gibi görünüyordu. Şahinin tepesine, bir karatavuk tünemiş, pisliği yemyeşil akmıştı taş yüzüne.</p>

  <p>Zuga kaşları hep öyle çatık, çadıra hışımla daldı. Jan Cheroot, Ralph'in yatağının yanı başına çömelmiş, ikisi birden beş taş oyununa dalıp gitmişlerdi.</p>

  <p>Jordan ise sapsarı, kıpırtısız yatıyordu, öyle ki bir an Zuga'nın yüreği korkuyla hop etti. Ancak üzerine eğildiğinde çocuğun hafif hafif soluk aldığını, göğsünün inip kalktığını gördü, içi rahatladı.</p>

  <p>"Şahin heykelini sen mi çıkardın?"</p>

  <p>Jan Cheroot, elindeki taşlardan başını kaldırmaksızın homurdandı: "Jordie'yi korkutuyordu da! Gene bağırarak uyandı, hep ona sesleniyordu.”</p>

  <p>Zuga daha konuşacaktı, ama birden üşendi. Öylesine yorgun, umutsuzdu ki! Heykeli daha sonra, gerekirse çadıra getirirdi, şimdilik acelesi yoktu.</p>

  <p>Jordan'ın yatağının başında nöbeti alırken söylendi: "Birkaç tatlı patatesten başka bir şey bulamadım.”</p>

  <p>Jan Cheroot koyun etiyle kuru fasulye pişirip içine ezilmiş patates kattı. Gerçi pek iştah açıcı bir görünümü yoktu, ama o akşam, ilk kez Jordan, ağzına uzatılan kaşıktan kaçınmadı, başını öte yana çevirmedi ve bundan sonra, çarçabuk iyileşme yoluna girdi. Sadece bir kez daha, Aletta'yı sordu. Babasıyla çadırda yalnızdılar.</p>

  <p>"Annem cennete mi gitmiştir, baba?"</p>

  <p>"Evet.” Bunu öylesine kesin bir ifadeyle söyledi ki, çocuğun içi rahatladı.</p>

  <p>"Tanrının meleklerinden biri mi olacak annem?"</p>

  <p>"Evet, Jordie ve bundan sonra her zaman yanımızda olacak, seni gözetecek, kollayacak.”</p>

  <p>Çocuk bu sözler üzerine ciddi ciddi düşündü, sonra başını salladı. Ertesi gün de yeterince güçlü göründüğünden Zuga onu ağabeyine emanet ederek yanına Jan Cheroot'u alıp Şeytan Sofrası'na bakmaya gitti.</p>

  <p>Ne kadar araç gereç varsa kürekler, kazmalar, kovalar, ipler, merdivenler, makaralar hepsi çalınmıştı. Yenisini almak için en azından yüz lira gerekirdi. Zuga söylendi:</p>

  <p>"Bize işçi de gerekecek.”</p>

  <p>"İyi ama işçiyi ne yapacaksın?"</p>

  <p>"Toprağı kazdırıp elmas çıkarttıracağım.”</p>

  <p>Hotanto, gözlerinde kurnaz bir parıltı, suratı buruşmuş, sordu: "Sonra?"</p>

  <p>"Sonrasını düşünürüz. Yeterince zaman kaybettik zaten.”</p>

  <p>***</p>
</body>
</html>
