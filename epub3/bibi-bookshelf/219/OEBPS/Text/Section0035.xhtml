<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kamuza'nın Kimberley'den ayrılmasıyla ani dönüşü arasında üç yıl geçmiş bu sürede Ralph iyice büyümüş, gelişmişti. Yirmi birinci yaş gününe birkaç ay kala boyu babasının boyuna ulaşmıştı, ama sakal koyvermemiş, sadece uçları sarkık, kalın bir bıyık bırakmakla yetinmişti.</p>

  <p>Ara sıra on altını bir araya getirip Elmas Lil ile dostluğunu sürdürme olanağını buluyordu. Sonra ansızın bu dostluk onun gözündeki önemini yitiriverdi çünkü Ralph, birine utuldu.</p>

  <p>Giderek Güney Afrika'nın en ünlü, en saygıdeğer, girilmesi en güç kulübü haline gelmiş olan Kimberley kulübünün ününde abayı yaktı. Gerçi kulübün bir bilardo salonu, oymalı, işlemeli demirden parmaklığı ve renkli camla süslü kapısı vardı ama gene de tek katlı, ahşap bir yapıydı işte. Üstelik Pazar Alanına açılan en gürültülü caddede olduğu için sineği de, tozu toprağı da pek boldu.</p>

  <p>Öğleye doğru Ralph, toprak arabalarından birinin tekerleğini onartmış, demirciden dönüyordu. Önünde bir kargaşa oldu.</p>

  <p>Barlardan, dükkânlardan adamların, çoğu açık baş, ceketsiz, telaşla dışarı fırladıklarını gördü.</p>

  <p>Alandan oraya doğru bir araba geliyordu, yıldırım hızıyla. Çok değişik, olağanüstü bir taşıttı bu, hafif ve hızlı, dar, yüksek tekerlekli, öylesine de iyi dengelenmişti ki, koşulmuş çift atın ardından uçarcasına gidiyordu. Atlar birbirine eş renkteydi, açık bal rengi, yeleleri de sarımtırak beyaz.</p>

  <p>Sürücü de belki rastlantı sonucu, belki salt caka yapmak için onları, uygun adım attırarak sürüyor, yeleleri rüzgârda uçuşurken ön nalları neredeyse pırıl pırıl başlarına değecek kadar yükseğe kalkıyordu.</p>

  <p>Ralph'in yüreği kıskançlıkla burkuldu, ömründe şu pırıl pırıl hayvanlar kadar ve çektikleri şu araba kadar güzel bir şey görmemişti denebilir. Tabii başını kaldırıp sürücüsüne bakıncaya dek...</p>

  <p>Bu, lacivert, üç köşeli şapkasını çapkınca bir kaşına eğmiş bir kadındı. Katran karası kaşları incecikti, kocaman, damla biçimindeki gözlerinin üzerine yay gibi çizilmişti sanki. Ralph'in sürdüğü taş arabasının yanından geçerken dizginleri tutan eldivenli elini kıpırdatmadı bile denebilir ve araba büyük bir cüretle, sıyırtırcasına, yakınından geçti gitti. O kadar yakınından geçti ki, eğer utanmasa, çekinmeseydi Ralph elini uzatıp tafta eteğin altından birazcık görünen o düğmeli deri potinlerin kavradığı incecik bileği yakalayabilirdi. Sonra kız, arabayı Kimberley kulübünün kapısında durdurdu. Atlar, yelelerini savurdular, ayaklarını sabırsızca yere vurdular.</p>

  <p>Ralph arabasını hemen Bazo'ya bıraktığı gibi koştu, safkan atlardan en yakınındakinin başına yapıştı. Tam zamanında yetişmişti. Çünkü onun gibi, yarım düzine çapkın daha koşuyordu. Ralph şapkasını çıkardı, başını kaldırıp arabanın deri kaplı kanepesinde oturan kadına baktı. O da delikanlıya kaçamak bir bakış fırlattı, sadece gülümseyerek teşekkür etti. Ralph onun gözlerinin de tıpkı başındaki şapkanın renginde, lacivert olduğunu o an gördü. Bu gözler sadece bir saniye ona baktıktan sonra kulübün camlı kapısına döndüyse de Ralph sanki tam yüreğine bir ok yemiş gibi sarsılmış, soluğu kesilmişti-</p>

  <p>Kulübün oradan sesler duyuyordu, erkek sesleri, ama bakışlarını bir türlü o güzel yüzden koparıp alamıyordu ki! En ufak ayrıntısına değin içine sindirmek istiyordu sanki, yeni yıkanmış kömür renginde, bir dişi aslan kuyruğu kalınlığında, şapkanın altından ta omzuna, oradan da beline kadar inen saçının örgüsünü. Şakaklarındaki koyu renk çilleri. Küçücük kulaklarının biçimliliğini. Alnı geniş, burnu ince ve dümdüzdü, gülümsediğinde hafifçe kırışıyordu ama şimdi gülümsediği, Ralph değildi. Kulübün kapısına çıkan, şapkalarını düzeltirken hararetli hararetli tartışan erkeklere gülümsüyordu.</p>

  <p>Bunların arasında Ralph'in tanımadığı tek kişi, tek yabancı; ev sahibine teşekkür ediyordu: "Nefis bir yemekti, efendim.”</p>

  <p>Uzun boylu, düzgün yapılı bir adamdı, şık ama ciddi giyinmişti. Belli, İngiliz biçkisi değildi, gene de çok iyi taşıyordu. Bir gözünün siyah bir bezle kapalı olması ona bir korsan havası veriyordu. Sakalı sivriydi, yer yer gümüş renkli teller düşmüştü.</p>

  <p>Ralph, kadının bu erkeğe bakıp içtenlikle gülümsediğini gördü ve içi burkuldu: "Vay be, adam en azından kırk yaşında olmalı!"</p>

  <p>O sırada Ralph'in omuz başından biri, söylendi: "Ah, Ralph, ah!"</p>

  <p>Bu, saçı seyrelmeye yüz tutmuş, bakışlarından pırıl pırıl zekâ fışkıran gösterişsiz adam, Doktor Leander Starr Jamieson, hem babasının çok yakın bir arkadaşı, hem de Ralph'in utancının tanığıydı. Ralph'e cıva haplarını, gelecekte herhangi bir hastalığı önlemek için zorla yutturan oydu. Bu sırrını acaba şu arabadaki güzel kadına da açıverir miydi doktor? Bir an yüreği korkuyla hop etti.</p>

  <p>Sakallı adama ev sahipliği eden, Bay Rhodes'ten başkası değildi. Her zamanki gibi iriyarı ve ciddi, üstü başı bakımsız, boyunbağı çarpılmış, pantolonu buruşuktu ama gene de Ralph'i etkiliyordu bu adam. İnip arabanın yanında durdular. Uzun boylu yabancı uzandı, kadının elini tuttu. Parmaklarını dudaklarına götürdü.</p>

  <p>"Baylar, size eşim Bayan St. John'u takdim edebilir miyim?" Adamın konuşmasından, Ralph bile Birleşik Amerika'nın güneyinden olduğunu açık seçik anlamıştı. Ama yüreğini dağlayan, adamın nereli olduğu değil, kadının kimliğiydi.” Eşim Bayan St. John, Bayan St. John...”</p>

  <p>Ralph atın başını tutuyordu ya, tüm umutlan suya düşmüş, yıkılmış bitmişti ya, onun varlığından bile kimse haberdar değildi.</p>

  <p>"Louise, sevgilim, işte övgüsünü onca duyduğun Bay Rhodes...”</p>

  <p>Demek adı Louise'di, üstelik evliydi. Bu kadarı Ralph'e yetiyordu.</p>

  <p>General St. John, iriyarı gövdesinden ve yaşından umulmayacak bir çeviklikle karısının yanına adeta sıçradı. Ralph bu yüzden ondan büsbütün nefret etti. Sonra general, dizginleri Louise'in eldivenli ellerinden aldı, şapkasını çıkarıp oradakileri selamladı, atları sürdü. Ralph geri sıçramasaydı ezilmesi işten bile değildi. Louise ise onu görmezlikten gelmiş, generalle bir şeyler konuşuyordu. Araba sokağın köşesini dönüp gözden kaybolurken Ralph kıskançlıkla, hırsla arkalarından baktı.</p>

  <p>***</p>
</body>
</html>
