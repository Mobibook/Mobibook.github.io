<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kurtarma çalışmaları gün boyu sürdü. Çökmemiş olan öteki beş yol trafiğe kapatıldı. Madenciler Komitesi de o gün için kazıları durdurdu, çöküntüden etkilenmemiş bölgeleri boşalttı. Şimdi çöken yolun altında gömülü kalanların kurtarılması söz konusuydu. Hemen kazmaya başladılar.</p>

  <p>İlk saat boyunca canını kurtarmış insanlar çıkarıldı. Kimi bir arabanın altına, kimi de bir katırın leşine sığınıp boğulmaktan kurtulmuştu. Her biri kurtarılınca bir sevinç çığlığıdır kopuyordu. Çöküntüden yalnız üç tane katır kurtulmuştu ki, bunlardan bir tanesi Zuga'nın o yaşlı, boz katırıydı, ne var ki öteki hayvanların çoğu fena halde sakatlandıklarından tabancayla vurulmaları gerekti. Yukarıdan birinin sarkıttığı bir tabanca ve bir fişeklikle bu iş de Zuga'ya düşmüştü.</p>

  <p>Bir yandan da yukarıda bir telaştır gidiyordu. Madenciler Komitesi üyelerinin gözetiminde ölülerle yaralıları yukarı çekmek için aşağıya ip merdivenler ve sedyeler sarkıtılıyordu. O gün öğleyin yaralıları yukarı çekmeye başladılar. Sonra teker teker ölüler çıkarıldı. Bunlar, toprağın o çamurlu karnında, ana rahmindeki cenin gibi büzülmüş, dertop olmuş ve bu durumda kaskatı kesilmiş olarak çıkarıldı.</p>

  <p>Ama henüz Zuga ile adamlarının işi bitmiş sayılmazdı. Yol çöktüğünden daha uzun bir süre o kazılarda çalışma olanağı kalmamıştı artık. Araç gereçlerini çukurda bırakamazlardı, hemen çalınırdı.</p>

  <p>Toprak taşıyacak araba da, demir çarklarıyla makara da, o çok değerli halat da, kovalar da, hepsi, hepsi gitmişti.</p>

  <p>Zuga içini çekti, yorgunluk, buz gibi, kapkara bir dalga gibi üzerine yığılıverdi. Bu araç gereci yeniden alacak parası yoktu. Yanında duran Bazo'ya, “Akbabalardan kurtarabileceğimizi kurtarmalıyız,” dedi. Böylece, kalan kazma küreklerini, iplerini, kovalarını kurtarmaya koyuldular. Bu arada güneş batmıştı.</p>

  <p>Bazo da çok yorgun olduğu için yukarı tırmanacak gücü kendisinde bulamadı artık. Soğuktan bacakları uyuşmuş, derisi yumuşamış, büzülmüştü. Titredi, bıraksalar öyle, ayaküstü uyuyup gidecekti. Gözlerini zorlukla açık tutabiliyordu. Birden, müthiş susadı. Yukarıdan aşağıya akmakta olan sular, durulmuş gibiydi, içebilirdi. Bir küçücük sele ağzını yaklaştırdı; su, bir yerde önüne engel çıktığından, küçücük bir fıskiye gibi fışkırarak iniyordu. Bazo eğildi, dudaklarıyla dilini bu fışkıran suya yaklaştırdı, kana kana içti, içerken gözüne, güneşin aşağıya vuran son ışıklarında parlayan bir şey çarptı, yüzünden beş, altı santim uzaktaydı. Suyun çarptığı engel, işte buymuş meğer. Baktıkça biçim değiştiriyormuş gibi görünen parlak bir şey işte. Parmağıyla dokundu, sonra gevşetmeye çalıştıysa da sımsıkı gömülüydü, kıpırdatamadı bile. Boynunda asılı, keçi boynuzundan yapılmış boruyu çıkarıp sivri ucuyla gevşetmeye, oynatmaya çalıştı. O güzel, ateş saçan şey, pembe avucuna düşüverdi, avucunu dolduruyordu.</p>

  <p>Bir taştı bu, ama o güne dek hiç görmediği bir taş. Suya tutup temizledi, parmağıyla üzerine yapışmış çamurları sildi, sonra giderek zayıflayan güneş ışığında bir kez daha, dikkatle baktı. Bazo buraya gelinceye değin kayalarla taşları birbirinden ayrı olarak düşünmemişti hiç. Onun gözünde hepsi bir, hepsi eşit değerdeydi. Zaten Matabele dili de bir elmasla bir granit parçası arasında ayırım gözetmiyor hepsine 'imitşe' deyip çıkıyordu. Ancak şimdi, beyazların bu parlak taşlara duyduğu çılgınlık derecesindeki tutku, onu bunlarla biraz olsun ilgilenmeye yöneltmişti.</p>

  <p>Aylardır şurada çalışıyordu ya, çok garip şeylere tanık olmuş, beyaz adamın alışkanlıkları konusunda çok şey öğrenmişti doğrusu. Tek bir taş parçasına karşılık tam altı yüz büyükbaş hayvan verilebileceği ona sadece bir çılgınlık gibi geliyordu, o kadar. Ama bunu gözleriyle görmüş, tanık olmuştu işte ve bu yüzden adamları da bu parlak taşları toplama tutkusuna kapılmışlardı. Gördükleri en ufak parlak bir taş parçasını hemen alıp Bakela'ya götürür olmuşlardı. Sonradan bu tutku, bu heyecan yatışır gibi olmuştu gerçi, çünkü beyaz adamın kafasından neler geçtiğini kimse bilemez, yaptıkları da ipe sapa gelmezdi. Bakıyordun en gösterişli bir taşı bir yana itiveriyordu. Boncuk gibi, allı yeşilli, pırıl pırıl taşların yüzüne bile bakmıyordu da ara sıra, çok seyrek, donuk, hiç de güzel görünüşlü olmayan bir kırıntıyla ilgileniveriyor, bunu getirene tutup bir altın verdiği de oluyordu.</p>

  <p>Başlangıçta altınla alışveriş Matabele’leri çok şaşırtmış, sonradan buna da alışmakta gecikmemişlerdi. Bu küçük maden yuvarlaklarla istediğin şeyi elde edebiliyordun, hatta yeterince toplayabilirsen bir tüfek, bir at, bir kadın ya da sağlam bir öküz bile alabiliyordun.</p>

  <p>Bekala, Bazo ile Matabele’lerine, karşılığında altın verilmeye değecek, gerçek taşlan öğretmeye kalkışmıştı. Her şeyden önce bunlar ufak oluyordu, devedikeni ağacı tohumlarından iri olmuyordu. Bunun içindir ki Bazo, avucundaki taşı uzun uzun inceledi. Koskocamandı; parmakları güç kapanıyordu üzerine. Bakela'nın istediği taşlar genellikle belirli bir biçimde, sekiz köşeli, düzgün biçimde oluyordu, yani başparmaklar dışında, iki elin parmak sayısı kadar. Bu kocaman taş ise bu biçimde değildi. Bir tarafı bıçakla kesilmişçesine dümdüz, geri kalanı ise yuvarlak, sabun gibi cilalıydı.</p>

  <p>Bazo onu gene yağmur suyuna tuttu, yıkadı, üzerine düşen damlalar hemen toparlanıyor, büzülüp kayıyor, taş kupkuru, pırıl pırıl duruyordu.</p>

  <p>Evet, gerçekten, Bazo'ya göre bu da çok garipti, ama taşın rengi tutmuyordu işte. Bakela onlara açık limon rengi, parlak kurşuni hatta boz renklerdeki taşları aramalarını söylememiş miydi? Bu taş ise dağdaki duru pınarların suyunu andırıyordu daha çok. Saydamdı, avucundayken altından elini, derisini görebiliyordu, üstelik üstü de yıldız yıldızdı, evirip çevirirken güneşi yansıtıyor, gözlerini kamaştırıyordu. Hayır hayır, değerli olamayacak kadar iri ve güzel bir taştı bu. Bazo bu sonuca varmıştı. Bakela sesleniyordu şimdi: "Bazo! Hadi gel, gidip karnımızı doyuralım da biraz uyuyalım.”</p>

  <p>Bazo taşı, belinde asılı deri keseye atıp yukarı tırmandı. Matabele’li işçiler, başlarında Zuga, tek sıra halinde, çamurlara bata çıka yola koyulmuşlardı bile. Her biri, sırtında kazma kürek, deri kova ya da bir kangal, çamurlara bulanmış, sırılsıklam ip taşıyor, yükün altında iki büklüm yürüyorlardı.</p>

  <p>***</p>
</body>
</html>
