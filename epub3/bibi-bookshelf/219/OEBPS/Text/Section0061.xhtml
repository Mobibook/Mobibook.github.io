<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Robyn acı acı söylendi: "Bir kral bunu yapamaz, vahşet bu, acımasızlık!"</p>

  <p>Lobengula kendini savundu: "Nomuisa, sen akıllı kadınsın, tanıdığım kadınların en akıllısısın. Ama Matabele ülkesinin cinlerini, şeytanlarını tanımıyor, bilmiyor, anlamıyorsun.”</p>

  <p>"Dünyanın kötü insanlarla dolu olduğunu biliyorum, ama kötü ruhlar pek azdır, onu da biliyor, anlıyorum.”</p>

  <p>"Kardeşimin kulübesine giren şey, gökten inmiş. Karargâhın tüm kapılarını nöbetçiler bekliyor, nöbetçiler uyumaz. Bana ant içtiler, hava karardıktan, ortalık aydınlanıncaya dek hiçbiri yerinden ayrılmamış. Gözleri açık, ellerinde mızrak, nöbet tutmuşlar. Kuş bile uçurtmamışlar.”</p>

  <p>"En iyi, en seçkin adamların bile uyuklayabilir, sonra da kendilerini savunmak için yalan söylerler.”</p>

  <p>"Krala yalan söylemeye kimse cüret edemez. Gökten inmiş ve Ningi'nin kulübesinin kapısına pis kokulu, çürümüş kan fışkırtmış.” Lobengula elinde olmayarak ürperdi: "Çaka'nın ruhuna, bu, Tokoloşe'nin oyunu alacak. Bunu hiçbir insan yapamaz ki!"</p>

  <p>"Ama kanı pekâlâ bir çanakta getirip kapıya fışkırtabilir.”</p>

  <p>Lobengula acı acı başını salladı: "Nomusa, kardeşim de, hizmetçileri de o kocaman, kıllı yaratığı görmüşler diyorum sana. Gece yarısı gibi kapkaraymış, mezar mezar kokuyormuş, derisinden de ter yerine kan fışkırıyormuş. Gözleri dolunay gibiymiş, sesi de kartal ve aslan sesi karışımıymış, elleri, ayakları yokmuş, sadece kıllı yastıklar varmış.” Lobengula bir daha ürperdi.</p>

  <p>"Ve elmasları çalmış, öyle mi? Şeytan, elması ne yapsın peki?"</p>

  <p>"Kim bilir, ya büyüde kullanacak ya da efendisini hoşnut edecektir? Şeytanın işi bu, akıl erer mi?"</p>

  <p>"Elmasın peşinde olan, şeytan değil, insandır.”</p>

  <p>"Nomusa, karaderililer için elmasın hiç değeri yok, bilirsin. Bunun için, bizlerden biri olamaz. Öte yandan kız kardeşimin kulübesine giren bir beyaz olsaydı, herhalde birkaç taş almakla yetinmezdi. Demek kulübeye giren siyah da olamaz, beyaz da olamaz. Şu halde geriye kim kalıyor, şeytandan başka? Anlaşılan sarayımda biri korkunç bir büyü yapmış.</p>

  <p>Kötü biri veya birileri, kara şeytanı çağırmış, bu insanları yaşatırsam kral denmez bana. Bu yüzden, kötülerin kokusu alınmalı ve temizlenmelidir. Üstelik sen de, ailen de, karargâhımdaki konuklarımın hepsi de adaletin nasıl yerine getirileceğini gözleriyle göreceklerdir. Hepiniz törene çağrılısınız.”</p>

  <p>***</p>

  <p>Matabele halkının Gubulawayo'ya gelmesi, toplanması on gün sürdü. Binlercesi, on binlercesi, savaşçısıyla, genç kızıyla,</p>

  <p>İndunasıyla, dişleri dökülmüş yaşlısıyla, bebesiyle, emziklisiyle geldiler, Lobengula'nın çevresinde kapkara bir okyanusun dalgaları gibi toplandılar.</p>

  <p>Böylesine bir kalabalık için alışılmadık, garip bir sessizlik vardı ortalıkta, sadece savaşçıların başlarına taktıkları tüyler esintide hafif hafif sallanıyordu, o kadar. Korku ise elle tutulacak derecede belirgindi.</p>

  <p>Kral sarayının kapısında, bu kalabalığın karşısında, Matabele’lerin en büyük indunaları, sonra daha önemsiz sayılan Kumalo prensleri, onların da arkasında, sırtlarını duvarın kazıklarına dayamış olan, beyaz konuklar, yaklaşık yüz kişi, Almanı, Fransızı, Felemeki, îngilizi, avcısı, bilgini, işadamı, serüven düşkünü, ricaya gelenler, misyonerler, tacirler toplanmışlardı; kimi avcı kılığında, kimi parlak gözalıcı üniformalarını giymiş, bekleşiyorlardı.</p>

  <p>Beyaz kadın sadece iki taneydi, çünkü Robyn, koklama törenine kızlarını getirmeyi kesinlikle reddetmiş, Lobengula da, çaresiz boyun eğmiş bu açıdan onun için, salt onun için bir ayrıcalık tanımıştı.</p>

  <p>Kral, bu iki kadına oturma izni vermişti. Robyn, giriş kapısının yanında oturuyor, Clinton ise başında dikiliyordu, Bay Rhodes'in temsilcileri de onlarla birlikteydi. Başında melon şapkasıyla, kıpkırmızı suratlı, uzun favorili Bay Rudd ve Robyn'in öte yanında, altın saçlarıyla, başı açık Jordan. Konuklar dizisinin az daha aşağısında Louise St. John da alçak bir taburede oturuyordu. Kalın kapkara saç örgüleri, sırtındaki beyaz elbisenin beline dek iniyor, çevresindeki erkekler gözlerini ondan akmıyorlardı. Arkasında Mungo St. John, bastonuna dayanmış, erkeklerin kadına nasıl imrenerek baktığını gördükçe için için gülüyordu.</p>

  <p>Birden, bir uğultudur yükseldi: "Bayete!"</p>

  <p>Matabele’lerin Ulu Kara Fil'i, arkasında karıları ve Ningi olduğu halde, kapıdan çıktı. Elinde krallık simgesi olan oyuncak mızrak, babasının taht olarak kullandığı banyo sandalyesine doğru yürüdü, sandalye, bir toprak yığının üzerine yerleştirilmişti. Kardeşleri Gandang ile Babiaan onun basamakları çıkmasına yardım ettiler.</p>

  <p>Lobengula böyle, yüksekten, halkına baktı, en yakınındakiler, gözlerindeki sonsuz acıyı okuyabildiler.</p>

  <p>Sonra başlama buyruğunu vererek sandalyeye çöktü. Bu kez kapıdan, çığlıklar, kahkahalar atarak, hoplayıp zıplayarak, korkunç bir cadı kalabalığı çıktı. Boyunlarına, bellerine, büyücülük simgelerini, araç gereçlerini takmışlardı. Bebek kafatası, maymun kafatası, yılan derisi, piton derisi, iguana derisi, kaplumbağa kabuğu, ucu tıkalı boynuzlar, uğur boncukları, kemikler, çıngıraklar; böyle çeşit çeşit insan, hayvan ve kuş kalıntılarıydı bunlar. Lobengula'nın tahtının önüne toplaştılar.</p>

  <p>"Kara kardeşlerim benim, kötülerin kokusunu alıyor musunuz?"</p>

  <p>"Alıyoruz, alıyoruz! Buradalar! Buradalar!"</p>

  <p>Büyücü karılardan bir tanesi, dişsiz ağzı köpürerek, gözlerini devire devire yıkıldı, tozlarda yuvarlandı, debeleniyordu. Arkadaşlarından biri, bir enfiye borusundaki kırmızı tozu yüzüne püskürtünce bir çığlık attı, havalara fırladı.</p>

  <p>Lobengula gene sordu: "Kara kardeşler, kötüleri bulup getirir misiniz?"</p>

  <p>"Evet, getiririz, Kumalo'nun Ulu Boğası, onları sana teslim ederiz, Mzilikazi'nin oğlu.”</p>

  <p>"O halde hadi, durmayın, gerekeni yapın!"</p>

  <p>Büyücülerden kimileri, sözde kötüleri göstermelerine yarayacak işaret sopalarını, biri bir zürafa kuyruğunu, bir başkası, şişirilmiş bir çakal mesanesini, biri de kara yeleli aslanın güneşte kurutulup uzatılmış penisini havada sallayarak kalabalığa daldılar.</p>

  <p>Kimi gece çevreyi koklayan sırtlan gibi sinsi sinsi, iki büklüm, kimi de dört ayak olup köpek gibi yerleri koklayarak bekleyen kalabalığın arasına karıştılar.</p>

  <p>Büyücülerden bir tanesi, beyaz konuklara doğru geldi. Mungo St. John'un önünde durdu, burnunu kaldırıp havayı kokladı, sonra kızışmış bir kancık örneği uludu. Mungo St. John, ağzındaki, elle sarılmış yerli tütün yaprağı cigarasını çekip ucundaki külü inceledi. Büyücü daha da yaklaştı, iyice suratına baktı, Mungo, cigarayı gene dudaklarının arasına sıkıştırdı, kadının bakışlarını ilgisiz karşıladı. Kadın bir türlü önünden ayrılmıyor, burnuna yaklaşıp soluduğu havayı koklamaya çalışıyordu. Sonra ellerindeki upuzun zürafa kuyruğunu başının ta üzerine kaldırdı, baykuş gibi öterek Mungo'nun üzerine atıldı, vurmak için, ama vurmadan, donakaldı. Mungo St. John, ağzındaki cigarayı çekmiş, dumanını büyücünün suratına, kusursuz bir halka biçiminde, savurmuştu. Bunun üzerine büyücü, deli gibi bağırarak geçti,</p>

  <p>Robyn Codrington'un önünde dikildi. Robyn ona kusursuz Matabele diliyle, ” Sen tohumunu atmış olan bir sırtlan gibi kokuyorsun, ” deyince, orada da durmadı, bu kez Juba'nın karşısına dikildi. Robyn'e nefret dolu bir bakış fırlatarak zürafa kuyruğunu kaldırdı, vurmak için.</p>

  <p>Robyn kireç gibi, bembeyaz kesilmişti. Ellerini göğsüne bastırarak ayağa kalktı: "Hayır, hayır, ne olursun, iyi yürekli kardeşim, bırak onu.”</p>

  <p>Bunun üzerine büyücü, kolunu indirdi, gene Robyn'in önünde hoplayıp zıplamaya koyuldu, gene tiz bir çığlık attı, gene Juba'ya döndü, bu kez vurdu, kuyruk, havada bir ıslık çalarak kapkara ete indi, ama son saniyede büyücü, hedefini saptırmış, Juba'nın yanı başında duran genç kadının şaşkın yüzüne vurmuştu. Tiz bir çığlık attı: "Kötülük kokusu alıyorum. Kan kokusu geliyor burnuma.” Genç kadın, dizüstü çöküverdi.</p>

  <p>Büyücü şimdi vuruyor, vuruyor, zürafa kuyruğu, genç kadının korunmasız yüzünü yırtıyordu. Derken yanaklarından yaşlar süzülmeye başladı.</p>

  <p>Cellatlar hemen gelip onu ayağa kaldırdılar. Kadının bacakları tutmaz olduğu için sürükleyerek Lobengula'nın önüne getirdiler, kral ona çaresizlikle, acımayla baktı, sonra sağ elinin işaret parmağını kaldırdı.</p>

  <p>Cellatlardan biri elindeki topuzu indirdi, kadının tam ense köküne, kemiği o anda çatırdadı, kadının gözleri yuvalarından dışarı fırladı. Yüzükoyun tozlara yuvarlandığında, başının arkasında, bir yumruğun girebileceği büyüklükte, kansız bir çukur açılmıştı, o kadar.</p>

  <p>Sıkışık sıralardan bir zafer çığlığı daha yükseldi, cellatlar yakışıklı, genç bir savaşçıyı yakalayıp sürüklemek istediler, ama o, ellerini itti, güvenli adımlarla gelip Lobengula'nın tahtının önünde, bir dizinin üzerine çöktü.</p>

  <p>"Ulusun babası, övgülerimi dinle, ey gökgürüküşünün yaratıcısı, ey Kara Boğa, bak senin adın dudaklarımda, ölüyorum. Ah, Rüzgâr Gibi Esen Lobengula...”</p>

  <p>Kral parmağını kaldırınca topuz, kazkanadı çırpar gibi hızla indi.</p>

  <p>Şimdi ulumaların, çığlıkların ardı arkası kesilmiyor, büyücüler, durmadan birilerini işaret ediyor, gösterilenler cellatlar tarafından kralın huzuruna sürüklenip öldürüyorlardı. Sonunda cesetler tahtın önünde yüksek bir küme oluşturdu. Güneş gökyüzünde yükselirken bu kümeye yüz, iki yüz ceset eklendi, şimdi toz, sıcak ve korku, adeta boğucu bir duman gibi tütüyor, madeni parıltılar saçan yeşil sinekler, ölülerin açık kalmış gözlerine, ağızlarına üşüşüyor, cadılar da bir yandan gülüyor, bir yandın çığlık atıyor, bir yandan da vuruyorlardı.</p>

  <p>Ara sıra sıcaktan ve korkudan bitkin düşmüş bir genç kızın olduğu yerde bayıldığı görülüyor, büyücüler bu yadsınması olanaksız suçluluk kanıtını kaçırmıyor, hemen üzerine atılıyor, zavallının çıplak sırtına, pırıl pırıl göğüslerine vuruyor, vuruyorlar, cellatlar da hemen sürükleyerek getirip işini bitiriyorlardı, çarçabuk.</p>

  <p>Güneş batıya doğru alçalmaya yüz tuttuğunda büyücüler, hep birden yarattıkları ölü dağına yaklaştılar. Yorgunluktan sendeliyorlardı, toz, terlerine yapışmış, kurumuştu, ama cesetleri karıştırırken gene de köpekler gibi homurdanıyor, işlerine gelebilecekleri, mağaralarına, gizli yerlerine götüreceklerini seçmeye çalışıyorlardı. Bir bakirenin dölyatağından bir dilim, çok güçlü bir büyüydü, kısır kadınlara yapılan bir büyü, kana bulanmış bir savaşçının yüreğinden bir dilim ise, savaş için eşsiz bir tılsım olurdu. Lobengula sordu:</p>

  <p>"Bitti mi?"</p>

  <p>"Bitti, ey kral.”</p>

  <p>"Kötülerin tümü de öldü mü?"</p>

  <p>"Öldüler, Mzilikazi'nin oğlu.”</p>

  <p>Lobengula da bıkmış gibiydi: "O halde gidin hadi, yolunuz açık olsun.”</p>

  <p>"Sağlıcakla kal, ulu kral.” Kıkırdaya uluya, seçtikleri ganimeti sırtlarına vurup çıktıkları kapıdan girdiler.</p>

  <p>***</p>
</body>
</html>
