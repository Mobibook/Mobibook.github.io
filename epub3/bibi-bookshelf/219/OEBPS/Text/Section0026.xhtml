<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bazo, kucağındaki kamıştan örülmüş sepete acıklı acıklı bakarak söylendi: "Henşov, bak, bana kalırsa bu hayvan bunca kısa zamanda yeniden bir savaşa girmeye hazır değil henüz.”</p>

  <p>Saz damlı kulübenin ortasında yanan ateşin çevresine halka olmuş, oturuyorlardı. Ralph kendisini asıl buradayken evinde hissediyordu, en azından şu göçebe yaşantısında bildiği tek dostlarının arasında ve babasının o sert, acımasız gözetiminden de uzaktaydı ya.</p>

  <p>Sol elini, ortadaki tencereye daldırarak bir avuç mısır lapası aldı. Karnını doyururken bir yandan da tam karşısında oturan Matabele’yle tartışmasını sürdürdü:</p>

  <p>"Sana kalsaydı zaten onu bir daha savaşa koyvermezdin, biliyorum.”</p>

  <p>Bazo başını salladı: "Ama yeni bacağı henüz yeterince güçlenmedi ki!"</p>

  <p>Ralph, bir yandan ağzındaki lokmayı çiğnerken başını salladı:</p>

  <p>"Yok canım, onun bacağı bıçak kadar parlak ve sağlamdır, tasalanma.”</p>

  <p>Son kararı Bazo verecekti, kim ne derse desin. Çünkü tartışma konusu olan hayvanı ilk yakalayan oydu. Bunu öteki Matabele’ler de biliyordu.</p>

  <p>Kamuza, Ralph'in yardımına koştu: "Onun savaşmadığı her gece, biz kardeşlerin para kaybediyor, büsbütün yoksul düşüyoruz, unutma. Henşov haklı. Bir dişi aslan kadar vahşi ve sağlamdır o, üstelik bize çok, çok altın kazandırmaya da hazırdır.”</p>

  <p>Bazo onu tersledi: "Şimdiden bir beyaz gibi konuşmaya, düşünmeye başlamışsın bile. Kafanın içini gece gündüz o sarı maden dolduruyor, başka bir şey düşündüğün, bildiğin yok.”</p>

  <p>Kamuza, sepeti gösterirken hafifçe ürperdi: "Peki, bunu beslemenin amacı ne? Seni sokacak olursa erkekliğin çürümüş bir meyve gibi büzülüverir.”</p>

  <p>Bazo sırıttı, sepeti Kamuza'nın kucağına koyacak gibi yaptı:</p>

  <p>"Hadi bakalım biraz seninle beslensin de, savaşmak için gücü yerine gelsin bari.”</p>

  <p>Kamuza'nın korkuyla ayağa fırlayıp çığlık çığlığa kaçması, oradaki Matabele’leri kahkahayla güldürdü. Gerçekte hepsi de o sepetin yaklaşmasından korkuyorlardı ya. Zaten Bazo sepetin kapağını kaldırır kaldırmaz, dehşet içinde sustular. Gene de merak içinde, başlarını uzatıp baktılar. Sepetin dibinde iri bir fare büyüklüğünde, kapkara tüylü bir şey kıpırdadı.</p>

  <p>Bazo onu selamladı: "Hau! Inkosikazi.” Bunun üzerine yaratık, birkaç ayağı üzerinde şaha kalkar gibi yükselip iki ön ayağını, kendini savunurcasına kaldırdı, dizi dizi gözleri, ateşin parıltısını yansıttı. Bazo da sağ elini kaldırıp o uzun, kıllı bacaklarının selamına karşılık verdi.</p>

  <p>"Ben de seni görüyorum, Inkosikazi.” Bazo ona kraliçe anlamına gelen bu adı takmıştı, çünkü Ralph'e söylediği gibi öfkelendiği zaman tıpkı bir Matabele kraliçesi gibi kana susuyor ve dürüst savaşıyormuş.</p>

  <p>Ralph ile ikisi, madenlerin doğu ucunda, kereste yığınlarını kaldırırken kocaman örümcek yığınların arasına kurduğu yuvasından çıkmış, kadifeye benzeyen karnını şişirerek Ralph'in kolundan yürüyüp üç metre yükseklikten yere atlamıştı. Bacakları açıldığında bir tabak iriliğindeydi. Bu kıllı görünüşü ve olağanüstü atlama yeteneği yüzünden maymun örümcek adı verilirdi bu türe. Ralph, yüklü arabanın tepesinden bağırmıştı:</p>

  <p>"Yakala onu, Bazo! Kaçırma!"</p>

  <p>Çünkü artık buraları ve Yeni Maden bölgesi, Kap Kolonisine ve Britanya İmparatorluğuna bağlandığından beri epey değişiklikler olmuştu.</p>

  <p>Yeni Madene, Londra'daki Sömürgeler Bakanının adından esinlenerek Kimberley adı verilmiş ve Kimberley kasabası, Britanya uygarlığından, Victoria çağının ahlak anlayışından yararlanma onuruna kavuşturulmuştu. Bu ahlak yasaları arasında da horoz dövüşünün kesinlikle yasaklanması vardı. Ama madenciler, her zaman bir eğlence peşinde olduklarından, yerine başka bir spor bulmuşlardı. Bu yüzden örümcek dövüşleri en son modaydı.</p>

  <p>Bazo hemen atılmış, belindeki peştamalı çekip almış, bir matador gibi örümceği kışkırtmış, hayvan sırtüstü yatıp kollarını sallayarak onu korkutmaya çabalarken çırılçıplak Bazo onu çabucak beze sarıp yakalamıştı.</p>

  <p>Şimdi yavaş yavaş elini sepete uzatıyor, o uzattıkça örümcek giderek yükseliyor, kurt dişlerini andırır çenelerini açıp kapatırken aralarından o tek, eğik, kırmızı dişini kınından çıkartıp gösteriyor, dişin iğne gibi sivri ucunda zehir damlası parlıyordu. Karanlık kulübede soluk bile alınmıyordu. Bazo açılmış elini örümceğe yaklaştırıyor, yaklaştırıyordu. Sonra parmak uçlarıyla ona dokunup o yumuşak tüylü sırtını usul usul okşamaya başladı. Yaratık da yavaş yavan sindi, ayaklarını indirdi, kulübedekiler rahat bir soluk alabildiler.</p>

  <p>Inkosikazi beş kez dövüşmüş, beşinde de rakibini öldürmüştü. Ama koskocaman ve vahşi bir dişiyle yaptığı son dövüşte bacaklarından biri ta dirseğine kadar çiğnenmişti. Üç ay önce oluyordu bu, şimdi kopan bacak kendiliğinden uzamış, yerine gelmişti de, bir gül fidanındaki taze sürgünler örneği, öteki bacaklara oranla daha açık renkteydi.</p>

  <p>Bazo yavaş yavaş avucunu açtı. Örümcek, avucuna tırmandı, çöktü, oturdu.</p>

  <p>Bazo söyleniyordu: "Bir kraliçe bu, tam anlamıyla bir kraliçe.” Sonra kaşları çatıldı: "Bak, Henşov, senin yeniden dövüşmeni istiyor, duydun mu? Hadi git söyle ona, dövüşecek misin, dövüşmeyecek misin, kendin söyle.”</p>

  <p>Ve örümceği, hain hain sırıtarak Ralph'e uzattı. Ralph, dehşetle ürperdi. Örümcek tam suratının karşısında tüylü bir kurbağa gibi büzülmüş, bekliyordu. Bir tür meydan okumaydı bu. Kulübedekiler, heyecanla kıpırdandılar. Eğer yiğitliğini gösteremezse onu acımasızca alaya alırlardı, biliyordu. Ama bu yaratıktan hem korkuyor hem de öylesine iğreniyordu ki midesi bulanıyordu. Birden her yanını soğuk soğuk ter bastı.</p>

  <p>Bazo hâlâ sırıtıyordu ne var ki bakışlarında o alaycı meydan okuma yavaş yavaş kışkırtıcı bir küçümsemeye dönüşmekteydi. Ralph, insanüstü bir çaba harcayarak elini kaldırdı ve bu davranışıyla birlikte örümcek de doğruldu, yumuşak karnı, nabız gibi atmaya başladı.</p>

  <p>Şimdiye dek Inkosikazi’ye yalnız bir kişi dokunmuştu, bir başkası dokunacak olursa nasıl bir tepki göstereceğini hiç ama hiç kimse bilemez, öngöremezdi. Gene de Ralph kendini zorladı, onu almak için uzandı. Parmak uçları, kıllı vücuda ağır ağır yaklaştı, altı santim, beş santim, sonra örümcek bir sıçrayışta havada yüksek, geniş bir yay çizerek geldi, Ralph'in omzuna tünedi. Seyirciler öylesine gülünç bir paniğe kapıldılar ki, görülecek bir şeydi. Dehşetle bağıraşarak, itişip kakışarak o tek, alçak kapıya koştular, can havliyle bir an önce kendilerine dışarı atmaya baktılar. Sadece Bazo ve Ralph kıpırdamamışlardı. Ralph'in eli hâlâ öyle uzanmış, örümcek olanca ağırlığıyla omzuna çömelmiş, oturuyordu. Çok, çok yavaş bir hareketle başını çevirdi, hayvana baktı, o zaman örümcek de kıpırdanmaya başladı. Yan yana Ralph'in boynuna doğru tırmandı, ansızın, ayaklarının sivri uçlarını boğazında hissetti. Dehşetten çığlık atmamak için olanca iradesini harcıyordu. Örümcek kıllı bir yarasa örneği, baş aşağı asılı kaldı, Ralph gene kıpırdamadı.</p>

  <p>Sadece karşısında oturan Matabele’yle göz göze geldi. Bazo'nun gözlerindeki o alaycı bakış silinmiş gitmişti, arkasında, ötekiler de hem korku içinde hem de büyülenmiş gibi yeniden kulübeye girmiş, uzaktan bakıyorlardı. Belki tam bir dakika, böyle kıpırdamadan oturdular. Sonra Bazo elini kaldırdı. Öylesine soğukkanlı, öylesine kendinden emin bir davranıştı ki bu, örümceği ürkütmedi, Ralph'in parmaklarına geçti, Ralph de onu usulca yerine, sepetin dibine bıraktı.</p>

  <p>Şimdi yerinden sıçramak, dışarıya, karanlığa koşmak, içindeki dehşetini kusarken yalnız kalmak istiyordu ama gene kendini zorladı, oturduğu yerden kalkmadı, sadece donuk bakışlarını Matabele’ye dikti, öyle ki sonunda Bazo, başını eğmek zorunda kaldı. Usulca: "Dövüşecek. Senin dediğin olsun, Henşov, yarın gene dövüşecek.” Ve sepetin kapağını kapadı.</p>

  <p>*** </p>
</body>
</html>
