<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XVI</i></b></h2>

  <p class="heading0">Rue bana bütün kalbiyle güvenmeye karar vermiş. Bunu biliyorum çünkü daha marş sona erer ermez, bana iyice sokulup, uykuya dalıyor. Benim de onunla ilgili şüphelerim yok zaten; ben de özel bir önlem alma ihtiyacı duymuyorum. Ölmemi isteseydi, kovanı işaret etmeden ortadan kaybolmaktan başka bir şey yapması gerekmezdi. İkimiz birden bu oyunlardan galip çıkamayız. Ancak ikimizden birinin hayatta kalma şansı yüksek görünmediği için, bu düşünceyi bir tarafa itmeyi başarabiliyorum.</p>

  <p class="heading0">Ayrıca şu anda kafamı meşgul edecek daha önemli bir düşünce var: Kariyerler ve malzemeleri. Rue ve ben bir şekilde, yiyeceklerini yok etmeninin yolunu bulmak zorundayız. Karınlarını doyurmanın onlar için dehşetli bir mücadele olacağından eminim. Kariyer Haraçları'nın geleneksel stratejisi, en baştan her tür yiyeceği ele geçirmek ve buna göre hareket etmektir. Yiyeceklerini iyi koruyamadıkları senelerde -bir defasında yiyeceklerini korkunç timsahlara kaptırmışlardı, başka bir sefer de Oyun Kurucularının başlattığı bir sel her şeyi alıp, götürmüştü- galipler diğer mıntıkaların haraçları arasından çıkmıştı. Kariyerlerin çok iyi beslenerek büyütülmüş olmaları bu anlamda bir dezavantaj oluşturuyor çünkü aç olmanın nasıl bir şey olduğunu bilmiyorlar. En azından Rue ve benim bildiğimiz anlamda.</p>

  <p class="heading0">Ancak bu gece, detaylı bir plana girişemeyecek kadar bitkinim. Yaralarım iyileşiyor. Zihnim, zehrin etkisiyle hâlâ biraz bulutlu ve omzunu başıma gömüp uyuyan Rue'nun sıcaklığı bana güven duygusu veriyor. İlk defa şimdi, arenada ne kadar yalnız olduğumu anlıyorum. Ve başka bir insanın varlığının ne kadar rahatlatıcı olabileceğini. Bu halimi, uyuşukluğuma veriyorum. Yarın, oyunun yönü değişecek. Yarın, arkalarını kollamak zorunda kalan, Kariyer Haraçları olacak.</p>

  <p class="heading0">Top sesiyle yerimden sıçrıyorum. Gökyüzü ağarmaya, kuşlar ötüşmeye başlamışlar. Rue, ellerinin arasında sımsıkı tuttuğu bir şeyle, benden biraz uzaktaki bir dala tünüyor. Başka atış olacak mı diye bekliyoruz ama olmuyor.</p>

  <p class="heading0">"Sence kimdi?" Peeta'yı düşünmekten kendimi alamıyorum.</p>

  <p class="heading0">"Bilmiyorum. Diğerlerinden herhangi biri olabilir," diyor Rue. "Öğrenmek için akşamı beklememiz gerekecek."</p>

  <p class="heading0">"Kimler kalmıştı, bir daha saysana..."</p>

  <p class="heading0">"Birinci Mıntıka'daki erkek haraç. İkinci Mıntıka'nın iki haracı birden. Üçteki çocuk. Thresh ve ben. Sen ve Peeta," diyor Rue. "Sekiz etti. Bekle, bir de onuncu mıntıkanın bacağı aksayan erkek haracı var. Dokuz oldu."</p>

  <p class="heading0">Birisi daha olmalı ama kim olduğunu çıkaramıyoruz.</p>

  <p class="heading0">"Bu sonuncunun nasıl öldüğünü çok merak ediyorum," diyor Rue.</p>

  <p class="heading0">"Bunu bilemeyiz. Ama bizim için iyi oldu. Bu ölüm, seyircileri bir süre oyalar. Belki, Oyun Kurucular işlerin çok ağırlaştığı fikrine kapılmadan önce, bir şeyler yapmayı becerebiliriz," diyorum. "Elindeki ne?"</p>

  <p class="heading0">"Kahvaltı," diyor Rue. Avucunu açınca iki yumurta görüyorum.</p>

  <p class="heading0">"Ne yumurtası?" diye soruyorum.</p>

  <p class="heading0">"Emin değilim. Şu tarafta bataklık bir bölge var. Bir tür su kuşu olsa gerek," diyor Rue.</p>

  <p class="heading0">Yumurtaları pişirmek çok iyi olabilirdi ama ikimiz de ateş yakma riskini almak istemiyoruz. Benim tahminim, bugün ölen haracın, Kariyerlerin kurbanı olduğu yönünde. Bu da yeniden Oyunlar'a dahil olacak gücü topladıkları anlamına geliyor. İkimiz de birer yumurta içip, tavşan bacağı ve biraz orman meyvesi yiyoruz. Bu, her şartta iyi sayılabilecek bir kahvaltı.</p>

  <p class="heading0">Sırt çantamı takarken, "Bunu yapmaya hazır mısın?" diye soruyorum.</p>

  <p class="heading0">"Neyi?" diyor Rue. Ama ayağa fırlayışına bakılırsa, önereceğim her şeyi yapmaya dünden hazır.</p>

  <p class="heading0">"Bugün Kariyerlerin yemeklerini yürüteceğiz," diyorum. "Gerçekten mi? Ama nasıl?" Gözlerindeki heyecan ışıltısını görebiliyorum. Bu yönden, macera denen şeyi büyük bir sıkıntı olarak gören, Prim'den çok farklı."</p>

  <p class="heading0">"Hiçbir fikrim yok," diyorum. "Haydi avlanırken bir yolunu buluruz."</p>

  <p class="heading0">Gerçi pek fazla avlanabildiğimiz de söylenemez. Çünkü, benim aklım fikrim, Rue'dan, Kariyerlerin üssüyle ilgili olabildiğince çok şey öğrenmekte. Rue, üssü sadece çok kısa bir süre gözetleyebilmiş ancak gözlem yeteneği çok güçlü. Kamplarını, gölün hemen yakınına kurmuşlar. Malzeme stokları yaklaşık yirmi beş metre ötedeymiş. Gün boyunca, 3. Mıntıkadaki çocuğu, eşyalarına göz kulak olması için, kampta bırakıyorlarmış.</p>

  <p class="heading0">"3. Mıntıka'dan gelen çocuğu mu?" diye soruyorum. "O da mı onlarla çalışıyor?"</p>

  <p class="heading0">"Evet. Ve sürekli kampta kalıyor. Arıları göle çektikleri zaman, o da nasibini aldı. Sanıyorum, onu, bekçilik etmeyi kabul etmesi şartıyla hayatta bıraktılar. Ama çok iri yarı biri değil."</p>

  <p class="heading0">"Ne tür silahları var?"</p>

  <p class="heading0">"Görebildiğim kadarıyla pek fazla değil. Bir mızrak. Onunla birkaçımızı uzak tutabilir ama mesela Thresh onu kolayca haklayabilir."</p>

  <p class="heading0">"Ve yiyecekler öylece açıkta duruyor, öyle mi?" diye soruyorum. Başını sallıyor. "Bu düzende yanlış olan bir şey var," diyorum.</p>

  <p class="heading0">"Biliyorum ama tam olarak ne olduğunu anlayabilmiş değilim," diyor Rue. "Katniss, yemeklere ulaşabilsen bile, onlardan nasıl kurtulmayı düşünüyorsun?"</p>

  <p class="heading0">"Yakarak," diyorum. "Ya da göle atarak. Ya da yakıta batırarak." Hep Prim'e yaptığım gibi, Rue'nin karnını dürtüyorum. "Ye bakalım!" Kıkırdıyor. "Merak etme, bir yolunu bulurum. İnan bana bir şeyleri yok etmek, yapmaktan çok daha kolay."</p>

  <p class="heading0">Bir süre kök çıkarıp, orman meyvesi ve yeşillik topluyoruz. Bir taraftan da olabildiğince kısık sesle, strateji geliştiriyoruz. Bu arada, Rue'nun altı çocuklu bir ailenin en büyüğü olduğunu, kardeşlerine kol kanat gerdiğini, istihkaklarını küçük kardeşlerine verdiğini ve Barış Muhafızları'nın çok daha az nazik oldukları bir mıntıkanın çayırlarında, yiyecek bir şeyler bulmak için debelendiğini öğreniyorum. Aynı Rue, en çok neden hoşlandığını sorduğum zaman, "Müzik," diye yanıtlıyor.</p>

  <p class="heading0">"Müzik mi?" diyorum. Bizim dünyamızda müzik, kullanışlılık açısından saç kurdeleleriyle, gökkuşağı arasında bir yerdedir. Gökkuşağı en azından hava durumuyla ilgili ipucu verir. "Bunun için vaktin oluyor mu?"</p>

  <p class="heading0">"Evde şarkı söyleriz. İşte de. İğneni bu yüzden çok sevdim ya zaten." Benim varlığını bile unuttuğum iğnemi işaret ediyor.</p>

  <p class="heading0">"Sizin orada alaya kuşlar mı var?”</p>

  <p class="heading0">"Ah, evet. Hatta birkaç tanesiyle çok yakın arkadaş olmuştum. Bir onlar, bir ben, saatlerce şarkı söyleyebiliyoruz. Benim için mesaj da taşıyorlar."</p>

  <p class="heading0">"Bu da ne demek?"</p>

  <p class="heading0">"Genelde en yukarı ben tırmandığım için, işi bırakma zamanının geldiğini haber veren bayrağı ilk ben görürüm. O zaman söylediğim özel bir şarkı bile var." Rue dudaklarını aralıyor ve tatlı, berrak sesiyle dört notalık küçük bir melodi mırıldanıyor. "Alaycı kuşlar, şarkımı bütün bahçeye yayarlar, insanlar işi bırakma saatinin geldiğini böyle anlıyor. Gerçi, yuvalarına çok yaklaşırsan tehlikeli de olabiliyorlar. Ama bunun için onları suçlayamazsın."</p>

  <p class="heading0">İğnemi çıkarıp, Rue'ya uzatıyorum. "Al bunu. Senin için benden daha fazla anlam ifade ediyor."</p>

  <p class="heading0">"Ah, hayır," diyor Rue, parmaklarımı iğnenin üstüne kapatırken. "Ben bu iğneyi senin üstünde seviyorum. Zaten sana güvenebileceğime de bu sayede karar verdim. Hem bende de bu var." Tişörtünün altından bir tür çimden&nbsp;örülmüş bir kolye çıkarıyor. Ucundan kabaca oyulmuş, tahta bir yıldız sarkıyor. Ya da bir çiçek de olabilir. "Şans muskası."</p>

  <p class="heading0">"Şu ana kadar işe yaradığı ortada," derken iğnemi yeniden tişörtüme tutturuyorum. "Belki de onunla yetinsen daha iyi olacak."</p>

  <p class="heading0">Öğle yemeği saati geldiğinde, planımızın son hatlarını da belirliyoruz. Öğleden sonranın ilk saatlerinde planımızı yürürlüğe koyacak duruma geliyoruz. Rue'nun ilk iki kamp ateşinin odunlarını toplamasına ve dizmesine yardım ediyorum. Üçüncü ateşi tek başına halletmek için bol zamanı olacak. Daha sonra, birlikte ilk yemeğimizi yediğimiz yerde buluşmak için sözleşiyoruz. Derenin, bana rehberlik edeceğini sanıyorum. Oradan ayrılmadan önce Rue'nun yiyecek ve kibrit stoklarının tam olduğundan emin olmam gerek. Hatta, gece indiğinde buluşamamış olmamız ihtimaline karşılık, uyku tulumunu da almasında ısrar ediyorum.</p>

  <p class="heading0">"Ya sen? Sen üşümez misin?" diye soruyor.</p>

  <p class="heading0">"Göl kıyısından bir uyku tulumu daha kapmayı başarabilirsem, hayır," diyorum."Biliyorsun, buralarda hırsızlık yapmak yasalara aykırı değil." Sırıtıyorum.</p>

  <p class="heading0">Rue, son dakikada, bana alaycı kuş işaretini öğretmeye karar veriyor. Hani şu günlük çalışma saatlerinin dolduğunu haber veren işareti. "İşe yaramayabilir," diyor. "Ama olur da alaycı kuşların böyle şakıdıklarını duyarsan, iyi olduğumu ama hemen yanına gelemeyeceğimi bileceksin."</p>

  <p class="heading0">"Burada çok alaycı kuş var mı?" diye soruyorum.</p>

  <p class="heading0">"Onları görmedin mi? Her tarafta yuvaları var," diyor. İtiraf etmeliyim ki yuvaları hiç görmedim.</p>

  <p class="heading0">"Pekâlâ, o zaman. Her şey plana uygun giderse, akşam yemeğinde görüşürüz."</p>

  <p class="heading0">Rue, hiç beklenmedik bir anda, kollarıyla beni sarıyor. Onu kucaklamadan önce kısa bir tereddüt yaşıyorum.</p>

  <p class="heading0">Bana "Dikkatli ol," diyor.</p>

  <p class="heading0">"Sen de," diyorum. Dönüp, dereye doğru yürürken, endişeliyim. Rue'nun öldürülmesinden, Rue'nun öldürülmemesinden ve ikimizin sona kalmamızdan, Rue'yu yalnız bırakmaktan, Prim'i hayatta tek başına bırakmaktan korkuyorum. Hayır, Prim'in yanında annem, Gale ve bana onu asla aç bırakmayacağına söz veren bir fırıncı var. Rue içinse sadece ben varım.</p>

  <p class="heading0">Dereye ulaşınca, tek yapmam gereken, yokuş aşağı yürüyüp, arı saldırısından önce bulunduğum yere inmek olacak. Suyun içinden geçerken&nbsp;temkinli olmamda fayda var zira düşüncelerim, cevaplanmamış sorulara odaklamış halde. Ve bu soruların büyük kısmı Peeta'yla ilgili. Bu sabah atılan top, Peeta'nın ölümünün habercisi olabilir mi? Eğer öyleyse, nasıl öldü acaba? Bir Kariyerin elinde mi? Glimmer'ın vücudunun üstüne kapandığım ve Peeta'nın ağaçların arasından fırladığı o anı anımsamak için beynimi zorluyorum. Ancak Peeta'nın baştan aşağı ışıldadığını düşünmek bile, olup biten her şeyden şüphe duymama yetiyor.</p>

  <p class="heading0">Dün gerçekten çok yavaş yürümüş olmalıyım çünkü sadece birkaç saat içinde, banyo yaptığım sığ su birikintisine ulaşıyorum. Suyumu tazelemek ve sırt çantama bir kat daha çamur eklemek için duruyorum. Görünüşe bakılırsa, çantam, üstünü ne kadar sıvarsam sıvayayım, turuncuya dönme eğilimi sergiliyor.</p>

  <p class="heading0">Kariyerlerin kampına bu kadar yakın olmak, algılarımın açılmasına neden oluyor. Onlara yaklaştıkça, daha temkinli davranıyorum. Sıra dışı seslere kulak kesilmek için daha sık duraksıyorum. Okum ve yayım göreve hazırlar. Ortalıkta hiç haraç yok ama Rue'nun bahsettiği bazı şeyleri görüyorum. Mesela tatlı orman meyvesi fundaları. Arı sokmasına iyi gelen yapraklar... Benim kapana kısıldığım ağacın çevresindeki öbek öbek iz sürücü arı kovanları. Ve orada, burada, başımın üstündeki dallarda, yukarılarda gözüme çarpan siyahlı beyazlı alaycı kuş kanatları.</p>

  <p class="heading0">Hemen dibinde, parçalanmış arı kovanının durduğu ağaca ulaşınca, cesaretimi toplamak için bir an duruyorum. Rue, buradan gölü en iyi gözetleyebileceğim noktaya nasıl ulaşabileceğimi uzun uzun tarif etmişti. Kendi kendime, Unutma, diyorum. Şu anda avcı sensin, onlar değil. Yayımı sımsıkı kavrayıp, yola devam ediyorum. Rue'nun bahsettiği koruluğa ulaşınca, zekâsına bir kez daha hayran kalıyorum. Burası tam ormanın kıyısında kalıyor. Ama aşağıda o kadar sık bir bitki örtüsü var ki Kariyer kampını fark edilmeden rahatça izleyebilirim. Aramızda, Oyunların başladığı geniş meydan uzanıyor.</p>

  <p class="heading0">Orada dört haraç var. 1. Mıntıka'nın erkek haracı. Cato. 2. Mıntıka'nın kız haracı ve 3. Mıntıka'dan geldiğini tahmin ettiğim, sıska ve kül rengi tenli çocuk. Capitol'de geçirdiğimiz süre boyunca, bende hiç iz bırakmamış olmalı. Hakkında hemen hemen hiçbir şey hatırlayamıyorum. Ne kostümünü, ne eğitimden aldığı puanı, ne de mülakatını. Hatta şimdi de önünde duran plastik kutuyla oyalanırken, kendisinden çok daha iri yarı ve zorba görünüşlü müttefiklerinin arasında son derece silik görünüyor. Yine de, kayda değer bir özelliği olmalı; yoksa Kariyerler onun yaşamasına izin verme zahmetine girmezlerdi. Ona bakarken, Kariyerlerin bekçi olarak neden onu tayin ettikleri ve neden hayatta kalmasına göz yumdukları konusundaki huzursuzluğum iyice artıyor.</p>

  <p class="heading0">Haraçların dördü de, iz sürücü arı saldırısının etkilerinden yeni yeni kurtuluyor gibi görünüyorlar. Buradan bile, vücutlarındaki şişlikleri görebiliyorum. Büyük olasılıkla, iğneleri çıkarmayı akıl edememişler. İğneleri çıkardılarsa bile, şifa veren yapraklardan haberleri yok. Öyle görünüyor ki Cornucopia'dan aldıkları ilaçların hiçbiri fayda etmemiş.</p>

  <p class="heading0">Cornucopia, orijinal yerinde duruyor ama içi tam takır. Küfelerin, çuvalların, plastik bidonların içinde saklanan malzemelerin büyük kısmı, kampa şüphe uyandıracak bir mesafede üst üste yığılmış halde duruyor. Diğerleri ise, bu malzeme piramidinin çevresine serpiştirilmiş. Neredeyse, Cornucopia'nın Oyunlar'ın başlangıcındaki hali taklit edilmiş diyeceğim. Piramidin tam üstüne, kuşların heveslerini kursaklarında bırakmaktan başka bir işe yaramaz gibi görünen bir fileyle bir tente kurulmuş.</p>

  <p class="heading0">Bu sahnede, insanın kafasını allak bullak eden bir şeyler var: Piramidin kampa mesafesi, file, 3. Mıntıka'dan gelen çocuğun varlığı. Kesin olan tek şey, bu erzakları yok etmenin, sandığım kadar basit olmayacağı. Burada, söz konusu olan başka bir faktör var. Ve o faktörün ne olduğunu keşfedene kadar bir yere kıpırdamamam yerinde bir karar olacak. Tahminim, o piramidin bir tür bubi tuzağı olduğundan yana. Aklımdan gizli kuyular, tepeden inen ağlar, koparıldığı zaman kalbinize zehirli bir ok saplayan ipler geçiyor. Doğrusu, olasılıkların sınırı yok.</p>

  <p class="heading0">Seçeneklerimi düşünürken, Cato'nun seslendiğini duyuyorum. Ormanı, benden çok uzak bir noktayı işaret ediyor. Rue'nun ilk kamp ateşini tutuşturduğunu anlamak için dönüp bakmama hiç gerek yok. Dumanın dikkat çekici olması için yeterince yeşil odun toplamaya dikkat etmiştik. Kariyerler hemen silahlanmaya koyuluyorlar.</p>

  <p class="heading0">Aralarında bir tartışma baş gösteriyor. Duyabileceğim bir sesle, 3. Mıntıka'daki çocuğun kalmasının mı yoksa onlarla gitmesinin mi daha doğru olacağına karar vermeye çalışıyorlar.</p>

  <p class="heading0">"Geliyor," diyor Cato. "Ona ormanda ihtiyacımız var. Zaten buradaki işi hallediliyor. Kimse erzaklarımıza el süremez."</p>

  <p class="heading0">1. Mıntıka'nın haracı "Ya Aşk Çocuğu?" diye soruyor.</p>

  <p class="heading0">"Size onu unutmanızı söylemekten dilimde tüy bitti. Onu nerede kıstıracağımı biliyorum. Henüz kan kaybından ölmemiş olması bile mucize. Her halükarda, bize baskın yapacak durumda da değil."</p>

  <p class="heading0">Demek Peeta ormanın içinde bir yerde ve ağır yaralı. Fakat, onu Kariyerlere ihanet etmeye iten şeyi hâlâ bilmiyorum.</p>

  <p class="heading0">"Haydi," diyor Cato. 3. Mıntıka'nın haracının eline bir mızrak&nbsp;tutuşturuyor. Birlikte dumanların yükseldiği tarafa yürüyorlar. Ormana girerlerken duyduğum son şey, Cato'nun "Kızı bulduğumuz zaman, kendi tarzımla öldüreceğim ve kimse müdahale etmeyecek, ona göre!"</p>

  <p class="heading0">Bir şekilde, bahsettiği kızın Rue olmadığını biliyorum. Ne de olsa, başlarından aşağı bir arı kovanı indiren o değildi.</p>

  <p class="heading0">Yarım saat kadar, olduğum yerde kalıp, erzak konusunda ne yapmam gerektiğine karar vermeye çalışıyorum. Ok ve yayın bana sağladığı en büyük avantaj, mesafe. Piramide yanan bir ok atmam çocuk oyuncağı. Bu işte, oku ağın aralıklarına isabet ettirecek kadar ustayım. Ancak piramidin ateş alacağının garantisi yok. Okun kendi kendini yakıp, sönmesi daha büyük olasılık. O zaman ne olacak? Hiçbir şey elde edemediğim gibi, onlara kendimle ilgili gereğinden fazla bilgi vermiş olurum. Buraya geldiğimi, bir suç ortağımın olduğunu ve okla yayı ustalıkla kullanabildiğimi anlarlar.</p>

  <p class="heading0">Alternatifim yok. Daha fazla sokulmam ve erzakları asıl koruyan şeyin ne olduğunu görmeye çalışmam şart. Hatta, tam ortaya atılmak üzereyken, gözüme bir hareketlilik çarpıyor. Birkaç yüz metre sağımda, ormandan birisinin çıktığını görüyorum. Bir an için, Rue'nun geldiğim sanıyorum ama hemen sonra Tilki Surat'ı tanıyorum. Bu sabah kim olduğunu bir türlü çıkaramadığımız haraç oymuş, demek! Sağma, soluna bakmıyor ve güvende olduğundan emin hissedince, küçük fakat seri adımlarla piramide koşuyor. Tam piramidin çevresini saran malzeme çemberine ulaşınca, duruyor, yere dikkatle bakıyor ve tek ayağını belli bir noktaya uzatıyor. Sonra zaman zaman tek ayağının üstünde sekerek, hafifçe sendeleyerek, zaman zaman da birkaç adım atma riskini alarak, tuhaf, küçük sıçrayışlarla, piramide yaklaşmaya başlıyor. Belli bir noktaya gelince, küçük bir varilin üstünden, havaya sıçrıyor ve yere parmak uçlarında iniyor. Ancak hedeflediği noktayı biraz aştığı için, ivmesi onu ileri doğru itiyor. Elleri yere çarparken, küçük bir feryat koparıyor fakat hiçbir şey olmuyor. Hemen sonra yeniden doğruluyor ve malzeme yığınına ulaşana kadar, yola devam ediyor.</p>

  <p class="heading0">Demek, bubi tuzağı konusunda yanılmamışım. Ama büyük olasılıkla, sistem benim sandığımdan daha karmaşık. Bu kız konusunda da haklıymışım; ucu yemeğe çıkan bu yolu keşfedebildiğine ve bu kadar düzgün biçimde tekrarlayabildiğine göre, gerçekten çok kurnaz olmalı. Değişik kurulardan aldığı malzemelerle çantasını dolduruyor: Bir küfeden kraker, bir varilin yan tarafına asılmış çuvaldan birkaç elma... Ancak her şeyden çok az, eksildiği fark edilmeyecek miktarlarda almaya özen gösteriyor. Şüphe uyandırmayacak kadar. Sonra, yine aynı tuhaf dansı yaparak çemberden çıkıyor ve tek parça halinde, sağ salim, ormana dalıp, gözden kayboluyor.</p>

  <p class="heading0">Sıkıntıyla dişlerimi gıcırdatmakta olduğumu neden sonra fark ediyorum.&nbsp;Tilki Surat, tahminlerimi doğruladı. Fakat, bu kadar hüner gerektirecek tuzak, ne tür bir tuzak olabilir?</p>

  <p class="heading0">Ve nasıl bir tuzağın, bu kadar çok tetik noktası olabilir? Elleri toprağa değerken neden çığlık attı acaba? İnsanın aklına... Yavaş yavaş kafama dank etmeye başlıyor... İnsanın aklına, yerin bir anda patlayacağı geliyor.</p>

  <p class="heading0">"Mayın," diye fısıldıyorum. Bu, her şeyi açıklıyor. Kariyerlerin, erzaklarını gönül rahatlığıyla bırakabilmelerini, Tilki Surat'ın tepkisini, fabrikaların olduğu, televizyon, otomobil ve patlayıcıların üretildiği 3. Mıntıka'dan gelen çocuğun olaya nasıl dahil olduğunu... Fakat, mayınları nereden bulmuş olabilir? Yoksa malzemelerin arasında mayın da mı vardı? Mayın, haraçların bizzat kan dökmesini tercih eden Oyun Kurucularının genelde verdikleri silahlardan değildir. Çalılıkların arasından geçip, haraçları, arenaya çıkaran yuvarlak, metal plakalardan birine koşuyorum. Plakanın çevresindeki toprak kazılıp, yeniden örtülmüş. Arazi mayınları, bizim plakaların üstünde beklediğimiz altmış saniyelik sürenin sonunda etkisiz hale getirilmişti. Fakat, 3. Mıntıka'dan gelen çocuk, mayınları yeniden aktif hale getirmeyi başarmış olmalı. Oyunlar'da kimsenin böyle bir şey yaptığını hatırlamıyorum. Bu gelişmenin Oyun Kurucularını bile şoka soktuğundan eminim.</p>

  <p class="heading0">Pekâlâ... Böyle bir numarayı kotardığı için 3. Mıntıka haracını tebrik ederim ama ben şimdi ne yapacağım? Görünüşe bakılırsa, kendimi paramparça ettirmeden o alana girmem mümkün olmayacak. Yanan bir ok atma fikri, şimdi az öncekinden de gülünesi geliyor. Mayınlar basınçla harekete geçiyorlar. Ayrıca, basıncın çok fazla olması da gerekmiyor. Bir sene, bir kız haraç, plakasının üstünde beklerken, uğurlu eşyasını -küçük, ahşap bir toptu- kazayla elinden düşürmüş ve kelimenin tam anlamıyla un ufak olmuştu.</p>

  <p class="heading0">Kollarım fena değildir. Belki o tarafa birkaç kaya parçası fırlatmam işe yarayabilir. Nasıl bir işe? Tek bir mayını patlatmaya mı? Belki böylece bir zincirleme reaksiyon başlatabilirim. Ya da başlatabilir miyim? 3. Mıntıka'nın haracı mayınları, bir mayın diğerini etkilemeyecek şekilde yerleştirmeyi -böylece istilacının ölümünü garanti altına alırken, erzaklarına zarar gelmesini engellemeyi- düşünmüş müdür? Hem zaten tek bir mayını harekete geçirsem bile, Kariyerleri yeniden bu tarafa, üstüme çekmiş olurum. Ayrıca, neler düşünüyorum böyle? Şu ağın, bu tarz saldırıları saptırmak için örtüldüğü açıkça belli. Büyük bir zincirleme reaksiyon yaratabilmek ve bütün piramidi bir anda yok etmek için aynı anda otuz kaya falan fırlatmam gerek.</p>

  <p class="heading0">Kafamı çevirip, ormana bakıyorum. Rue'nun ikinci ateşinin dumanları da göğe yükseliyor.</p>

  <p class="heading0">Şu an itibariyle, Kariyerler bu işte bir iş olduğuna uyanmaya&nbsp;başlamışlardır. Zamanım hızla daralıyor.</p>

  <p class="heading0">Bu işin bir çözümü var. Olduğundan eminim... Ah yeterince odaklanmayı bir başarabilsem! Piramide, bir okla devrilmeyecek kadar ağır varillere, küfelere bakıyorum. İçlerinden birinde yemeklik yağ olması ihtimali, yanan ok fikrimi yeniden canlandırıyor. Fakat, sadece tahminden yola çıkarak atış yapmam halinde, oklarımın on ikisini birden boşu boşuna kaybetmem mümkün. Yeni tahribat imkânları bulabilme umuduyla, Tilki Surat'ın tarzını taklit etmeyi ciddi ciddi düşünmeye başladığım bir anda, gözlerim elma çuvalına takılıyor. Çuvalı, yanındaki varile bağlayan halatı, bir atışla koparabilirim. Eğitimde de bu kadarını yapmadım mı? Çuval büyük bir çuval ama sadece tek bir patlamayı tetiklemesi olası. Elmaları dökmeyi başarabilirsem... Belki...</p>

  <p class="heading0">Ne yapmam gerektiğini biliyorum. Harekete geçiyorum ve bu işi halletmek için kendime üç okluk hak tanıyorum. Ayaklarımı büyük bir dikkatle yerleştirip, büyük bir titizlikle nişan alırken, duyularımı dünyaya kapatıyorum. İlk ok, çuvalın üst kısmının yanına denk geliyor ve çuval bezinde bir yarık açıyor. İkincisi bu yarığı genişletiyor. Üçüncü oku atarken, ilk elmanın çıktığını görüyorum. Son ok çuvalın yırtık kapağına denk geliyor ve kapağı çuvaldan ayırıyor.</p>

  <p class="heading0">Sanki bir an her şey donup kalıyor. Sonra elmalar yerlere saçılıyor ve ben geriye doğru, havaya savruluyorum.</p>
</body>
</html>
