<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XXII</i></b></h2>

  <p class="heading0">Evimizin çatısına düşen yağmurun sesi beni yavaş yavaş kendime getiriyor. Ancak uykuyu bırakmamak için direniyorum. Battaniyelere sarınmış halde, sıcacık evimin güvenli kollarındayım. Başımda belli belirsiz bir sızı duyuyorum. Büyük olasılıkla grip olduğum için evde kalmama izin verilmiş. Gerçi, kendimi uzun zamandır uyuyor gibi hissediyorum. Annemin eli yanağımı okşuyor; uyanıkken, o yumuşacık dokunuşuna nasıl hasret olduğumu -ona hâlâ güvenmesem de, ne kadar özlediğimi- göstermemek için iteceğim elini şimdi itmiyorum. Sonra bir ses duyuyorum. Ama bu yanlış ses; annemin sesi değil. Korkuyorum.</p>

  <p class="heading0">"Katniss," diyor. "Katniss, beni duyabiliyor musun?"</p>

  <p class="heading0">Gözlerimi açtığım anda güvenlik hissi kayboluyor. Evde, annemle değilim. Loş, serin bir mağaradayım. Örtülü olmalarına rağmen ayaklarım buz kesmiş; havaya kanın kolay kolay başka şeylerle karıştırılmayacak kokusu sinmiş. Gözümün önünde, bir delikanlının yorgun ve solgun yüzü beliriyor. O ilk korku anının ardından biraz daha iyi hissediyorum. "Peeta."</p>

  <p class="heading0">"Hey," diyor. "Gözlerini yeniden görmek çok güzel."</p>

  <p class="heading0">"Ne zamandır kendimde değilim?"</p>

  <p class="heading0">"Emin değilim. Ben dün akşam uyandım, sen ürkütücü bir kan gölü içinde yanımda yatıyordun. Sanırım kanaman sonunda durdu ama yerinde olsam oturmaya yeltenmezdim."</p>

  <p class="heading0">Elimi başıma götürüyorum ve sargılı olduğunu fark ediyorum. Bu ufacık hareket bile, beni bitkin düşürmeye ve sersemletmeye yetiyor. Peeta bir şişeyi dudaklarıma tutuyor, kana kana içiyorum.</p>

  <p class="heading0">"Daha iyisin," diyorum.</p>

  <p class="heading0">"Çok daha iyiyim. Koluma şırınga ettiğin şeyin marifeti olsa gerek," diyor.</p>

  <p class="heading0">"Bu sabah, bacağımın şişi neredeyse tamamen inmişti."</p>

  <p class="heading0">Onu kandırdığım, ilaçla uyuttuğum ve gizlice ziyafete gittiğim için öfkeli gibi görünmüyor. Belki de çok kötü durumda olduğum için, azarını sonraya saklıyor. Şimdilik müthiş kibar davranıyor.</p>

  <p class="heading0">"Bir şeyler yedin mi?" diye soruyorum.</p>

  <p class="heading0">"Bir süre daha idare etmemiz gerekeceğini düşünmeden, hindi kuşundan geriye kalan üç parçayı mideye indirdiğimi üzülerek söylemek zorundayım. Ama endişelenme, sıkı diyetime geri döndüm."</p>

  <p class="heading0">"Hayır, iyi yapmışsın. Bir şeyler yemen gerekiyor. Yakında ava çıkarım."</p>

  <p class="heading0">"Çok yakında değil ama tamam mı? İzin ver, bir süre de ben sana bakayım."</p>

  <p class="heading0">Zaten çok fazla seçeneğim var gibi de durmuyor. Peeta bana birkaç parça et ve biraz kuru üzüm yedirip, bol bol su içiriyor. Ayaklarımı ovarak ısıtıyor ve uyku tulumunu çeneme kadar çekmeden önce, ayaklarımı ceketiyle sarıyor.</p>

  <p class="heading0">"Çizmelerin ve çorapların hâlâ nemli. Havanın pek yardımı olmuyor doğrusu," diyor. Sonra bir gök gürültüsü duyuluyor. Ardından, kayaların arasından şimşek çaktığını görüyorum. Tavandaki sayısız delikten aşağı sular akıyor ama Peeta, plastik parçasını üstümdeki kayaların arasına sıkıştırıp, başımı ve vücudumun üst kısmım korumaya alacak bir tür tente yaratmış.</p>

  <p class="heading0">Peeta "Fırtınayı neye borçluyuz acaba?" diye soruyor. "Yani hedefteki haraç kim?"</p>

  <p class="heading0">"Cato ve Thresh diyorum hiç düşünmeden. "Tilki Surat bir yerlerde kendini sağlama almıştır. Ve Clove... Beni doğradıktan sonra..." Sesim giderek alçalıyor.</p>

  <p class="heading0">"Clove'un öldüğünü biliyorum. Dün gece gökyüzünde gördüm. Sen mi öldürdün?"</p>

  <p class="heading0">"Hayır. Thresh bir kayayla kafatasını dağıttı."</p>

  <p class="heading0">"Seni yakalamaması büyük şans," diyor Peeta.</p>

  <p class="heading0">Ziyafet görüntüleri zihnimde tazelenirken midem bulanmaya başlıyor. "Aslında yakaladı," diyorum. "Ama sonra bıraktı." Tabi ona olanları anlatmak zorunda kalıyorum. O soramayacak kadar hasta olduğu, bense anlatmaya hazır hissetmediğim için kendime sakladığım şeyleri... Patlamayı, kulağımı, Rue'nun ölümünü, 1. Mıntıka'daki çocuğu, ekmeği. Bütün bunlar gelip, Thresh’le yaşadıklarıma ve onun bir anlamda borcunu ödemesine dayanıyor.</p>

  <p class="heading0">"Yani sana borçlu kalmak istemediği için mi gitmene izin verdi?" Peeta'nın duyduklarına inanamadığı sesinden belli oluyor.</p>

  <p class="heading0">"Evet. Zaten anlamanı beklemiyorum. Senin her zaman her şeyin oldu. Benim gibi Dikiş'te yaşamış olsaydın, açıklamama gerek kalmazdı," diyorum.</p>

  <p class="heading0">"Denemene gerek yok," diyor. "Görünüşe bakılırsa, anlayamayacak kadar kalın kafalıyım." "Ekmek gibi," diyorum. "O ekmek için sana borçlu olduğum hissinden hiç kurtulamamam gibi."</p>

  <p class="heading0">"Ekmek mi? Ne? Yani ikimizin de çocuk olduğumuz zamandan mı bahsediyoruz? Bence o meseleyi unutabiliriz. Ne de olsa sen de beni hayata döndürdün."</p>

  <p class="heading0">"Ama sen beni tanımıyordun. Hiç konuşmamıştık. Ayrıca, her zaman için, karşılığının ödenmesi en zor olan hediye, ilk hediyedir. Bana o zaman yardım etmeseydin, bugün burada olup, hayatını kurtarmana yardım edemezdim," diyorum. "Bunu neden yaptın ki?"</p>

  <p class="heading0">"Neden mi? Nedenini biliyorsun," diyor Peeta. Kafamı sallıyorum. Canım acıyor. "Haymitch seni ikna etmenin zor olduğunu söylemişti."</p>

  <p class="heading0">"Haymitch mi? Bunun onunla ne ilgisi var?"</p>

  <p class="heading0">"Hiç," diyor Peeta. "Yani Cato ve Thresh, ha? Herhalde birbirlerini eşzamanlı olarak yok edeceklerini ummak fazla iyimserlik olur."</p>

  <p class="heading0">Bu düşünce sadece tadımı kaçırıyor. "Sanırım, Thresh'i kolayca sevebiliriz. 12. Mıntıka'da olsak, dost bile olabilirdik."</p>

  <p class="heading0">"O zaman Cato'nun onu öldürmesi için dua edelim ki bunu biz yapmak zorunda kalmayalım," diyor Peeta ciddi bir sesle.</p>

  <p class="heading0">Cato'nun Thresh'i öldürmesini hiç ama hiç istemiyorum. Başka kimsenin ölmesini istemiyorum. Ancak bu tarz düşünceler, Oyunların galiplerinin arenada dile getirdiği şeyler değildir. Bütün çabama rağmen, gözlerimin yaşardığını hissediyorum.</p>

  <p class="heading0">Peeta bana endişeli gözlerle bakıyor. "Ne oldu? Canın çok mu yanıyor?"</p>

  <p class="heading0">Ona alakasız bir cevap veriyorum çünkü her ne kadar canım acıyor da olsa bu, zayıflık olarak algılanabilir. Küçük bir çocuk gibi, şikâyet edercesine, "Eve dönmek istiyorum, Peeta," diyorum.</p>

  <p class="heading0">"Döneceksin," diyor. "Söz veriyorum." Ve üzerime eğilip beni öpüyor.</p>

  <p class="heading0">"Ben hemen şimdi eve gitmek istiyorum," diyorum.</p>

  <p class="heading0">"Bak ne diyeceğim. Sen uyumana bak. Rüyanda evini gör. Göz açıp kapayana kadar, gerçekten dönmüş olacaksın. Tamam mı?"</p>

  <p class="heading0">"Tamam," diye fısıldıyorum. "Nöbet tutmam gerekirse, beni uyandır."</p>

  <p class="heading0">"Senin ve Haymitch'in sayenizde, gayet iyi ve dinlenmiş durumdayım. Ayrıca, bu işin ne kadar süreceğini kim bilebilir?"</p>

  <p class="heading0">Ne demek istiyor? Fırtınadan mı bahsediyor? Bize sağladığı kısa soluklanmadan mı? Yoksa Oyunlar'ın kendisinden mi? Bilmiyorum. Soramayacak kadar hüzünlü ve yorgunum.</p>

  <p class="heading0">Peeta beni ancak akşam saatlerinde uyandırıyor. Yağmur sağanağa dönüşmüş. Daha önce sadece damlaların süzüldüğü yarıklardan içeri sular doluyor. Peeta, en kötü durumdaki yarığın altına çorba kabını yerleştirmiş ve beni sudan korumak için, plastik parçasının konumunu değiştirmiş. Kendimi biraz daha iyi hissediyorum. Kalkıp otururken, başım birkaç saat önceki kadar&nbsp;dönmüyor. Midem gurulduyor. Peeta'nınki de öyle. Bir şeyler yemek için uyanmamı beklediği ve harekete geçmek için can attığı her halinden belli oluyor.</p>

  <p class="heading0">Çok fazla bir şeyimiz kalmamış. İki parça hindi kuşu eti, bir avuç bitki kökü ve birazcık kuru meyve.</p>

  <p class="heading0">"Sonraya da ayırsak mı?" diye soruyor.</p>

  <p class="heading0">"Hayır, bitirelim," diyorum. Yemeği iki eşit parçaya bölerken "Et bir hayli eskidi," diyorum. "Şu anda en son ihtiyaç duyacağımız şey bozuk yemekten zehirlenmek." Olabildiğince yavaş yemeye çalışıyoruz ama o kadar acıkmışız ki birkaç dakika içinde işimiz bitiyor. Midemin yatıştığını söyleyemem.</p>

  <p class="heading0">"Yarın av günü," diyorum.</p>

  <p class="heading0">"Bu konuda sana pek yardımım olmayacak," diyor. "Daha önce hiç avlanmadım."</p>

  <p class="heading0">"Ben öldürürüm, sen pişirirsin," diyorum. "Ve tabi bir şeyler toplayabilirsin."</p>

  <p class="heading0">"Keşke buralarda bir ekmek çalısı olsaydı," diyor Peeta.</p>

  <p class="heading0">İç çekerek, "On Birinci Mıntıka'dan gelen ekmek sıcacıktı," diyorum. "Al, şunları çiğne." Ona birkaç tane nane yaprağı uzatıyorum. Birkaç tane de kendi ağzıma atıyorum.</p>

  <p class="heading0">Bu hava şartlarında, gökyüzüne yansıtılan görüntüleri görmek hiç kolay olmasa da, bugün kimsenin ölmediğini anlayabiliyoruz. Demek ki Cato ve Thresh henüz kapışmamışlar.</p>

  <p class="heading0">Peeta'ya "Thresh nereye gitti?" diye soruyorum. "Yani demek istediğim, çemberin uzak ucunda ne var?"</p>

  <p class="heading0">"Gözün alabildiğince, benim omuz hizama kadar gelen otlarla kaplı bir arazi. Bilmiyorum. Belki de aralarında tahıllar da vardır. Parça parça, farklı renklerde otlar. Ama aralarda patikalar yok."</p>

  <p class="heading0">"Her iddiasına girerim ki bazıları tahıldır. Thresh'in hangi tahılların olduğunu bildiğinden de eminim. Sen oraya hiç gittin mi?"</p>

  <p class="heading0">"Hayır. Kimse o otların arasında Thresh'in izini sürmek istemedi. Yani pek iç açıcı bir düşünce değil. O alana baktığım zaman, tek düşünebildiğim, gizlenen şeyler oluyor. Yılanlar, kudurmuş hayvanlar ve bataklık," diyor Peeta. "Orada her şey olabilir."</p>

  <p class="heading0">Bunu dile getirmiyorum ama Peeta'nın sözleri bana 12. Mıntıka'daki çitin diğer tarafına geçmememizi tembihlerken sıraladıkları uyarıları anımsatıyor.&nbsp;Bir an için onu Gale’le karşılaştırmaktan kendimi alamıyorum. Gale olsa, o araziyi, bir tehdit kadar, yiyecek potansiyeli olarak da görürdü. Thresh'in de öyle gördüğü kesin. Konu Peeta'nın fazla yumuşak olması değil; korkak bir insan olmadığını ispatladı. Ama sanırım, eviniz mis gibi taze ekmek kokarken bazı şeyleri sorgulama ihtiyacı duymuyorsunuz. Oysa Gale her şeyi sorguluyor.</p>

  <p class="heading0">Acaba Peeta, her gün yasaları çiğnerken aramızda geçen o densiz şakalaşmaları duysa, ne düşünürdü? Duydukları onu şok eder miydi? Ya Panem hakkında söylediklerimiz? Gale'in, Capitol aleyhtarı atıp tutmaları?</p>

  <p class="heading0">"Belki o arazide ekmek çalısı da vardır," diyorum. "Belki de Thresh'in Oyunlar'ın başlamasından bu yana daha iyi besleniyormuş gibi görünmesinin nedeni budur."</p>

  <p class="heading0">"Ya öyle ya da çok cömert sponsorları var," diyor Peeta. "Acaba Haymitch'in bize biraz ekmek göndermesini sağlamak için ne yapmamız gerek?"</p>

  <p class="heading0">Kaşlarımı kaldırıyorum. Neden sonra, onun, Haymitch'in birkaç akşam önce gönderdiği mesajdan haberdar olmadığını hatırlıyorum. Bir öpücük, bir kap çorbaya denk geliyor. Bu öylece dile getirebileceğim bir şey değil. Düşüncelerimi seslendirmem, izleyicilerin, aramızdaki aşk hikâyesini, sempatilerini kazanmak için kurguladığımızı anlamalarına ve sonuç olarak bir yudum yiyecek dahi alamamamıza neden olabilir. Bir şekilde, işlerini yeniden yoluna koymam gerekiyor. Basit bir şeyle başlayabilirim. Uzanıp, elini tutuyorum.</p>

  <p class="heading0">"Bence, seni bayıltmama, yardım ederken kaynaklarının büyük kısmını kullanmak zorunda kalmıştır," diyorum.</p>

  <p class="heading0">"Ya evet, o konu," diyor Peeta, parmaklarını, parmaklarıma kenetlerken. "Bir daha sakın böyle bir şey deneme."</p>

  <p class="heading0">"Yoksa?" diyorum.</p>

  <p class="heading0">"Yoksa... Yoksa..." İyi bir tehdit bulamıyor. "Bana bir dakika ver."</p>

  <p class="heading0">Sırıtarak "Sorun ne?" diyorum.</p>

  <p class="heading0">"Sorun, ikimizin de hayatta olmamız. Bu sayede, sen doğru olanı yaptığına iyice ikna oluyorsun."</p>

  <p class="heading0">"Ben gerçekten doğru olanı yaptım," diyorum.</p>

  <p class="heading0">"Hayır. Sakın bunu yapma, Katniss," diyor. Parmaklarımı, elimi, canımı yakacak kadar sıkı kavrıyor. Sesinde gerçek bir öfke var. "Sakın benim için ölme. Bana iyilik yapmayacaksın, anladın mı?"</p>

  <p class="heading0">Sesindeki yoğunluk beni şaşırtıyor ama bunun yiyecek bir şeyler elde&nbsp;etmek için mükemmel bir fırsat olduğunu düşünerek, peşinden gidiyorum. "Belki de bunu kendim için yapmışımdır, Peeta. Bunu hiç düşündün mü? Belki de içimizde... endişelenen... sadece sen değilsindir. Yani olur da..."</p>

  <p class="heading0">Takılıp, kalıyorum. Doğru sözcükleri seçmek konusunda, Peeta kadar başarılı değilim. Ve konuşurken, Peeta'yı gerçekten kaybetme ihtimali beni öyle bir sarsıyor ki, ölmesini hiç ama hiç istemediğimi bir kez daha anlıyorum. Bu sadece sponsorlarla alakalı bir şey de değil. Ya da eve döndüğümüzde olacaklarla... Yalnız kalmak istemememle... Konu Peeta. Bana ekmek veren o çocuğu kaybetmek istemiyorum.</p>

  <p class="heading0">"Olur da ne, Katniss?"</p>

  <p class="heading0">Keşke bütün panjurları kapatıp, bu anı Panem halkının meraklı gözlerinden saklayabilseydim. Yiyecek kaybetme pahasına bile olsa... Şu anda hissettiklerim, benden başka kimseyi ilgilendirmez.</p>

  <p class="heading0">"Haymitch'in uzak durmamı istediği konu işte tam buydu," diyorum. Gerçi Haymitch hiç böyle şeyler söylemedi. Büyük olasılıkla, şu anda böyle duygu yüklü bir anda, topu elimden düşürdüğüm için bana sövüyordur. Ama Peeta topu yakalamayı başarıyor.</p>

  <p class="heading0">"Bu durumda boşlukları doldurmak bana kalıyor," diyor ve bana sokuluyor.</p>

  <p class="heading0">Bu, ikimizin de tam anlamıyla bilincinde olduğumuz ilk öpücük. İkimiz de bir hastalığın ya da acının etkisiyle, kendimizden geçmiş ya da bilincimizi kaybetmiş değiliz. Dudaklarımız ne yüksek ateşle yanıyor, ne de buz gibi soğuk. Aslında, bu benim göğsümün içinde bir kıpırdanma hissettiğim ilk öpücük. Ilık ve meraklı... Bu, bende yeniden öpüşme isteği uyandıran, ilk öpücük...</p>

  <p class="heading0">Ama ikinci bir öpücük bulamıyorum. Yani aslında buluyorum ama Peeta, burnumun ucuna küçük bir öpücük kondurmakla yetiniyor. Sanırım aklı başka bir yere kayıyor. "Galiba, yaran yine kanamaya başladı," diyor. "Haydi, yat bakalım. Zaten yatma zamanı da geldi."</p>

  <p class="heading0">Çoraplarım giyebileceğim kadar kurumuşlar. Peeta’yı ceketini giymeye zorluyorum. Nemli soğuk benim kemiklerime kadar işlediğine göre, o donuyor olmalı. Her ne kadar ikimiz de böyle bir havada kimsenin saldırıya geçmeyeceğini tahmin etsek de, ilk nöbeti almakta ısrar ediyorum. Fakat, Peeta, ben de uyku tulumunun içine girmeden, nöbeti bana bırakmayı kabul etmiyor. O kadar çok titriyorum ki itiraz etmemin anlamsız olacağını biliyorum. İki gece önce, Peeta'nın milyonlarca kilometre uzakta olduğunu düşünürken, bu gece, yakınlığı beni altüst ediyor. Yerlerimizi alırken, başımı yastık niyetine koluna yaslıyor ve uykuya dalarken, diğer kolunu koruyucu bir tavırla üstüme uzatıyor. Uzun bir süredir, hiç kimse bana böyle sarılmamıştı. Babamın&nbsp;ölümünden sonra, anneme güvenmekten vazgeçeli beri başka hiç kimsenin kolu bana böyle güven vermemişti.</p>

  <p class="heading0">Gözlüğün de yardımıyla, tavandan mağaranın yerine damlayan suları izliyorum. Ritmik su sesi ninni gibi geliyor. Birkaç defa tam dalmak üzereyken, silkinerek toparlanıyorum. Hem kendime kızıyor, hem de suçluluk duyuyorum. Üç, dört saatin sonunda daha fazla dayanamıyorum. Peeta'yı uyandırmak zorundayım çünkü gözlerimi açık tutamıyorum. O ise bundan hiç rahatsız olmuyor.</p>

  <p class="heading0">"Yarın, yağmur dinince, yüksekte bir yer bulacağım," diyorum uykuya dalarken. "Böylece ikimiz de rahat rahat uyuyabileceğiz."</p>

  <p class="heading0">Ancak yarın, hava durumu açısından daha parlak haberler getirmiyor. Sanki Oyun Kurucular bizi sel suyunda boğmaya karar vermişler gibi, sağanak yağış devam ediyor. Fırtına o kadar güçlü ki, yer sarsılıyor. Peeta yiyecek bir şeyler bulabilmek için dışarı çıkmayı düşünüyor ama ben onu böyle bir havada hiçbir sonuç elde edemeyeceğimize ikna ediyorum. Üç metre ötesini bile göremeyecek ve sırılsıklam olacak.</p>

  <p class="heading0">Haklı olduğumu o da biliyor ancak, midelerimizin kazınması, acı verici boyuta geliyor.</p>

  <p class="heading0">Akşama doğru, hava durumunda en ufak bir gelişme olmuyor. Haymitch bizim tek umudumuz fakat, gelen giden yok. Bunun iki nedeni olabilir: Ya kaynak sıkıntısı çekiyor -çünkü artık her şey müthiş pahalanmıştır- ya da performansımız onu tatmin etmiyor. Ben ikinci ihtimali daha makul buluyorum. Bugün aşkımızı tam olarak perçinlemediğimizi herkesten önce ben itiraf edebilirim. Açlıktan bitap haldeyiz; yaralarımız bizi bitap düşürüyor. Dahası eski yaralarımızı açmamaya uğraşıyoruz, tamam, uyku tulumunun içinde sarmaş dolaş halde oturuyoruz ama bunu yapmamızın asıl nedeni ısınmak. İkimizin de yaptığımız en heyecan verici şey, şekerleme oluyor.</p>

  <p class="heading0">Aşk meselesini nasıl alevlendirebileceğimden emin değilim. Dün geceki öpüşmemiz çok hoştu fakat yeni bir öpüşmeyi tetiklemek için biraz kafa yormam gerekecek. Dikiş'teki bazı kızlar, tıpkı şehirdeki hemcinsleri gibi, bu sularda nasıl dolaşacaklarını çok iyi biliyorlar. Fakat, benim böyle şeylere ayıracak zamanım -ya da bu işlerden sağlayacağım bir fayda- hiç olmadı. Her neyse... Zaten artık öpüşmenin de yeterli olacağını sanmam. Öyle olsaydı, dün gece yemek gelirdi. İçgüdülerim, Haymitch'in sadece fiziksel yakınlık aramadığını, daha şahsi bir şeyler beklediğini söylüyor. Mülakat için hazırlık yaptığımız zaman, bana söyletmeye çalıştığı türde şeyler... Bu konuda beş para etmem ama Peeta benim gibi değil. Belki de, en iyisi onu konuşturmak olacak.</p>

  <p class="heading0">Hafif bir sesle, "Peeta," diyorum. "Mülakatta bana uzun zamandır aşık&nbsp;olduğunu söylemiştin. Bu uzun zaman tam olarak ne zaman başladı?"</p>

  <p class="heading0">"Ah... Dur bir düşüneyim. Sanırım okuldaki ilk gündü. Beş yaşındaydık; Senin kırmızı pileli bir elbisen vardı. Ve saçlarını arkadan değil, iki yandan örmüştün. Sıra olmak için beklerken, babam seni işaret etmişti."</p>

  <p class="heading0">"Baban mı? Ama neden?"</p>

  <p class="heading0">"Demişti ki: 'Şu küçük kızı görüyor musun? Annesiyle evlenmek istemiştim ama bir madenciyle kaçmıştı.'"</p>

  <p class="heading0">"Ne? Uyduruyorsun," diyorum.</p>

  <p class="heading0">"Hayır. Bu gerçek bir hikâye," diyor Peeta. "Ben de 'Madenci mi?'" demiştim. "Neden senin yerine bir madenciyi istedi ki?" Babam demişti ki, 'Çünkü madenci şarkı söylemeye başlayınca, kuşlar bile susup dinliyor.'"</p>

  <p class="heading0">"Doğru," diyorum. "Dinliyorlar. Yani, dinliyorlardı." Şaşırıyor ve fırıncının Peeta'yla konuşmasını düşününce derinden etkileniyorum. Ve o anda, şarkı söylemek konusundaki isteksizliğimin, aslında zaman kaybı olduğunu düşünmemden kaynaklanmadığını anlıyorum. Çünkü şarkılar bana fena halde babamı hatırlatıyor.</p>

  <p class="heading0">"O gün, müzik dersinde, öğretmen kimin vadi şarkısını bildiğini sormuştu. Sen hemen el kaldırmıştın. Seni bir taburenin üstüne çıkarıp, hepimizin önünde şarkı söyletmişti. Ve yemin ederim, pencerenin önündeki bütün kuşlar sus pus olmuştu."</p>

  <p class="heading0">"Ah, yapma, Tanrı aşkına," diyorum.</p>

  <p class="heading0">"Hayır, gerçekten öyle oldu," diyor Peeta. "Ve şarkın sona erdiği anda, tıpkı annen gibi, benim de işimin bittiğini anladım. Sonra tam on bir sene boyunca, seninle konuşmak için cesaretimi toplamaya uğraştım."</p>

  <p class="heading0">"Ama başaramadın," diyorum.</p>

  <p class="heading0">"Başaramadım. Yani, bir anlamda, toplama kurasında adımın çıkması benim için büyük şans oldu."</p>

  <p class="heading0">Bir an için, içim küçük bir aptal gibi mutlulukla doluyor. Ama sonra aklım karışıyor. Çünkü bizden beklenen bu tarz hikâyeler uydurmamız ve aşık rolü yapmamız; gerçekten aşık olmamız değil. Ama Peeta'nın hikâyesinde gerçeklik payı olduğunu hissediyorum. Hele babam ve kuşlarla ilgili kısmında. Ve evet, her ne kadar hangi şarkı olduğunu çıkaramasam da, okulun ilk günü gerçekten de şarkı söylemiştim. Ve kırmızı pileli elbisem... Öyle bir elbisem vardı. Benden sonra Prim de giymişti. Yıkana yıkana paçavraya dönene kadar.</p>

  <p class="heading0">Bu, başka şeylerin de açıklaması olabilir. O korkunç yağmurlu günde, Peeta'nın bana neden ekmek attığının... Ne yani? Detaylar gerçekse... Geri &nbsp;kalan şeyler de gerçek olabilir mi? Tereddütlü bir sesle "Süper bir hafızan var," diyorum.</p>

  <p class="heading0">"Seninle ilgili her şeyi hatırlıyorum," diyor saçımı kulağımın arkasına iterken. "Olup bitenlere dikkat etmeyen sendin."</p>

  <p class="heading0">"Ama şimdi ediyorum," diyorum.</p>

  <p class="heading0">"Evet ama burada pek fazla rakibimin olduğunu söyleyemeyiz," diyor Peeta.</p>

  <p class="heading0">Geri çekilmek ve yine panjurları indirmek istiyorum. Fakat, bunu yapamayacağımı biliyorum. Sanki Haymitch kulağıma "Haydi söyle, haydi söyle," diye fısıldıyor.</p>

  <p class="heading0">Güçlükle yutkunup, içimden geçen kelimeleri dile getiriyorum. "Başka hiçbir yerde rakibin yok." Ve bu defa ona sokulan ben oluyorum.</p>

  <p class="heading0">Tam dudaklarımızın birbirine değdiği anda, dışarıdan gelen bir gürültüyle yerimizden sıçrıyoruz. Derhal yayımı kapıp, oku yerleştiriyorum ama başka bir ses gelmiyor. Peeta kayaların arasından bakıyor ve neşeyle haykırıyor. Onu durdurmama fırsat bırakmadan, hızla dışarı çıkıyor ve hemen sonra bana bir şey uzatıyor. Bu, bir sepete tutturulmuş gümüş bir paraşütten başka bir şey değil. Sepeti parçalarcasına açıyorum. İçinde kelimenin tam anlamıyla bir ziyafet var: Taze çörekler, keçi peyniri, elmalar ve hepsinden iyisi yaban pirinçlerinin üstünde sunulan kuzu yahnisi! Caesar Flickerman'a Capitol'de beni en çok etkileyen şeyin kuzu yahnisi olduğunu söylemiştim.</p>

  <p class="heading0">Peeta kıkırdayarak içeri giriyor. Yüzü güneş kadar aydınlık. "Sanırım, Haymitch bizi açlıktan sürünürken görmekten sıkıldı," diyor.</p>

  <p class="heading0">"Sanırım," diyorum.</p>

  <p class="heading0">Ama zihnimde, Haymitch'in homurtusu yankılanıyor: "Evet, tatlım. Sizden tam olarak bunu bekliyorum!"</p>
</body>
</html>
