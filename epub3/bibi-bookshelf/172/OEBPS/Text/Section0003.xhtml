<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <div>
    <h2 class="heading0" style="text-align: center;"><b><i>III</i></b></h2>

    <p class="heading0">Marş sona erdiği anda, gözaltına alınıyoruz. Kelepçelendiğimizi falan söylemeye çalışmıyorum. Sadece bir grup Barış Muhafızı bizi Adalet Binası'nın ön kapısından içeri sokuyor. Belki de geçmişte kaçmaya çalışan haraçlar olmuştur, kim bilir? Gerçi ben böyle bir şeye hiç şahit olmadım.</p>

    <p class="heading0">İçeri girince, bir odaya sokulup, orada tek başıma bırakılıyorum. Burası, kalın halıları, kadife kaplı kanepesi ve koltuklarıyla, bugüne dek gördüğüm en zengin yer. Kadifeyi tanıyorum çünkü annemin yakası o zımbırtıdan yapılma bir elbisesi var. Kanepeye oturunca, parmağımı kumaşın üstünde gezdirmekten kendimi alamıyorum. Kendimi bir sonraki saate hazırlamaya çalışırken, sakinleşmeme yardım ediyor. Haraçların aileleriyle vedalaşmaları için ayrılmış saate. Üzülüp süzülmek, bu odadan kırmızı gözler ve şişmiş bir burunla çıkmak gibi bir lüksüm yok. Ağlamak gibi bir şansım, hele hiç... Tren istasyonunda da kameralar olacak.</p>

    <p class="heading0">Önce annem ve kardeşim geliyorlar. Prim'e uzanıyorum. Kucağıma tırmanıp, kollarını boynuma sarıyor ve başım omzuma yaslıyor. Küçüklüğünde de sık sık yaptığı gibi. Annem de yanımda oturuyor ve ikimize birden sarılıyor. Birkaç dakika boyunca hiçbir şey söylemeden oturuyoruz. Sonra onlara yapmayı unutmamaları gereken şeyleri saymaya başlıyorum. Ne de olsa ben artık o işleri halletmek için orada olamayacağım.</p>

    <p class="heading0">Prim kesinlikle mozaik taşı almayacak. Dikkatli davranırlarsa, Prim'in keçisinin sütünü ve peynirini satarak ve annemin yakın zamanda giriştiği, Dikiş'teki insanlara yönelik ecza işinden kazanacaklarıyla pekâlâ idare edebilirler. Gale annemin kendisinin yetiştiremediği otları ormandan bulup getirebilir ama otları benim kadar iyi tanımadığı için, annemin ona çok ayrıntılı tarifler vermesi gerekecek. Ayrıca onlara av eti de getirecek ve büyük olasılıkla karşılığında herhangi bir şey istemeyecek (Bir sene kadar önce bu konuda bir anlaşma yapmıştık). Ama bizimkiler ona süt ya da ilaç gibi bir şeyler vererek teşekkür etmeliler.</p>

    <p class="heading0">Prim'in avlanmayı öğrenmesini önermiyorum. Birkaç defa ona bir şeyler öğretmeye çalıştım ama sonuç felaket oldu. Ormandan çok korkuyor ve ben bir şey vurduğum zaman, hemen ağlamaya ve eğer zamanında eve yetişebilirsek, yaralı hayvanı iyileştirebileceğimize dair bir şeyler saçmalamaya başlıyor. Buna karşılık keçisi konusunda çok başarılı, bu yüzden o konuya odaklanması daha doğru olur.</p>

    <p class="heading0">Yakıt, takaslar ve okulda kalmakla ilgili talimatlarımın sonuna gelince, anneme dönüyorum ve koluna sımsıkı yapışıp, "Dinle beni," diyorum. "Beni&nbsp;dinliyor musun?" Sesimdeki yoğunluk onu biraz ürkütüyor. Başını sallıyor. Ne diyeceğimi tahmin ediyor olmalı. "Tekrar köşene çekilemezsin," diyorum.</p>

    <p class="heading0">Annem gözlerini yere dikiyor. "Biliyorum. Çekilmeyeceğim. Olanlar elimde..."</p>

    <p class="heading0">"Pekala, bu defa elinde olmak zorunda," diyorum. "Dünyaya küsüp, Prim'i tek başına bırakma lüksün yok. Ben artık ikinizi de hayatta tutmak üzere orada olamayacağım. Bana ne olduğunun hiçbir önemi yok. Ekranda ne görürseniz görün, bu işin üstesinden geleceğinize dair bana söz vermelisiniz." Adeta bağırır gibi konuşuyorum. Annemin bizi dışladığı zamanların bütün korkusu ve öfkesi sesime yansıyor sanki.</p>

    <p class="heading0">Annem kolunu çekip, kurtarıyor. Öfkelenme sırası ona geçiyor. "Hastaydım," diyor. "Şimdi elimde olan ilaçlara o zaman da sahip olsaydım, kendimi iyileştirebilirdim."</p>

    <p class="heading0">Hasta olmasıyla ilgili bölüm doğru olabilir. Bir süredir, ilaçlarıyla, insanları hareketsiz kılan hüzünlerinden arındırdığını görüyorum. Belki de bu da bir hastalıktır ama bizim böyle bir hastalığa yakalanmak gibi bir lüksümüz de yok.</p>

    <p class="heading0">"O zaman ilacını al," diyorum. "Ve ona iyi bak."</p>

    <p class="heading0">Prim "Ben iyi olacağım, Katniss," diyor yüzümü ellerinin arasına alarak.</p>

    <p class="heading0">"Ama sen de kendine iyi bakmak zorundasın. Çok hızlı ve cesursun. Belki kazanabilirsin."</p>

    <p class="heading0">Kazanamam. Prim de için için bunu biliyor olmalı. Oradaki rekabet benim yeteneklerimi aşıyor. Daha zengin, kazanmanın şeref sayıldığı, çocukların bütün hayatları boyunca bu mücadeleye hazırlandıkları mıntıkalardan gelen insanlarla yarışacağım. Benim neredeyse iki üç katım erkeklerle. Bıçağa gerek duymadan insan öldürmenin yirmi farklı yolunu bilen kızlarla. Tabi benim gibiler de olacak. Gerçek eğlence başlamadan, ayrıkotları gibi temizlenecek olan diğerleri.</p>

    <p class="heading0">"Belki de," diyorum. Çünkü eğer ben kendimden vazgeçersem, anneme güçlü olmasını tembihleyemem. Ayrıca, işler içinden çıkılmaz gibi göründüğü zamanlarda bile, mücadele etmeden teslim olmak benim doğama aykırı. "O zaman Haymitch kadar zengin oluruz."</p>

    <p class="heading0">"Zengin olmamız umurumda değil. Ben sadece eve dönmeni istiyorum," diyor Prim. "Deneyeceksin, değil mi? Gerçekten, gerçekten deneyeceksin?"</p>

    <p class="heading0">"Gerçekten, gerçekten deneyeceğim," diyorum. "Yemin ederim." Ve biliyorum ki, Prim yüzünden denemek zorundayım.</p>

    <p class="heading0">Ve sonra kapıda bir Barış Muhafızı beliriyor ve gitme zamanlarının geldiğini işaret ediyor. Birbirimize o kadar sıkı sarılıyoruz ki neredeyse canım yanıyor. Tek söyleyebildiğim, "Sizi seviyorum," oluyor. "İkinizi de çok seviyorum." Onlar da beni sevdiklerini söylüyorlar. Muhafız çıkmalarını söylüyor ve kapılar kapanıyor. Sanki böyle yaparsam olayın tamamını dışlayabilecekmişim gibi, yüzümü kadife yastıklara gömüyorum.</p>

    <p class="heading0">Odaya birisi giriyor. Başımı kaldırınca gelenin, fırıncı, yani Peeta Mellark'ın babası olduğunu görüyorum. Beni ziyarete geldiğine inanamıyorum. Ne de olsa, kısa süre sonra oğlunu öldürmeye çalışıyor olacağım. Ama birbirimizi biraz olsun tanıyoruz. Prim'i benden de iyi tanıyor. Prim, Hob'da peynirlerini satarken, iki dilimi onun için saklıyor. Adam da peynirlere karşılık cömert miktarlarda ekmek veriyor. Onunla alışveriş yapmak için, her zaman, o cadı karısının ortadan kaybolmasını bekleriz çünkü fırıncı çok daha iyi bir adamdır. Onun, oğlunu, karısı gibi dövmediğinden eminim. Ama neden beni görmeye geldi acaba?</p>

    <p class="heading0">Fırıncı, ürkek tavırlarla kabarık koltuklardan birinin ucuna ilişiyor. Fırın karşısında geçen uzun senelerden kalma yanık izleri taşıyan, iri yapılı, geniş omuzlu bir adam. Biraz önce oğluyla vedalaşmış olmalı.</p>

    <p class="heading0">Ceketinin cebinden beyaz bir kâğıda sarılmış bir paket çıkarıyor ve bana uzatıyor. Kâğıdı açınca, içindeki kurabiyeleri görüyorum. Bu bizim paramızın hiçbir, zaman yetmediği bir lüks.</p>

    <p class="heading0">"Teşekkürler," diyorum. Fırıncı en iyi zamanlarda bile pek konuşkan bir adam değildir.</p>

    <p class="heading0">Bugün hiç konuşacak halde değil. "Bu sabah sizin ekmeklerinizden yedim," diyorum. "Gale size bir sincap getirmiş." Sincabı hatırladığını göstermek istercesine başını sallıyor. "Çok başarılı bir takas olmamış," diyorum. Hiçbir önemi yok der gibi, omuz silkiyor.</p>

    <p class="heading0">Ben konuşacak başka bir şey bulamayınca, bir Muhafız onu dışarı çıkarmak için gelene kadar sessizce oturuyoruz. Ayağa kalkarken, öksürüp, gırtlağını temizliyor. "Küçük kıza göz kulak olurum," diyor. "Bir şeyler yediğinden emin olurum."</p>

    <p class="heading0">Bu sözleriyle, göğsümün üstüne oturan ağırlığın biraz da olsa hafiflediğini hissediyorum. İnsanlar benimle alışveriş yaparlar ama Prim'i gönülden severler. Belki de, bu şefkat hayatta kalmasını sağlayabilir.</p>

    <p class="heading0">Bir sonraki ziyaretçim de hiç beklemediğim bir isim. Madge doğruca yanıma geliyor. Ağlamaklı ya da ne diyeceğini bilemez bir hali yok. Hatta sesinde beni şaşırtan bir telaş var. "Arena'ya gittiğin zaman, üstünde kendi mıntıkandan bir şey bulundurmana izin veriyorlar," diyor. "Sana evini&nbsp;anımsatacak bir şey. Bunu takar mısın?" Daha önce elbisesini süsleyen altın iğneyi uzatıyor. Daha önce çok dikkat etmemiştim ama şimdi iğnenin üzerinde uçan bir kuş figürü olduğunu görüyorum."</p>

    <p class="heading0">"İğneni mi?" diye soruyorum. Üzerimde, kendi mıntıkamdan bir hatıra taşımak, aklımdan geçen en son şey olsa gerek.</p>

    <p class="heading0">"Dur da elbisene tutturayım, olur mu?" diye soruyor ve cevap beklemeden kuşu elbiseme takıyor. "Bunu arenada hiç çıkarmayacağına söz verir misin, Katniss? Söz mü?"</p>

    <p class="heading0">"Evet," diyorum. Kurabiyeler. Bir iğne. Bugün ne çok hediye alıyorum böyle. Madge bana bir hediye daha veriyor. Yanağıma bir öpücük konduruyor. O gittikten sonra, tek başıma kalınca, Belki de Madge başından beri arkadaşımdı diye düşünüyorum.</p>

    <p class="heading0">Ve nihayet Gale geliyor. Belki aramızda romantik bir şeyler yok ama kollarını açtığı zaman, aralarına girmek konusunda en ufak bir tereddüt yaşamıyorum. Vücudu bana hiç yabancı değil. Hareket ediş şeklini, tenine sinmiş, isli orman kokusunu çok iyi bilirim. Hatta av sırasındaki sessiz anlarımızda kalp atışlarını duyduğum bile olmuştur. Ama sert ve kaslı vücuduna, ilk defa yaslanıyorum.</p>

    <p class="heading0">"Dinle," diyor. "Bıçak bulmak zor olmasa gerek ama bir şekilde bir yay ele geçirmelisin. Bu senin en iyi şansın."</p>

    <p class="heading0">"Her zaman yay olmuyor ki," derken insanların birbirlerini öldürmeleri için sadece iğneli gürzlerin verildiği seneyi hatırlıyorum.</p>

    <p class="heading0">"O zaman kendine bir yay yap," diyor. "Zayıf bir yay bile hiç yoktan iyidir."</p>

    <p class="heading0">Babamın yaylarını taklit etme girişimlerim başarısızlıkla sonuçlanmıştı. Bu o kadar kolay bir iş değil. Bazen babamın bile kendi elinden çıkma işleri kırıp atmak zorunda kaldığını hatırlıyorum.</p>

    <p class="heading0">"Ağaç olacak mı, onu bile bilmiyorum ki," diyorum. Bir defasında herkesi, kayalıklar, kumlar ve birkaç pejmürde çalılıktan başka hiçbir şeyin olmadığı bir araziye kapatmışlardı. O seneden özellikle nefret etmiştim. Çoğu yarışmacıyı zehirli yılanlar sokmuştu ya da susuzluktan akıllarını yitirmişlerdi.</p>

    <p class="heading0">"Her zaman biraz odun parçası bulunur," dedi Gale. "O sene yarısı soğuktan ölmüştü. Hiç eğlenceli değildi."</p>

    <p class="heading0">Bu doğruydu. O Açlık Oyunları boyunca yarışmacıların geceleri soğuktan donarak ölmelerini izlemiştik. Çocukları görmek bile imkânsız gibi bir şeydi çünkü top gibi büzüşmüş oluyorlardı ve ateş ya da meşale yakacak ağaçları&nbsp;yoktu. O yarışma, sessiz ve kansız ölümler, Capitol için de hayal kırıklığı olmuştu. O zamandan beri, ateş yakacak odun olmasına özen gösteriyorlardı.</p>

    <p class="heading0">"Evet, genelde biraz odun oluyor," dedim.</p>

    <p class="heading0">"Katniss. Bu sadece av," dedi Gale. "Sen tanıdığım en iyi avcısın."</p>

    <p class="heading0">"Sadece av değil," diye karşı çıktım. "Silahlılar ve düşünüyorlar."</p>

    <p class="heading0">"Sen de öyle. Ayrıca çok pratik yaptın” diyor Gale. "Gerçek pratik. Nasıl öldüreceğini biliyorsun."</p>

    <p class="heading0">"İnsanları değil," diyorum.</p>

    <p class="heading0">"Sence ne kadar farklı olabilirler ki?"</p>

    <p class="heading0">İşin berbat tarafı, insan olduklarını unutmayı başarırsam, arada bir fark kalmayacak.</p>

    <p class="heading0">Barış Muhafızları kısa sürede geri geliyorlar. Gale biraz daha zaman vermelerini istiyor ama onu zorla dışarı çıkarıyorlar. Paniğe kapılıyorum. Eline yapışıp, "Açlıktan ölmelerine sakın izin verme," diye haykırıyorum.</p>

    <p class="heading0">"Vermeyeceğim. Vermeyeceğimi biliyorsun, Katniss. Sakın unutma, ben..." diyor ama onu benden zorla koparıp, dışarı çıkarıyorlar. Kapı çarparak kapanıyor. Neyi unutmamamı tembihlemek üzere olduğunu asla öğrenemeyeceğim.</p>

    <p class="heading0">Adalet Binası'ndan tren istasyonuna kısa sürede gidiyoruz. Daha önce hiç arabaya binmemiştim. Vagonlarda da çok az seyahat etmişimdir. Dikiş'te her yere yaya gideriz.</p>

    <p class="heading0">Ağlamamakla doğru olanı yapmışım. İstasyonun her tarafı, muhabirlerin, doğruca yüzüme tuttukları böcekleri andıran kameralarıyla dolu. Ama duygularımın yüzüme yansımaması konusunda yeterince pratik yaptım. Şimdi de aynı şeyi yapıyorum. Duvardaki bir ekranda, istasyona varışımın canlı olarak yayınlandığını görüyorum. Yüzümde neredeyse sıkkın bir ifade olduğu için minnet duyuyorum.</p>

    <p class="heading0">Diğer taraftan, Peeta Mellark'ın ağladığı her halinden belli oluyor. Zaten bunu saklamak için de çaba harcamıyor. Birden aklıma bunun onun oyunlardaki stratejisi olabileceği ihtimali geliyor. Zayıf ve korkmuş gibi görünmek, diğer yarışmacıları ondan adam gibi bir rakip olmayacağına ikna ettikten sonra mücadeleye girişmek. Bu numara, birkaç sene önce, Mıntıka'dan Johanna Mason'da çok işe yaramıştı. Sürekli ağlayıp sızlayan, korkak bir aptal gibi göründüğü için, geriye sadece bir avuç yarışmacı kalana kadar, kimse onu önemsememişti. Ve sonunda onun da gözünü kırpmadan adam öldürebildiği anlaşılmıştı. Gerçekten akıllıca bir yöntem seçmişti.&nbsp;Ama bu Peeta Mellark için tuhaf bir strateji olur çünkü o bir fırıncının oğlu. Seneler boyunca, yeterince beslenmek imkânı bulduğu ve ağır ekmek tepsilerini taşıdığı için güçlü bir vücudu ve geniş omuzları var. İnsanların onu hafife almalarını sağlamak için, ağlamaktan çok daha fazlasını yapması gerekecek.</p>

    <p class="heading0">Kameralar görüntülerimizi alırken, birkaç dakika boyunca, trenin kapısında bekletiliyoruz. Sonra trene bindiriliyoruz ve kapılar yüzümüze kapanıyor. Ve tren hemen harekete geçiyor.</p>

    <p class="heading0">Trenin sürati başlangıçta nefesimi kesiyor. Tabii ki daha önce trene hiç binmedim. Resmi görevler dışında, mıntıkalar arasında seyahat yasak. Bizim için bu ihtimal kömür taşımacılığıyla sınırlı. Fakat içinde olduğumuz tren, basit bir kömür treni değil. Saatte ortalama 250 mil hızla giden, hızlı Capitol modellerinden birindeyiz. Capitol yolculuğumuz bir günden az süreceğe benziyor.</p>

    <p class="heading0">Okulda bize, Capitol'ün Rockies adı verilen bir yerde inşa edildiğini anlatmışlardı. 12. Mıntıka ise Appallachia diye bilinen bir bölgede kalıyor. Bundan yüzyıllar önce de, aynı bölgeden kömür çıkarılıyormuş. Zaten bizim madencilerimizin o kadar derinlere inmesinin bir nedeni de bu.</p>

    <p class="heading0">Her nasılsa, okulda konu dönüp dolaşıp kömüre bağlanıyor. Temel okuma ve matematik dışında, eğitimimizin büyük kısmı kömürle bağlantılı. Tabi her hafta tekrarlanan Pamen tarihi söylevleri dışında... Genelde Capitol'e ne çok şey borçlu olduğumuz konusunda lakırdılar dinliyoruz. Bana, anlattıklarından çok daha fazlası olmalı gibi geliyor; ayaklanma sırasında yaşananların gerçek tarihinin bir kaydı mutlaka olmalı.</p>

    <p class="heading0">Ama bu konuya kafa yormaya pek fazla zaman ayırmıyorum. Gerçek her neyse, soframa yemek getirmeye yarayacağını hiç sanmıyorum.</p>

    <p class="heading0">Haraç treni Adalet Binası'ndaki odadan bile daha süslü püslü. İkimize de içinde bir yatak odası, giyinme bölümü, sıcak ve soğuk suyu akan özel banyosu olan birer daire veriyorlar. Evde, kaynatmadığımız sürece, sıcak suyumuz olmuyor.</p>

    <p class="heading0">Çekmeceler şık kıyafetlerle dolu. Effie Trinket canım ne istiyorsa yapabileceğimi söylüyor. İstediğimi giyebilirim; her şey emrime amade. Sadece bir saat sonraki yemeğe zamanında hazır olmam gerek. Annemin mavi elbisesini çıkarıp, sıcak bir duş yapıyorum. Daha önce hiç duş yapmamıştım. Bu, yaz güneşinin altında olmak gibi bir şey; sadece su daha ılık. Koyu yeşil bir tişört ve bir pantolon giyiyorum.</p>

    <p class="heading0">Madge'nin altın iğnesini son anda hatırlıyorum. Ve iğneye ilk defa dikkatle bakıyorum. Sanki birisi, altından küçük bir kuş modeli yapıp, çevresine&nbsp;bir halka yerleştirmiş gibi duruyor. Kuş, halkaya sadece kanatlarının uçlarından tutturulmuş. Birden kuşu tanıyorum. Bu bir alaycı kuş yavrusu.</p>

    <p class="heading0">Bu kuşlar gerçekten çok komik bir tür ve Capitol için bir tür hakaret sayılırlar. Ayaklanma süresince, Capitol, silah olarak bir dizi değişime uğratılmış hayvan üretmiş. Bu hayvanların genel ismi mutasyonlar, zaman zaman da kısaca muttalarmış... Bunlardan biri insanlar arasında geçen konuşmaların tamamını ezberleyip tekrar edebilen zevzek kuşlarmış. Bu kuşlar kendi yuvalarına geri dönebilen, erkek kuşlarmış ve Capitol düşmanlarının saklandığının varsayıldığı yerlere salınıyorlarmış. Kelimeleri topladıktan sonra, kayıt altına alınacakları yerlere geri uçuyorlarmış. İnsanların mıntıkalarda neler olduğunu ve özel konuşmaların bir yerlere iletildiğini anlaması biraz zaman almış. Tabii ki bir zaman sonra, isyancılar Capitol’ü sonu gelmeyen yalanlara boğmuşlar ve iş Capitol'ün aleyhine dönmüş. Bu yüzden merkezler kapatılmış ve kuşlar doğada ölüme terk edilmiş.</p>

    <p class="heading0">Ama ölmemişler. Zevzek kuşlar, dişi alaycı kuşlarla çiftleşip; hem kuş ıslıklarını hem de insan melodilerini tekrar edebilen yepyeni bir tür yaratmışlar. Kelimeleri taşıma yetilerini kaybetmişler ama bir çocuğun yüksek perdeden ağlayışından, bir erkeğin boğuk ses tonuna kadar bir dizi insan sesini tekrar etmeye devam etmişler. Ve şarkıları yeniden canlandırabiliyorlarmış. Sadece birkaç notayla da sınırlı kalmıyorlarmış ama birden fazla dizesi olan şarkıları bile ezberleyebiliyorlarmış. Tabi eğer sizin o şarkıları söyleyecek sabrınız varsa ve kuşlar sizin sesinizden hoşlanırlarsa.</p>

    <p class="heading0">Babam özellikle alaycı kuşlara bayılırdı. Ava çıktığımız zaman, onlara şarkıların tamamını söyler ya da ıslıkla çalardı. Kibar bir moladan sonra, kuşlar her zaman karşılık verirlerdi. Ama herkes aynı saygıyı göremiyordu. Yine de babam ne zaman şarkı söylese, bölgedeki bütün kuşlar susup dinlerlerdi. Sesi o kadar güzel, gür, net ve hayat doluydu ki, insanda aynı anda hem gülme hem ağlama isteği uyandırırdı. O öldükten sonra, aynı alışkanlığı sürdürecek gücü bir türlü bulamadım. Buna rağmen, bu küçük kuşta bana iyi gelen bir şey var. Sanki babamdan bir parça yanımda ve beni koruyor. İğneyi tişörtüme tutturuyorum. Fondaki yeşil kumaşın üstünde, alaycı kuş yavrusu, ağaçların arasında uçuyor gibi görünüyor.</p>

    <p class="heading0">Effie Trinket beni akşam yemeğine götürmeye geliyor. Onu, dar ve sarsıntılı koridor boyunca takip edip, duvarları cilalı ahşap panellerle kaplı bir yemek odasına giriyorum. Bütün tabakların yüksek kırılma riski taşıdığı bir masa var. Peeta Mellark oturmuş, bizi bekliyor. Hemen yanındaki sandalye boş.</p>

    <p class="heading0">Effie Trinket neşeli bir sesle, "Haymitch nerede?" diye soruyor.</p>

    <p class="heading0">"Onu son gördüğümde biraz kestirmeye gidiyordu," diyor Peeta.</p>

    <p class="heading0">"Çok yorucu bir gündü," diyor Effie Trinket. Bana kalırsa Haymitch'in yokluğu onu rahatlatıyor. Onu kim suçlayabilir ki?</p>

    <p class="heading0">Yemek servisler halinde geliyor. Koyu kıvamlı bir havuç çorbası, yeşil salata, kuzu pirzola ve patates püresi, peynir ve meyve ve çikolatalı bir pasta. Yemek boyunca Effie Trinket bize diğer yemeklere de yer ayırmamızı hatırlatıp duruyor. Ama ben karnımı tıka basa dolduruyorum çünkü daha önce hiç bu kadar çok ve bu kadar iyi yemek yemedim. Ve belki de oyunlar başlayana kadar yapabileceğim en iyi şeylerden biri, birkaç kilo almak olacak.</p>

    <p class="heading0">"Neyse ki siz ikiniz nasıl davranacağınızı biliyorsunuz," diyor Effie Trinket ana yemeğin ardından. "Geçen seneki çift, her şeyi, mağara adamları gibi elleriyle tıkıştırmışlardı. Bütün iştahım kaçmıştı."</p>

    <p class="heading0">Önceki senenin çifti Dikiş'ten çıkma, hayatları boyunca bir gün bile yeterince yemek görmemiş iki çocuktu. Ve önlerine yemek konduğu zaman, düşünebilecekleri en son şeyin sofra kuralları olması çok doğaldı. Peeta bir fırıncının oğlu. Annem de, bana ve Prim'e yemeğimizi düzgün bir biçimde yemeyi öğretti. Yani evet, çatal bıçak kullanabiliyorum. Ama Effie Trinket'in yorumu beni o kadar rahatsız ediyor ki, yemeğimin geri kalan kısmını kasıtlı olarak ellerimle yiyorum. Sonra da ellerimi masa örtüsüne siliyorum. Bu halim, kadının dudaklarını sıkmasına neden oluyor.</p>

    <p class="heading0">Yemek bitince, yediklerimi midemde tutmakta büyük güçlük çekiyorum. Peeta'nın da renginin kaçtığını görebiliyorum. İkimizin midesi de bu kadar sağlam ikramlara alışık değil. Ancak, eğer Yağlı Sae'nin fare eti, domuz iç organları Ve ağaç kabuklarından oluşan karışımını, kış spesiyalitesini midemde tutmayı başarabiliyorsam, bu yemeği tutmak için her şeyi yaparım.</p>

    <p class="heading0">Panem çapındaki diğer toplama günü törenlerinin bant yayınlarını izlemek üzere başka bir kompartımana geçiyoruz. Herkesin olayın tamamını canlı olarak görebilmesi için, törenler birbirleriyle çakışmayacakları saatlere ayarlanıyor. Ancak tabii ki, bu sadece Capitol'de yaşayanların faydalandığı bir imkân, zira hiçbirinin katılmak zorunda oldukları bir tören yok.</p>

    <p class="heading0">Tek tek bütün törenleri izliyoruz. İsimler okunuyor, gönüllüler öne çıkıyor ya da genelde öne çıkan olmuyor. Rakibimiz olacak çocukların yüzlerini inceliyoruz. Sadece birkaç tanesi zihnimde yer ediniyor. 2. Mıntıka'da gönüllü olan bir erkek çocuk. 5. Mıntıka'dan, Tilki Surat, dümdüz kızıl saçlı bir kız. 10. Mıntıka'dan ayağı sakat bir çocuk. En kötüsü ise, 11. Mıntıka'daki on iki yaşındaki kız. Koyu renk teni ve gözleri var ama beden ve duruş olarak Prim'e çok benziyor. Sahneye çıktığı ve onun yerine geçmek isteyecek birinin olup olmadığı sorulduğunda, duyabildiğimiz tek ses, çevresindeki köhne binaların&nbsp;arasında ıslık çalan rüzgarın sesi oluyor. Yerini almak isteyecek tek bir kişi çıkmıyor.</p>

    <p class="heading0">Ve en son, 12. Mıntıka'nın törenini yayınlıyorlar. Prim'in ismi okunuyor, ben koşarak öne çıkıyorum. Prim'i arkama saklarken, yüzüme müthiş bir umutsuzluk yansıyor. Sanki, sesimin duyulmayacağından, Prim'i zorla alıp, götüreceklerinden korkar gibiyim. Ama tabii ki beni duyuyorlar. Gale'in kardeşimi kucaklayıp benden ayırışını görüyorum. Sonra merdivenleri tırmanışımı... Yorumcular kalabalığın alkışlamayı reddetmesi konusunda ne diyeceklerini kestiremiyorlar. Sessiz selam. Biri, 12. Mıntıka'nın her zaman biraz zamanın gerisinde kaldığını ama bazı âdetlerinin çok hoş olabildiğini söylüyor. Haymitch birilerinden sufle almış gibi sahneden düşünce, komik bir tavırla inliyorlar. Peeta'nın ismi çekiliyor ve o da sessizce yerini alıyor. El sıkışıyoruz. Sonra yeniden marş duyuluyor ve program sona eriyor.</p>

    <p class="heading0">Effie Trinket peruğunun duruşundan hiç hoşnut değil. "Akıl hocanızın sunum nasıl yapılır, öğrenmesi gerek," diyor. "Ve televizyon karşısında nasıl hareket edilir."</p>

    <p class="heading0">Peeta beklenmedik şekilde gülüyor. "Sarhoştu," diyor. "Her sene sarhoş oluyor zaten."</p>

    <p class="heading0">"Her gün," diye ekliyorum. Kendimi sırıtmaktan alamıyorum. Effie Trinket sanki Haymitch'in kaba saba tavırları onun vereceği birkaç ipucuyla düzelebilirmiş gibi bir hava takmıyor.</p>

    <p class="heading0">"Evet," diye tıslıyor. "İkinizin bunu eğlenceli bulması çok tuhaf. Akıl hocanızın oyunlardaki can simidiniz olduğunu biliyorsunuz. Size akıl verecek, sponsorlarınızı sıraya dizecek ve size verilecek armağanları belirleyecek olan o. Haymitch hayatla ölüm arasındaki ince çizginiz olabilir."</p>

    <p class="heading0">İşte tam o anda, Haymitch yalpalayarak içeri giriyor. "Yemeği kaçırdım mı?"diye sorarken dili dolanıyor. Sonra midesinde ne var ne yok, hepsini pahalı halının üstüne kusuyor ve yere yuvarlanıyor.</p>

    <p class="heading0">"Gülün bakalım," diyor Effie Trinket. Sivri burunlu ayakkabılarıyla kusmuk birikintisinin çevresinden dolaşıp, kompartımandan çıkıyor.</p>
  </div>
</body>
</html>
