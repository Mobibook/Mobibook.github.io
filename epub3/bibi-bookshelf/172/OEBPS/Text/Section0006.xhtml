<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <div>
    <h2 class="heading0" style="text-align: center;"><b><i>VI</i></b></h2>

    <p class="heading0">Eğitim Merkezi'nin sadece haraçlar ve ekipleri için tasarlanmış bir kulesi var. Gerçek oyunlar başlayana kadar, burası bizim evimiz olacak. Her mıntıkaya bir kat ayrılmış. Asansöre binip, mıntıkanızın numarasına basmanız yeterli. Hatırlamak hiç zor değil.</p>

    <p class="heading0">12. Mıntıka'da, Adalet Binası'nın asansörüne birkaç defa binmiştim. İlki babamın ölümünden sonra verilen madalyayı almak içindi. Sonuncusu da dün, dostlarıma ve aileme veda etmek üzere binaya girdiğimde. O asansör, bir sümüklü böcek gibi hareket eden ve ekşimiş süt gibi kokan, karanlık ve gıcırtılı bir şeydi. Fakat bu kulenin asansörünün duvarları kristalden yapılma; siz yukarı doğru yükselirken, zemin kattaki insanların birer karıncaya dönüştüğünü görebiliyorsunuz. Gerçekten heyecan verici. Bir an, içimden asansöre tekrar binip binemeyeceğimizi Effie'ye sormak geçiyor ama sonra bunun Çocukça bir davranış olacağını düşünüp, vazgeçiyorum.</p>

    <p class="heading0">Görünüşe bakılırsa, Effie Trinket'ın görevi, istasyonda bitmemiş. O ve Haymitch bize, arenaya girene kadar göz kulak olacaklar. Bir anlamda bunu artı olarak görebiliriz çünkü bize yardımı dokunabilir. Haymitch'i ise trende bize yardım etmeye söz verdiği zamandan beri hiç görmedik. Büyük olasılıkla bir yerlerde sızıp, kalmıştır. Diğer taraftan Effie Trinket'ın da yükseklerden uçar gibi bir hali var. Bugüne kadar eşlik ettiği ekipler arasında, açılış törenlerinde bizim yarattığımız etkiyi yaratan kimse olmamıştı. Sadece kostümlerimiz değil, duruşumuzla da ondan övgü alıyoruz. Söylediğine bakılırsa, Capitol'deki bütün önemli şahsiyetleri çok iyi tanıyor ve bütün günü, bizim hakkımızda konuşup, sponsor ayarlamakla geçirmiş.</p>

    <p class="heading0">"Gerçi çok gizemli davranmaya da özen gösterdim," diyor gözlerini kısarak. "Çünkü ve tabii ki, Haymitch denen o adam bana stratejilerinizden bahsetme zahmetine girmedi. Ama elimdeki malzemeyle yapabileceğimin en iyisini yaptım. Katniss'in kız kardeşi için kendini feda ettiğini, ikinizin de mıntıkanızın barbar ortamında ayakta kalmak için nasıl mücadele verdiğinizi anlattım."</p>

    <p class="heading0">Barbar mı? Bu kelimeyi bize katliam hazırlığında yardım eden bir kadından duymak çok komik doğrusu. Başarımızı neye dayandırıyor acaba? Sofra adabımıza mı?</p>

    <p class="heading0">"Doğal olarak herkesin bazı çekinceleri var. Kömür mıntıkasından geliyor olmanız mesela. Ama onlara dedim ki, ki bence bunu söylemem çok akıllıcaydı, "Kömüre yeterince basınç uygularsanız, inciye dönüşmesini sağlayabilirsiniz." Effie bize öyle parlak bir gülümsemeyle bakıyor ki, her ne kadar yanlış olsa da,&nbsp;zekice ikna çabalarına hevesli tepkiler vermekten başka çaremiz kalmıyor.</p>

    <p class="heading0">Kömür, inciye dönüşmez. İnciler, istiridye kabuklarının içinde büyürler. Büyük olasılıkla, kömürün elmasa dönüştüğünü söylemeye çalışmış ama bu da doğru değil. 1. Mıntıka'da, grafiti elmasa dönüştüren bir tür makinelerinin olduğunu duymuştum. Ama bizler, 12. Mıntıka'da grafit çıkarmıyoruz. Yerle bir edilmeden önce 13. Mıntıka'da başka şeylerin yanında, grafit madenciliği de yapılıyordu.</p>

    <p class="heading0">Gün boyunca bizim için dil döktüğü insanların bundan haberi var mı acaba? Ya da umurlarında mı?</p>

    <p class="heading0">"Ne yazık ki sizin için sponsor bağlayamıyorum," diyor.</p>

    <p class="heading0">"Bunu sadece Haymitch yapabilir. Ama endişelenmeyin, onu gerekirse silah zoruyla masaya getireceğim."</p>
  </div>

  <p class="heading0">Pek çok yönden eksikleri olsa da, Effie Trinket hayranlık uyandıracak kadar tuttuğunu koparan bir kadın.</p>

  <p class="heading0">Dairem, geride bıraktığım evimizden çok daha büyük. Tıpkı trendeki kompartımanım gibi son derece konforlu olmakla birlikte, her tarafta, düğmelerinin hepsine basmaya vakit yetiştiremeyeceğimden emin olduğum otomatik aygıtlar var. Duşun bile, üzerinde yüz kadar ayar düğmesi olan bir kontrol paneli var: Suyun ısısını, basıncını, sabunları, şampuanları, vücut yağlarını, kokuları, yağları ve masaj süngerlerini gönlünüze göre seçebiliyorsunuz. Küvetin önündeki paspasa adım attığınız anda, ısıtıcılar, vücudunuza sıcak hava üflemeye başlıyor.</p>

  <p class="heading0">Islak saçlarımdaki karmaşık düğümlerle uğraşmak yerine, elimi, kafa derime bir akım yayan ve saçlarımdaki düğümleri açıp, tutamlara ayırmaya ve neredeyse birkaç dakika içinde kurutmaya yarayan bir kutunun üstüne koyuyorum. Saçlarım omuzlarımdan aşağı ışıltılı bir perde gibi iniyor.</p>

  <p class="heading0">Giysi dolabını, zevkime göre bir kıyafet bulacak şekilde programlıyorum. Pencereler, komutum doğrultusunda, şehrin farklı bölgelerine yaklaşıp, uzaklaşıyor. Önünüzdeki zengin mönüden seçtiğiniz bir yemeği bir ağızlığın içine fısıldamanız yeterli; bir dakikaya kalmadan, sıcak, dumanı tüten bir tabak önünüze geliyor. Odanın içinde dolaşarak kaz ciğeri ve yumuşacık ekmek yerken, kapının vurulduğunu duyuyorum. Effie, beni yemeğe çağırıyor. Harika. Açlıktan ölüyorum.</p>

  <p class="heading0">Yemek odasına girdiğimizde, Peeta, Cinna ve Portia'yı Capitol'e tepeden bakan bir balkonda ayakta beklerken buluyoruz. Özellikle Haymitch'in de bize katılacağını duyunca, stilistleri görmek beni daha da mutlu ediyor. Sadece Haymitch ve Effie eşliğinde yenecek bir yemek felaketle sonuçlanmaya&nbsp;mahkûm. Ayrıca, bu akşam yemeğinin tek amacı karnımızı doyurmak değil; stratejilerimizi planlayacağız. Cinna ve Portia ne kadar değerli olduklarını ispatladılar.</p>

  <p class="heading0">Beyaz bir tunik giymiş, sessiz, genç bir adam, hepimize birer şarap kadehi sunuyor. Bir an geri çevirmeyi düşünüyorum ama annemin öksürüğü iyileştirmek için evde yaptığı zımbırtı dışında, hayatımda hiç şarap içmedim. Bir daha ne zaman deneme şansı bulurum, kim bilir? Mayhoş ve sek sıvıdan bir yudum alıyorum ve çaktırmadan, içine bir kaşık bal katılsa daha lezzetli olacağını düşünüyorum.</p>

  <p class="heading0">Haymitch tam yemek servisi başlarken çıkageliyor. Görünüşe bakılırsa, o da kendi stilistiyle buluşmuş. Pırıl pırıl görünüyor; hiç olmadığı kadar ayık bir hali var. Şarap ikramını geri çevirmiyor ama çorbasını içmeye başladığı zaman onu ilk kez bir şeyler yerken gördüğümü fark ediyorum. Belki de, gerçekten de, bize yardımcı olmasına yetecek kadar bir süre ayık kalabilir.</p>

  <p class="heading0">Cinna ve Portia, Haymitch ve Effie üzerinde medenileştirici bir etki bırakıyorlar. En azından birbirlerine gerektiği gibi hitap etmeye başlıyorlar. Her ikisi de, stilistlerimizin açılış töreninde sergiledikleri hünerlerini övgü yağmuruna tutuyorlar. Onlar havadan sudan sohbet ederken, ben dikkatimi yemeğime yoğunlaştırıyorum. Mantar çorbası, bezelye büyüklüğünde domateslerle süslenmiş hafif acımsı yeşillikler, kâğıt gibi incecik dilimlenmiş, az pişmiş dana bifteği, yeşil soslu Çin eriştesi, tatlı, mor üzümlerle birlikte servis edilen, ağızda eriyen peynir. Her biri, biraz önce şarap servisi yapan garson gibi bembeyaz tunikler giymiş, genç garsonlar, tek bir kelime dahi etmeden masanın çevresinde dönüp duruyor; tabaklarımızın ve kadehlerimizin hiç boş kalmaması için ne gerekiyorsa yapıyorlar.</p>

  <p class="heading0">Şarabımın neredeyse yarısına yaklaşırken, zihnim bulanmaya başlıyor. Hemen suya geçiş yapıyorum. Bu duygu hiç hoşuma gitmiyor ve en kısa zamanda geçmesi için dua ediyorum. Haymitch'in bütün zamanını bu kafayla geçirebilmesini arılamam mümkün değil.</p>

  <p class="heading0">Sohbete konsantre olmaya çalışıyorum. Konu, röportajlarımız sırasında giyeceğimiz kostümlere kayarken, kızın teki masaya, muhteşem görünüşlü bir pasta bırakıyor. Ve hemen sonra hünerli elleriyle pastayı ateşe veriyor. Pasta bir anda tutuşuyor ancak birkaç saniye içinde alevler etkisini kaybedip, sonunda tamamen kayboluyorlar. Kısa bir tereddüt yaşıyorum. "Yanmasını sağlayan neydi? Alkol mü?" Bunu sorarken, başımı kaldırıp, kıza bakıyorum. "Bu görmeyi en son... Ah! Seni tanıyorum!"</p>

  <p class="heading0">Kızın yüzünü bir isim ya da zamanla bağdaştıramıyorum ama onu tanıdığımdan eminim. Koyu kızıl saçları, dikkat çekici yüz hatları ve porselen&nbsp;gibi bembeyaz bir teni var. Ama daha onu tanıdığımı söylerken bile, içimin müthiş bir sıkıntı ve suçluluk hissiyle dolduğunu hissediyorum ama neden böyle hissettiğimi anlayamıyorum. Tek bildiğim bu kızın kötü bir anıyla bağlantılı olduğu. Yüzünü kaplayan korku, kafamı iyice karıştırıyor. Huzursuzluğum daha da derinleşiyor. Hızla kafasını sallıyor ve telaşlı adımlarla masadan uzaklaşıyor.</p>

  <p class="heading0">Yüzümü masaya çevirdiğim zaman, dört yetişkinin atmaca gibi gözlerle, beni izlemekte olduklarını fark ediyorum.</p>

  <p class="heading0">"Saçmalama, Katniss. Bir Avox'u nasıl tanıyabilirsin ki?" diyor Effie. "Düşüncesi bile saçma." Salak bir ifadeyle "Avox ne demek?" diye soruyorum.</p>

  <p class="heading0">"Suç işlemiş birisi," diyor Haymitch. "İşlediği suçtan, dolayı dilini kestikleri için konuşamıyor. Bir tür hain falan olmalı. Onu tanıyor olman mümkün değil."</p>

  <p class="heading0">"Tanıyor bile olsan," diyor Effie, "Emir vermek dışında, hiçbiriyle konuşmamalısın. Tabii ki onu tanımıyorsun."</p>

  <p class="heading0">Ama ben onu tanıyorum. Haymitch "hain" kelimesini kullanınca, nereden tanıdığımı da hatırlıyorum. Bunu kimsenin onaylamayacağını bildiğim için açıklamaya niyetim yok. "Hayır, sanırım tanımıyorum. Ben sadece..." diye geveliyorum. Şarabın işimi kolaylaştırdığını söyleyemem.</p>

  <p class="heading0">Peeta parmaklarını şaklatıyor. "Deela Cartwright. Kızın adı bu. Bana da tanıdık gelmişti. Sonra birden Delly'nin tıpatıp benzeri olduğunu hatırladım."</p>

  <p class="heading0">Delly Cartwright yüzü hamura benzeyen, topluca ve sarışın bir kız ve garsonumuzla benzerliği, bir böceğin, kelebeğe benzerliğinden öteye geçmez. Ayrıca gezegendeki en dost canlısı insan olduğunu da söyleyebiliriz. Zira okuldaki herkese, hatta bana bile sürekli gülümser. Oysa bu kızıl saçlı kızı bir an bile gülümserken görmedim. Ama Peeta'nın tahmininin üstüne balıklama atlıyorum. "Tabii ki," diyorum. "Bence de o. Sanırım saçları yüzünden."</p>

  <p class="heading0">"Ve tabi gözleri," diyor Peeta.</p>

  <p class="heading0">Masadaki gerginlik bir anda dağılıyor. "Ah, pekâlâ. Hepsi o kadarsa, iyi," diyor Cinna. "Ve evet, pastada ispirto vardı ama alkolün tamamı yanıp tükendi. Ateşli girişinizin şerefine özellikle sipariş ettim."</p>

  <p class="heading0">Pastalarımızı yedikten sonra, oturma salonuna geçip, o günkü açılış töreninin görüntüleriniz izliyoruz. Birkaç çift daha iyi bir izlenim bırakıyorlar ama hiçbiri bizim tırnağımız olamaz. Eğitim Merkezi'nden çıkışımızı gösterirlerken, kendi ekibimiz bile Ah çekiyor.</p>

  <p class="heading0">Haymitch "El ele tutuşmanız kimin fikriydi?" diye soruyor.</p>

  <p class="heading0">"Cinna'nın” diyor Portia.</p>

  <p class="heading0">"Asilere yakışacak bir detay," diyor Haymitch.</p>

  <p class="heading0">Asiler mi? Ne demek istediğini anlamak için biraz düşünmem gerekiyor. Ancak, Oyunlar çoktan başlamışçasına birbirlerinden olabildiğince uzak duran, birbirlerine hiç dokunmayan ve hatta birbirlerini görmezden gelen diğer çiftleri anımsayınca, Haymitch'in sözlerinin ne anlama geldiğini algılıyorum. Ateşli kostümlerimiz kadar, kendimizi iki rakip değil iki dost gibi sunmamızın da aradan sıyrılmamızda payı var.</p>

  <p class="heading0">"Yarın sabah ilk eğitim toplantısı yapılacak. Kahvaltıda buluşalım; size tam olarak nasıl oynamanızı istediğimi anlatayım," diyor Haymitch, Peeta ve bana. "Şimdi, biz yetişkinler sohbet ederken, gidin, biraz uyuyun."</p>

  <p class="heading0">Peeta'yla birlikte, koridor boyunca, odalarımıza doğru ilerliyoruz. Benim kapıma ulaşınca, Peeta pervaza yaslanıyor. İçeri girmeme engel oluşturmuyor ama dikkatimi çekmeyi başarıyor. "Delly Cartwright," diyor. "Bir benzerini burada bulmamız çok tuhaf."</p>

  <p class="heading0">Bir açıklama beklediği her halinden belli. Aslında ben de ona açıklama yapmak istiyorum. İkimiz de beni kurtardığını biliyoruz. Bir kez daha ona borçluyum. Ona kızla ilgili gerçeği söylersem, bir şekilde ödeşebiliriz. Bunun nasıl bir zararı olabilir ki? Hem zaten, hikâyemi birilerine tekrar edecek olsa bile, bana bir şey olmaz. Ortada sadece şahit olduğum bir olay var. Ayrıca, o da Delly Cartwright konusunda yalan söyleyerek, kendini tehlikeye atmadı mı?</p>

  <p class="heading0">Birisiyle o kız hakkında konuşmak istediğimi fark ediyorum. Hikâyesini çözmeme yardım edebilecek birisiyle. İlk tercihim elbette ki Gale olurdu ama Gale'i bir daha görebileceğimi hiç sanmıyorum. Bu bilgiyi onunla paylaşamamamın, Peeta'ya avantaj sağlayıp, sağlamayacağını çözmeye çalışıyorum ama bunun için bir neden göremiyorum. Belki de böyle bir sırrı paylaşarak onu dost gibi gördüğüme ikna edebilirim.</p>

  <p class="heading0">Ayrıca o kız ve kesik dilini bir arada düşünmek beni ürkütüyor. Bana neden burada olduğumu hatırlatıyor. Buraya, gösterişli kostümlere mankenlik yapıp, süslü püslü yiyecekler tüketmek için gelmedim. İzleyiciler katilime baskı yaparken, kanlı bir ölümle dünyaya veda etmek için buradayım.</p>

  <p class="heading0">Anlatmak ya da anlatmamak. Şarabın etkisiyle, beynim hâlâ biraz yavaş işliyor. Sanki aradığım cevap orada uzanıyormuş gibi, boş koridora bakıyorum.</p>

  <p class="heading0">Peeta tedirginliğimi anlıyor. "Çatıya çıktın mı?" Kafamı sallıyorum. "Cinna bana gösterdi. Oradan şehrin neredeyse tamamını görebiliyorsun. Gerçi biraz sert bir rüzgâr var ama."</p>

  <p class="heading0">Bu sözlerini beynimde "Orada kimse konuştuklarımızı duyamaz," diye&nbsp;tercüme ediyorum. İnsan, binanın içinde, her yerde izlenebileceği hissini taşıyor. "Öylece çıkabiliyor muyuz?"</p>

  <p class="heading0">"Tabii ki. Haydi," diyor Peeta. Onu, çatıya çıkan merdivenlere doğru takip ediyorum.</p>

  <p class="heading0">Dışarıya açılan bir kapısı olan küçük, kubbe gibi odadayız. Serin ve rüzgârlı akşam havasına adım atarken, manzara nefesimi kesiyor. Capitol, ayaklarımızın altında, ateş böcekleriyle kaplı geniş bir arazi gibi parıldıyor.</p>

  <p class="heading0">12. Mıntıka'da elektrik kesilip, durur. Sadece günün belli saatlerinde elektriğimiz olur. Akşamları genelde mum ışığında geçiririz. Elektriğin verileceğinden kesinkes emin olabileceğiniz tek saat, televizyonda, Oyunlar'ı ya da önemli bir hükümet mesajını yayınlayacakları saatlerdir. Her ikisini de seyretmek mecburidir. Ama bu şehirde, kesinti olmaz. Asla.</p>

  <p class="heading0">Peeta'yla birlikte, çatının uç kısmında kalan parmaklıklı bölüme yürüyoruz. Doğruca, aşağıya, insanlarla dolu sokağa bakıyorum. Arabaların sesleri, zaman zaman birbirlerine seslenen insanlar ve tuhaf metalik bir çıngırtı duyuluyor. 12.Mıntıka'da bu saatlerde, hepimiz çoktan yataklarımıza girmiş olurduk.</p>

  <p class="heading0">"Cinna'ya nasıl olup yukarı çıkmamıza izin verdiklerini sordum. İçimizden birinin aşağı atlayıvermemizden korkmuyorlar mı acaba?" diyor Peeta.</p>

  <p class="heading0">"Ne dedi peki?"</p>

  <p class="heading0">"Atlayamıyormuşuz," diyor Peeta. Elini boşluğa uzatıyor. Keskin bir vız sesiyle geri çekiyor. "Bir tür elektrik perdesi, insanı geri, çatıya fırlatıyormuş."</p>

  <p class="heading0">"Güvenliğimiz konusunda ne kadar endişeliler," diyorum. Her ne kadar Peeta'ya çatıyı gösteren Cinna olsa da, bu saate, tek başımıza burada olmamızın doğru olduğundan emin değilim. Daha önce haraçların Eğitim Merkezi'nin çatısına çıktıklarını görmemiştim. Tabi bu bizim kameralarca görüntülenmediğimiz anlamına gelmiyor. "Sence şu anda bizi izliyorlar mıdır?" diye soruyorum.</p>

  <p class="heading0">"Belki de," diyor. "Haydi, gel, bahçeyi gör."</p>

  <p class="heading0">Kubbenin diğer tarafında, çiçek tarlaları ve saksılara ekilmiş ağaçlarla dolu bir bahçe yaratılmış. Dallardan yüzlerce rüzgâr çanı sarkıyor. Biraz önce duyduğum metalik çıngırtının nereden kaynaklandığını böylece anlıyorum. Bu bahçede, böyle rüzgârlı bir akşamda, duyulmamak için özel çaba harcayan iki insanın konuşmalarının dağılıp gitmesi çok kolay.</p>

  <p class="heading0">Peeta sabırsız gözlerle bana bakıyor.</p>

  <p class="heading0">Çiçeklerden birini inceliyormuş gibi yapıyorum. "Bir gün ormanda&nbsp;avlanıyorduk. Saklanmıştık, avlayacak bir hayvanın gelmesini bekliyorduk," diye fısıldıyorum.</p>

  <p class="heading0">"Babanla birlikte mi?" diye soruyor.</p>

  <p class="heading0">"Hayır, arkadaşım Gale'le. Birden bütün kuşlar sustu. Bir tanesi dışında. Sanki diğerlerini uyarmaya çalışıyor gibiydi. Sonra onu gördüm. Aynı kız olduğundan eminim. Yanında bir Çocuk vardı. Kıyafetleri yırtık pırtıktı. Gözlerinin çevresi uykusuzluktan mosmor olmuştu. Can havliyle koşuyorlardı."</p>

  <p class="heading0">12. Mıntıka'ya ait olmadıkları her hallerinden belli olan bu garip çifti gördüğümüz anda nasıl donakaldığımızı anımsayıp, susuyorum. Bu olaydan bir süre sonra, Gale'le belki de kaçmalarına yardım edebileceğimizi düşünmüştük. Belki de etmeliydik de. Onları gizlemeliydik. Elimizi çabuk tutsaydık, gizleyebilirdik de. Gale de, ben de çok şaşırmıştık evet. Ama ikimiz de avcıyız. Hayvanların yakalanma korkusu taşıdıkları zaman nasıl göründüklerini çok iyi biliriz. O çifti gördüğümüz anda, başlarının belada olduğunu hissetmiştik. Ama durup, seyretmekle yetinmiştik.</p>

  <p class="heading0">Peeta'ya anlatmaya devam ediyorum. "Birden bir araç çıkageldi. Yani demek istediğim, gökyüzü bir an bomboştu, sonra o araç beliriverdi. Hiç ses çıkarmamıştı ama kızla çocuk onu hemen görmüşlerdi. Kızın üstüne bir ağ atıldı. Ağ kızı sardı ve asansör gibi hızla yukarı çekti. Çocuğa mızrak gibi bir şey attılar. Ucunda bir kablo vardı. Onu da yukarı çektiler. Ama öldüğünden eminim. Kızın bir çığlık attığını duyduk. Sanırım çocuğun adını haykırmıştı. Ve sonra, araç gözden kayboldu. Gökyüzünde kaybolup, gitti. Kuşlar yeniden şakımaya başladılar... Hiçbir şey olmamış gibi."</p>

  <p class="heading0">"Sizi gördüler mi acaba?"</p>

  <p class="heading0">"Bilmiyorum," diyorum. "Biz bir kaya parçasının altına saklanmıştık." Ama aslında biliyorum. Kuşun tek başına şakımaya başlamasının hemen ardından, araç ortaya çıkmadan önce, kız bizi görmüştü. Gözlerini gözlerime kilitleyip, yardım istemişti. Ama ne ben, ne Gale tepki vermemiştik.</p>

  <p class="heading0">"Titriyorsun," diyor Peeta.</p>

  <p class="heading0">Rüzgâr ve bu tatsız hikâye vücudumun sıcaklığını alıp, götürdü. Kızın çığlığı kulaklarımda yankılanıyor. Acaba attığı son çığlık mıydı?</p>

  <p class="heading0">Peeta ceketini çıkarıp, omuzlarıma sarıyor. Geri çekilmeyi düşünüyorum ama neden sonra, hem ceketini, hem kibarlığını kabul etmeye karar veriyorum. Gerçek bir arkadaş böyle yapar, değil mi?</p>

  <p class="heading0">Peeta, ceketinin düğmesini iliklerken, "Buralılar mıymış?" diye soruyor.</p>

  <p class="heading0">Başımı sallıyorum. Kızda da çocukta da Capitol havası vardı.</p>

  <p class="heading0">"Sence nereye gidiyorlardı?"</p>

  <p class="heading0">"Bunu bilemem." 12. Mıntıka yolun sonu sayılır. Bizden sonrasında, sadece vahşi bir hayat var. Tabi eğer zehir saçan bombaların dumanlarının hâlâ tüttüğü 13. Mıntıka kalıntılarını saymazsak. Zaman zaman, bize o günleri hatırlatmak için, televizyonda o görüntüleri yayınlarlar. "Ya da neden buradan ayrılmak isteyebileceklerini..." Haymitch Avox'ların hain olduklarını söylemişti, Neye ihanet etmişlerdi ki? Tek bir şey olabilirdi: Capitol. Ama burada her şeyleri vardı. Ayaklanmak için neden yoktu ki.</p>

  <p class="heading0">Peeta "Ben de buradan ayrılmak isterdim," diyor. Sonra gergin bir tavırla çevresine bakmıyor. Bunu, rüzgâr çanlarına rağmen duyulabilecek kadar yüksek sesle söyledi. Gülüyor. "Şu anda izin verseler, hemen eve dönerdim," diyor. "Ama yemeğin birinci sınıf olduğunu kabul etmek zorundayım."</p>

  <p class="heading0">Yine kendini sağlama aldı. Sözlerinin sadece bu kısmını duyan birisi, onun Capitol'un tartışılmaz iyiliğini yargılayan biri değil, korkmuş bir haraç olduğunu düşünürdü.</p>

  <p class="heading0">"Hava soğuyor. İçeri girsek iyi olur." Kubbenin içi, ılık ve aydınlıktı.</p>

  <p class="heading0">"Arkadaşın Gale. Toplama günü, kardeşini senden ayıran çocuk muydu?"</p>

  <p class="heading0">"Evet," dedim. "Onu tanıyor musun?"</p>

  <p class="heading0">"Tam olarak tanıdığım söylenemez. Kızlarından ondan bahsettiklerini çok duyuyorum. Kuzenin falan sanmıştım. Birbirinizi çok kolluyorsunuz."</p>

  <p class="heading0">"Hayır, akraba değiliz," diyorum.</p>

  <p class="heading0">Peeta başını sallıyor. Aklından neler geçtiğini anlamak güç. "Sana veda etmeye geldi mi?"</p>

  <p class="heading0">"Evet." Onu dikkatle süzüyorum.</p>

  <p class="heading0">"Baban da geldi. Bana kurabiye getirmiş."</p>

  <p class="heading0">Peeta bunu ilk defa duyuyormuş gibi, kaşlarını kaldırıyor. Ama ne kadar kolay yalan söyleyebildiğini gördüğüm için, bu halini pek ciddiye almıyorum. "Öyle mi? Seni ve kardeşini sever. Sanırım bir ev dolusu erkek çocuk yerine, bir kızı olsun isterdi."</p>

  <p class="heading0">Yemek masalarının başında ya da fırındaki ocağın önünde adımın geçmiş olması ihtimali beni şaşırtıyor. Büyük olasılıkla, anne odada yokken olmuştur.</p>

  <p class="heading0">"Babam, anneni çocukluk günlerinden tanıyor," diyor Peeta.</p>

  <p class="heading0">Şaşırtıcı bir haber daha. Ama doğru olması mümkün. "Ah, evet. Annem de şehirde büyümüş," diyorum. Annemin, ekmeğine iltifat etmek dışında fırıncıdan hiç bahsetmediğini söylemem ayıp olur gibi geliyor.</p>

  <p class="heading0">Kapıma geliyoruz. Ceketini geri veriyorum. "Sabah görüşürüz."</p>

  <p class="heading0">"Görüşürüz," diyor ve koridor boyunca uzaklaşıyor.</p>

  <p class="heading0">Kapımı açtığım zaman, kızıl saçlı kızı, duşa girerken ortalığa bıraktığım eşyalarımı toplarken buluyorum. Biraz önce başını neredeyse belaya soktuğum için özür dilemek istiyorum. Ama sonra, emir vermek dışında, onunla konuşmamam gerektiğini hatırlıyorum.</p>

  <p class="heading0">"Ah, özür dilerim," diyorum. "Kıyafetleri Cinna'ya geri verecektim. Özür dilerim. Onları Cinna'ya götürebilir misiniz?"</p>

  <p class="heading0">Gözlerini kaçırarak, başını hafifçe eğiyor ve hızla odadan çıkıyor.</p>

  <p class="heading0">Niyetim ona akşam yemeğinde olanlar konusunda üzgün olduğumu ifade etmekti. Ancak özrümün çok daha derinlere dayandığını biliyorum. Ona ormanda yardım etmediğim için utandığımı da. Capitol'ün arkadaşını öldürmesi ve onu dilsiz bırakması konusunda parmağımı bile oynatmadığım için...</p>

  <p class="heading0">Tıpkı Oyunlar'ı seyrediyormuşum gibi...</p>

  <p class="heading0">Ayakkabılarımı çıkarıp, üstümdeki kıyafetlerle yatağa giriyorum. Titremem bir türlü geçmiyor. Belki de kız beni hatırlamıyor bile. Ama hatırladığından eminim. Son çareniz olan bir insanın yüzünü kolay unutmazsınız. Kendimi o kızıl saçlı dilsiz kızdan korumak ister gibi, yorganı başıma kadar çekiyorum. Ancak gözlerini üstümde hissetmeye devam ediyorum. Sanki bakışları duvarları, kapıları ve yorganı delip, geçiyor.</p>

  <p class="heading0">Ölümümü izlemekten keyif alıp almayacağını merak etmekten kendimi alamıyorum.</p>
</body>
</html>
