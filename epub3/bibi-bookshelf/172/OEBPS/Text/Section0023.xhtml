<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XXIII</i></b></h2>

  <p class="heading0">Vücudumun tek tek bütün hücreleri, yahniye dalmamı ve avuç avuç yememi söylüyor. Fakat Peeta'nın sesi bana engel oluyor. "Yahni konusunda işi ağırdan alsak iyi olacak. Trendeki ilk geceyi hatırlasana... Bütün o zengin yemekler beni hasta etmişti. Üstelik o zaman bu kadar aç da değildim."</p>

  <p class="heading0">Üzgün bir sesle, "Haklısın," diyorum. "Oysa her şeyi bir lokmada yutabilirim!" Ama yutmuyorum. İkimiz de aklı başında davranıyoruz. Birer çörek, yarımşar elma ve yumurta büyüklüğünde birer parça et yiyoruz. Ben, yahnimi, tadını çıkararak, küçük lokmalar halinde yemeye özen gösteriyorum. Yemekle birlikte gümüş çatal bıçaklar ve tabaklar bile göndermişler. Yemeğim bitince, iç geçirerek yahniye bakıyorum. "Ben biraz daha istiyorum."</p>

  <p class="heading0">"Ben de öyle. Bak ne diyeceğim. Bir saat bekleyelim. Eğer yemeği midemizde tutmayı başarırsak, birer porsiyon daha yeriz."</p>

  <p class="heading0">"Anlaştık," diyorum. "Ama bu çok uzun bir saat olacak."</p>

  <p class="heading0">"Belki de olmaz," diyor Peeta. "Yemek gelmeden önce ne diyordun? Benimle ve... Rakibimin olmamasıyla ilgili... Başına gelen en iyi şeyin..."</p>

  <p class="heading0">Ortamın, kameraların yanaklarımın kızardığını algılayamayacakları kadar loş olduğunu umarak "Son kısmı hatırlamıyorum," diyorum.</p>

  <p class="heading0">"Ah, doğru. Bunu ben düşünmüştüm," diyor. "Kenara kayşana... Donuyorum."</p>

  <p class="heading0">Ona uyku tulumunda yer açıyorum. Sırtımızı mağaranın duvarına yaslıyoruz. Ben başımı omzuna dayıyorum. O kolunu omzuma atıyor. Haymitch'in durmamam için beni iteklediğini hissediyorum. "Yani beş yaşından beri başka hiçbir kız dikkatini çekmedi, öyle mi?" diye soruyorum.</p>

  <p class="heading0">"Hayır. Bütün kızlar dikkatimi çekti. Ama hiçbiri senin gibi kalıcı iz bırakmadı," diyor.</p>

  <p class="heading0">"Eminim, bir Dikiş kızından hoşlanman annenle babanı sevinçten havalara uçuracaktır."</p>

  <p class="heading0">"Pek sanmam. Ama umurumda değil. Her neyse... Zaten geri döndüğümüzde, sen artık bir Dikiş kızı değil, Galipler Köyü sakini olacaksın."</p>

  <p class="heading0">Bu doğru. Kazanırsak, ikimiz de şehrin, Açlık Oyunları galiplerine ayrılan kısmından birer ev almaya hak kazanacağız. Uzun zaman önce, Oyunlar ilk başladığında, Capitol, her mıntıkaya bir düzine güzel ev yaptırmış. Tabii ki bizim mıntıkada sadece bir ev dolu. Diğerlerinde hiç kimse yaşamadı.</p>

  <p class="heading0">Birden rahatsız edici bir düşünceyle sarsılıyorum. "O zaman tek&nbsp;komşumuz Haymitch olacak!"</p>

  <p class="heading0">"Ah, bu çok hoş olur," diyor Peeta bana iyice sarılarak. "Sen, ben ve Haymitch. Çok samimi. Piknikler, doğum günleri, ateşin başında eski Açlık Oyunları hikâyeleri anlattığımız uzun kış geceleri."</p>

  <p class="heading0">"Sana söyledim, benden nefret ediyor!" diyorum ama Haymitch'in yeni kankam olması fikri beni güldürüyor.</p>

  <p class="heading0">"Bazen," diyor Peeta. "Ayık olduğu zaman, ağzından seninle ilgili tek bir kötü söz çıktığını duymadım."</p>

  <p class="heading0">"İyi de Haymitch hiçbir zaman ayık değil ki," diyorum.</p>

  <p class="heading0">"Bu da doğru. Kiminle karıştırdım? Ah, evet. Seni seven Cinna'ydı. Ama sanırım bunun nedeni seni tutuşturduğu zaman dönüp kaçmamandı," diyor Peeta. "Diğer taraftan, Haymitch konusunda... Ben olsam ondan uzak durmak için ne gerekiyorsa yapardım. O senden nefret ediyor."</p>

  <p class="heading0">"Gözdesinin ben olduğumu söylememiş miydin?" "Benden daha çok nefret ediyor," diyor.</p>

  <p class="heading0">"Bana sorarsan, insanlarla genel olarak sorunu var."</p>

  <p class="heading0">İzleyicilerin, Haymitch'i hedef alan esprilerimize güleceklerinden eminim. Haymitch o kadar uzun zamandır göz önünde ki, insanların çoğu için eski bir dosttan farksız. Hele toplama gününde, sahneden uçmasıyla artık herkes tarafından tanınıyor. Eminim, şu an itibariyle, hakkımızda sayısız röportaj vermiştir. Uydurduğu yalanları tahmin bile edemiyorum. Aslında, Haymitch'in işi diğerlerine göre daha zor. Çünkü diğer akıl hocaları ortaklarıyla birlikte çalışıyorlar. Oysa Haymitch, her an göreve hazır olmak zorunda. Biraz benim arenadaki yalnız halime benziyor. Nasıl dayandığını merak ediyorum doğrusu... İçki, sürekli dikkatli olmak mecburiyeti ve bizi hayatta tutma stresi onu mahvediyordur.</p>

  <p class="heading0">Çok tuhaf. Haymitch ve ben kişilik olarak hiç anlaşamıyoruz fakat belki de Peeta birbirimize benzediğinizi söylerken yanılmıyordu. Çünkü Haymitch hediyelerin zamanlamasıyla, benimle bir şekilde iletişim kurabiliyor gibi görünüyor. Bana su göndermeyerek, bir su kaynağına yakın olduğum mesajını vermesi, uyku şurubunu, Peeta'nın acısını dindirmek amacıyla göndermediğini hemen anlayabilmem ve şimdi aşk konusunda nasıl hareket etmem gerektiğini kavramam. Peeta'yla bir bağlantı kurabilmek için benzer bir çaba harcamıyor. Belki de, bir kâse çorbanın, Peeta için, sadece bir kâse çorba olacağını, benimse altından bir anlam çıkaracağımı tahmin ediyor.</p>

  <p class="heading0">Zihnimde parlayan yeni bir fikirle sarsılıyorum. Bu sorunun su yüzüne çıkmasının neden bu kadar zaman aldığına hayret ediyorum. Belki de,&nbsp;Haymitch'i sorgulamaya yeni yeni başladığım içindir. "Sence bunu nasıl yaptı?"</p>

  <p class="heading0">"Kim? Neyi?"</p>

  <p class="heading0">"Haymitch," diyorum. "Sence Oyunlar'ı nasıl kazandı?"</p>

  <p class="heading0">Peeta cevap vermeden önce kısa bir süre düşünüyor. Haymitch'in güçlü bir fiziği var ama Cato ya da Thresh gibi bir doğa harikası değil. Özellikle yakışıklı bir erkek de sayılmaz. Yani, sponsorların sizi hediyelere boğacağı anlamda... Ayrıca çok aksi bir adam. Kimsenin onunla takım oluşturmak isteyeceğini sanmam. Haymitch'in kazanmasının tek bir yolu var ve ben kafamda bu sonuca ulaşırken, Peeta yüksek sesle cevap veriyor.</p>

  <p class="heading0">"Diğerlerini zekâsıyla ezdi,"diyor.</p>

  <p class="heading0">Başımı sallıyorum ve konuyu kapatıyorum. Fakat için için, Haymitch'in, bizim kazanabileceğimize dair inancıyla uzun süre ayık kalabildiğini düşünüyorum. Belki de her zaman ayyaş bir adam değildi. Belki de ilk başlarda haraçlara yardım etmeye uğraşmıştı. Ama sonra bu iş onun için dayanılmaz bir hal aldı. İki çocuğa akıl hocalığı yaptıktan sonra ölümlerini izlemek berbat bir şey olsa gerek. Art arda, her sene... Buradan çıkmayı başarırsam, bunu iş edinmem gerekeceğini fark ediyorum. 12. Mıntıka'nın kız haracına benim akıl hocalığı yapmam gerekecek. Bu düşünce o kadar kötü geliyor ki, hemen bir kenara itiyorum.</p>

  <p class="heading0">Yarım saat kadar sonra, yeniden bir şeyler yemem gerektiğine karar veriyorum. Zaten Peeta da bana itiraz edemeyecek kadar aç. Ben iki tabak daha yahni ve pilav hazırlarken, marş sesini duyuyoruz. Peeta gökyüzünü seyretmek için, gözünü kayaların arasındaki çatlağa yerleştiriyor.</p>

  <p class="heading0">"Bu gece görecek bir şey yok," diyorum. Yahni, gökyüzünden daha çok ilgimi çekiyor. "Bugün bir şey olmadı. Yoksa top sesini duyardık."</p>

  <p class="heading0">Peeta alçak sesle "Katniss," diyor.</p>

  <p class="heading0">"Ne? Sence bir çörek daha paylaşalım mı?" diye soruyorum.</p>

  <p class="heading0">Yine "Katniss," diyor ama ben onu duymazdan gelmek istiyorum.</p>

  <p class="heading0">"Bir çöreği ikiye böleceğim. Ama peyniri yarına saklıyorum." Peeta bana bakıyor. "Ne oldu?" "Thresh ölmüş," diyor.</p>

  <p class="heading0">"Olamaz," diyorum.</p>

  <p class="heading0">"Topu fırtına sırasında atmış olmalılar; o yüzden duymadık herhalde."</p>

  <p class="heading0">"Emin misin? Yani deli gibi yağmur yağıyor. Gökyüzünü nasıl görebildiğini anlayamıyorum." Peeta'yı kenara itip, tek gözümü kısarak, aralıktan gökyüzüne bakıyorum ve Thresh'in yüzünü görüyorum. Hemen sonra görüntü kayboluyor.</p>

  <p class="heading0">Yapmakta olduğum şeyi unutmuş gibi, kayaların üstüne yığılıyorum. Thresh ölmüş. Mutlu olmam gerekmez mi? Karşı karşıya gelmek zorunda olduğumuz haraçlardan biri daha eksildi. Üstelik güçlü bir haraçtı. Ama mutlu değilim. Tek düşünebildiğim, Thresh'in, karnına saplanan bir mızrakla hayatını kaybeden Rue sayesinde kaçmama izin verdiği.</p>

  <p class="heading0">Peeta "İyi misin?" diye soruyor.</p>

  <p class="heading0">Omuzlarımı silkip, ellerimle dirseklerimi tutarak, kollarımı göğsümde birleştiriyorum. Gerçek acımı saklamak zorundayım, aksi takdirde rakiplerinin yasını tutan bir haraç olarak adım çıkacak. Rue başka bir şeydi. Biz onunla aynı takımdaydık. O çok küçüktü. Ancak hiç kimse, Thresh'in katledilmesine üzülmemi anlayamaz. Katledilmek! Neyse ki bu kelimeyi yüksek sesle söylemiyorum. Bu halim bana arenada puan getirmez. "Ben sadece..." diyorum. "Yani biz kazanamasaydık, Thresh'in kazanmasını isterdim. Çünkü o kaçmama izin verdi. Rue sayesinde... "</p>

  <p class="heading0">"Biliyorum," diyor Peeta. "Ama bu bizim 12. Mıntıka'ya bir adım daha yaklaştığımız anlamına geliyor." Elime bir tabak tutuşturuyor. "Ye. Hâlâ ılık."</p>

  <p class="heading0">Gerçekten aldırmadığımı göstermek için yemeğimden bir yudum alıyorum fakat lokma ağzımda bir sakız gibi büyüyor, bir türlü yutamıyorum. "Ayrıca, Cato'nun bizim peşimize düşeceği anlamına da geliyor," diyorum.</p>

  <p class="heading0">"Ve yine malzeme bulduğu..." diyor Peeta.</p>

  <p class="heading0">"Her iddiasına girerim yaralanmıştır," diyorum.</p>

  <p class="heading0">"Neden böyle söyledin?"</p>

  <p class="heading0">"Çünkü Thresh mücadele etmeden pes etmez. O güçlü biri. Yani güçlü biriydi. Ve onun alanındaydılar."</p>

  <p class="heading0">"İyi," diyor Peeta. "Cato ne kadar yaralıysa, işimiz o kadar kolaylaşır. Tilki Surat'ın nasıl hayatta kaldığını çok merak ediyorum."</p>

  <p class="heading0">"Ah o gayet iyi," diyorum. Cornucopia'ya saklanma fikri benim yerime, onun aklına geldiği için hâlâ öfkeliyim. "Büyük olasılıkla, Cato'yu yakalamak, onu yakalamaktan kolay olacak."</p>

  <p class="heading0">"Belki de ikisi birbirini haklar, biz de eve döneriz," diyor Peeta. "Ancak nöbet konusunda çok daha dikkatli olmamız gerek. Birkaç defa içim geçti."</p>

  <p class="heading0">"Benim de," diyorum. "Ama bu gece olmayacak."</p>

  <p class="heading0">Sessizce yemeğimizi bitiriyoruz. Sonra Peeta ilk nöbeti üstleniyor. Yanında uyku tulumunun içine siniyorum ve kapüşonumu yüzüme indirip, kameralardan saklanıyorum. Duygularımın yüzüme yansımasından korkmadan birkaç dakika geçirmeye ihtiyacım var. Kapüşonun altında, Thresh'e sessizce&nbsp;veda ediyor ve canımı bağışladığı için şükranlarımı sunuyorum. Onu hatırlayacağıma ve eğer kazanabilirsem ve eğer buna izin verilirse onun ve Rue'nun aileleri için bir şeyler yapacağıma söz veriyorum. Sonra, dolu bir mide ve Peeta'nın yanımda olmasının verdiği güvenle, derin bir uykuya dalıyorum.</p>

  <p class="heading0">Peeta beni uyandırdığı zaman, zihnimin algıladığı ilk şey keçi peynirinin kokusu oluyor. Bana üzerine keçi peyniri sürülmüş ve bir dilim elma yerleştirilmiş bir çörek uzatıyor. "Sakın kızma," diyor. "Yeniden bir şeyler yemem gerekti. Bu da senin payın."</p>

  <p class="heading0">"Ah, iyi," diyerek kocaman bir ısırık alıyorum. Dolgun ve yağlı peynir, Prim'in yaptığı peynirleri hatırlatıyor. Elma da tatlı ve kütür kütür. "Mmmm..."</p>

  <p class="heading0">"Fırında elma ve keçi peynirli turta yapıyoruz," diyor. "Eminim çok pahalıdır," diyorum.</p>

  <p class="heading0">"Benim ailemin yiyemeyeceği kadar pahalı. Tabi eğer bayatlamadıysa... Aslında doğal olarak yediğimiz her şey bayat oluyor," diyor. Sonra uyku tulumunu üzerine çekiyor. Daha bir dakika geçmeden horlamaya başlıyor.</p>

  <p class="heading0">Hah... Bense dükkân sahiplerinin kolay bir hayatı olduğunu sanırdım. Peeta'nın her zaman yiyecek bir şeyler bulabildiği doğru. Fakat yine de bütün hayatınızı bayat ekmek ve başka kimsenin istemediği sert ve kuru somunlarla geçirmenin hüzünlü bir tarafı olduğu da kesin. Bizde ise, ben eve yiyecek bir şeyler getirdiğim için, yediklerimizin çoğu o kadar taze oluyor ki, tabağınızdakilerin ayaklanıp, kaçmalarından korkuyorsunuz.</p>

  <p class="heading0">Nöbetim sırasında bir yerde, yağmur biraz biraz azalarak duruyor. Sağanak sona erince, sadece dallarda kalan sular süzülmeye ve hepsi altımızdaki dereye akmaya başlıyor. Çok güzel bir dolunay çıkıyor. Gözlükler olmadan da dışarıyı görebiliyorum. Ayın gerçek mi yoksa Oyun Kurucularının projeksiyonu mu olduğuna karar veremiyorum. Ben evden ayrılmadan kısa süre önce dolunay olduğunu hatırlıyorum. Geç saatlere kadar avlanırken Gale'le birlikte doğuşunu izlemiştik.</p>

  <p class="heading0">Ne kadar zamandır evden uzaktayım? Arenada iki hafta geçtiğini tahmin ediyorum. Öncesinde de bir haftalık bir hazırlık süreci vardı. Belki de ay bu arada döngüsünü tamamlamıştır. Nedense gördüğümün gerçek ay -12. Mıntıka'dan gördüğüm ayın ta kendisi- olmasını deli gibi istiyorum. Böylece her şeyin gerçekliğinden şüphelendiğimiz arenanın gerçeküstü dünyasında, tutunacak bir şeyimiz olur.</p>

  <p class="heading0">Geriye sadece dört kişi kaldık.</p>

  <p class="heading0">İlk defa, kendime eve dönme olasılığımın yüksek olduğunu düşünme izni veriyorum. Üne ulaşabilirim. Ve servete. Galipler Köyü'nde kendi evime.&nbsp;Annem ve Prim orada benimle birlikte yaşarlar. Açlıktan korkmamıza gerek kalmaz. Yeni bir özgürlük... Ama sonra... Sonra ne olacak? Gündelik hayatım nasıl geçecek? Normalde zamanımın çoğunu yiyecek bulmaya ayırırım. Bu özelliğim elimden alınırsa, kim olduğumu, kimliğimi kaybedebilirim. Bu düşünce beni ürkütüyor. Onca parası olan Haymitch'i düşünüyorum. Onunki nasıl bir hayat? Tek başına yaşıyor; karısı, çocukları yok. Uyanık geçirdiği saatlerin çoğunda sarhoş. Ben onun gibi olmak istemiyorum.</p>

  <p class="heading0">Kendi kendime, Ama sen yalnız olmayacaksın, diye fısıldıyorum. Annem ve Prim var. En azından şimdilik. Sonra... Sonrasını, Prim'in büyüyeceği, annemin bizi terk edeceği zamanları düşünmek bile istemiyorum. Asla evlenmeyeceğimi, bu dünyaya bir çocuk getirme riskini almayacağımı biliyorum. Çünkü galip gelmenin garantileyemeyeceği tek şey, çocuklarınızın güvenliğidir. Benim çocuklarımın isimleri de diğerleriyle birlikte, toplama günü kuralarına dahil edilecek. Böyle bir şeyin olmasına asla izin vermeyeceğime yemin ediyorum.</p>

  <p class="heading0">Bir süre sonra güneş doğuyor ve ışığı çatlakların arasından mağaraya dolup, Peeta'nın yüzünü aydınlatıyor. Eve dönmeyi başarırsak, Peeta nasıl birine dönüşecek, kim bilir? Bu insanı şaşırtan, iyi huylu ve bütün Panem'i, bana delicesine aşık olduğuna inandıran yalanları -itiraf etmeliyim ki zaman zaman beni bile şüpheye düşüren- bir çırpıda sıralayan delikanlı? En azından dost oluruz, diye düşünüyorum. Burada birbirimizin hayatlarını kurtardığımız gerçeğini hiçbir şey değiştiremez. Hem bunun ötesinde, o her zaman bana ekmek veren çocuk olarak kalacak. İki iyi dost. Bunun ötesinde bir şey... Gale'in gri gözlerinin, ta 12. Mıntıka'dan, Peeta'yı süzen beni izlediklerini düşünüyorum.</p>

  <p class="heading0">Duyduğum rahatsızlıkla, harekete geçmeye karar veriyorum. Dönüp, Peeta'nın omzunu sarsıyorum. Uykulu gözlerini aralıyor, beni görünce kendine çekip uzun uzun öpüyor. Nihayet ayrıldığımızda "Avlanma zamanımızı boşa harcıyoruz," diyorum.</p>

  <p class="heading0">"Ben buna boşa harcamak demezdim” diyor ve kalkıp, geriniyor. "İyice havaya girmek için boş mideyle mi avlanacağız?"</p>

  <p class="heading0">"Hayır. Gücümüzü koruyabilmek için kendimizi iyice besleyeceğiz," diyorum.</p>

  <p class="heading0">"Beni de listeye yaz," diyor Peeta. Yine de yahniyle pilavın kalanını ikiye bölüp, ona tepeleme bir tabak uzatmama şaşırıyor. "Hepsini mi?"</p>

  <p class="heading0">"Bugün yerine yenisini koyarız," diyorum. İkimiz de tabaklarımıza dalıyoruz. Yahni, soğukken bile, hayatımda yediğim en güzel şeylerden biri. Çatalımı bir kenara bırakıp, yemeğimin son lokmalarını parmaklarımla&nbsp;yiyorum. "Effie Trinket'in sofra adabımdan yakındığını duyar gibiyim."</p>

  <p class="heading0">"Hey, Effie. Bir de şuna bak," diyor Peeta ve çatalını omzunun üstünden arkaya atıp, tabağını gürültülü sesler çıkararak yalamaya başlıyor. Sonra havaya bir öpücük gönderiyor ve "Seni özlüyoruz, Effie!" diye sesleniyor.</p>

  <p class="heading0">Elimle ağzını kapatıyorum ama bir taraftan da gülüyorum. "Dur! Cato mağaramızın önünden geçiyor olabilir... "</p>

  <p class="heading0">Elimi sımsıkı tutuyor. "Kimin umurunda? Artık sen beni korursun!" Ve beni kendine çekiyor.</p>

  <p class="heading0">"Haydi," diyorum biraz kızgın bir sesle kendimi kollarından kurtarmaya çalışarak ama beni öpmeden bırakmıyor.</p>

  <p class="heading0">Eşyalarımızı toparlayıp, mağaranın önüne çıkınca, ikimiz de ciddileşiyoruz. Son birkaç gündür, yağmur ve Cato'nun Thresh'le meşguliyeti sayesinde, kayaların arasında bir tür tatil yaptığımız, nefeslendiğimiz söylenebilir. Şimdi parlayan güneşe ve güzel havaya rağmen, Oyunlar'a geri döndüğümüzü hissediyoruz. Önceden sahip olduğu silahların tamamını kaybettiği için Peeta'ya bıçağımı veriyorum; kemerine yerleştiriyor. Geriye kalan yedi okumu - üçünü patlamada, ikisini ziyafette feda etmiştim- kılıfın içine yerleştiriyorum. Daha fazla ok kaybetme lüksüm yok.</p>

  <p class="heading0">Peeta "Yakında peşimize düşer," diyor. "Cato, avının ortalıkta dolaşmasına izin verecek biri değil."</p>

  <p class="heading0">"Ama yaralıysa..." diyecek oluyorum.</p>

  <p class="heading0">"Bir şey fark etmez," diyor Peeta. "Hareket edebiliyorsa, geliyor demektir."</p>

  <p class="heading0">Yağmur yüzünden, dere her iki tarafta da yatağını bir iki metre aşmış. Durup, su stokumuzu tazeliyoruz. Birkaç gün önce kurduğum tuzakları kontrol ediyorum ama hiçbir şey yok. Hava durumunu göz önüne alınca, şaşırtıcı bir haber değil. Ayrıca, bu bölgede ne hayvan, ne de hayvanlara ait bir iz görmedim.</p>

  <p class="heading0">"Yiyecek bir şeyler bulmak istiyorsak, eski avlanma sahama gitmeliyiz," diyorum.</p>

  <p class="heading0">"Karar senin," diyor Peeta. "Bana sadece ne yapmam gerektiğini söyle, yeter."</p>

  <p class="heading0">"Gözünü dört aç," diyorum. "Olabildiğince kayaların üstünde kal. Arkamızda sürülecek iz bırakmanın alemi yok. Bir de ikimiz için de kulak kesil..."</p>

  <p class="heading0">Ben izlerimizi tamamen yok etmek için suyun içinden yürümeyi tercih&nbsp;ederdim ama Peeta'nın bacağının akıntıya dayanabileceğinden emin değilim. Her ne kadar ilaçlar enfeksiyonu kurutmuş olsa da, hâlâ biraz zayıf. Alnımdaki bıçak yarası biraz sızlıyor ama üç günün sonunda kanama tamamen durdu. Fiziksel zorlanma sonucu yine kanaması ihtimaline karşılık, bandajımı çıkarmadım.</p>

  <p class="heading0">Dere boyunca ilerlerken, Peeta'nın kendini çamur ve yapraklarla kamufle ettiği yerden geçiyoruz. Neyse ki sağanak yağmur ve derenin taşması sonucu saklanma yerinin bütün izleri tamamen silinmiş. Bu demek oluyor ki, ihtiyaç halinde mağaramıza dönebiliriz. Yoksa, peşimizde Cato'yla bu riski göze almazdım.</p>

  <p class="heading0">Büyük kayalar, zamanla yerlerini daha ufak kayalara ve nihayet küçük çakıl taşlarına bırakıyor. Ve nihayet çam iğnelerine ve orman zemininin yumuşak eğimine ulaştığımız zaman rahat bir nefes alıyorum. Kötü bir bacakla kayalık alanda dolaşırken, doğal olarak gürültü çıkarabiliyorsunuz. Ancak Peeta, normalde sesleri tolere edebilen çam iğneleri üzerinde bile gürültü çıkarıyor. Ciddi ciddi gürültüden bahsediyorum. Bacağım sürüklüyor sanırım. Dönüp, ona bakıyorum.</p>

  <p class="heading0">"Ne?" diye soruyor.</p>

  <p class="heading0">"Biraz daha sessiz olmalısın," diyorum. "Cato bir yana, yakınlardaki bütün tavşanları kaçırıyorsun”</p>

  <p class="heading0">"Öyle mi? üzgünüm, bilmiyordum."</p>

  <p class="heading0">Yeniden yürümeye başlıyoruz. Bu defa biraz daha az gürültü etmeyi başarıyor fakat tek sağlam kulağıma rağmen, zaman zaman beni bile irkiltiyor.</p>

  <p class="heading0">"Çizmelerini çıkarsan?" diyorum.</p>

  <p class="heading0">"Burada mı?" Sanki çıplak ayakla sıcak kömürlerin üstünde yürümesini istemişim gibi, inanmayan gözlerle bakıyor. Kendi kendime, onun ormana alışık olmadığını, 12. Mıntıka'da çitlerin arkasında kalan yasak alanı temsil eden, ormanın onu ürküttüğünü hatırlatmak zorunda kalıyorum. Gale'i ve kadifemsi yürüyüşünü düşünüyorum. Yaprakların döküldüğü ve av hayvanlarını ürkütmek hareket etmenin başlı başına bir mücadele olduğu zamanlarda bile o kadar az ses çıkarır ki... Eminim, evde bizi izlerken gülüyordun</p>

  <p class="heading0">"Evet," diyorum sabırla. "Ben de çıkaracağım. Böylece ikimiz de daha sessiz oluruz." Sanki ben ses çıkarıyorum. Böylece ikimiz de çizmelerimizi ve çoraplarımızı çıkarıyoruz. Her ne kadar durum biraz iyileşse de, Peeta'nın önümüze çıkan her dala basmak için çaba harcadığına yemin edebilirim.</p>

  <p class="heading0">Rue'yla eski kampımıza varmamız saatler alıyor ancak ben henüz hiçbir şey vurabilmiş değilim. Dere biraz sakinleşse, balık tutmak gibi bir seçeneğimiz&nbsp;olabilir ancak henüz akıntı çok güçlü. Dinlenmek ve su içmek için durunca bir çözüm üretmeye çalışıyorum, İdeal olan, Peeta'ya basit bir kök toplama görevi verip, benim avlanmaya gitmem. Ancak bunu yaparsam, onu sadece bir bıçakla kaderine bırakmış olurum. Cato'nun mızrakları ve bariz üstün gücü karşısında kendini savunamaz. Bu yüzden, onu güvenli bir yere gizleyip, ava çıkmak ve işim bitince almaya gelmek istiyorum. Ancak içimde, egosunun böyle bir öneriyi kabul etmeyeceğine dair bir his var.</p>

  <p class="heading0">"Katniss," diyor. "Ayrılmalıyız. Hayvanları kaçırdığımın farkındayım."</p>

  <p class="heading0">"Tek nedeni bacağındaki yara," diyorum. Aslında, bacağı sorunun sadece küçük bir kısmını oluşturuyor.</p>

  <p class="heading0">"Biliyorum," diyor. "Bu yüzden, neden sen yola devam etmiyorsun? Bana toplayabileceğim bitkileri göster. Böylece ikimiz de bir işe yararız."</p>

  <p class="heading0">"Cato gelip, seni öldürürse, bu plan hiçbir işe yaramaz," diyorum. Olabildiğince cömert bir tavırla konuşsam da, bu, onu zayıf ve kendini savunamayacak biri gibi göstermeme mani olmuyor.</p>

  <p class="heading0">Oysa Peeta gülmekle yetiniyor. "Bak, ben Cato'nun icabına bakarım. Onunla daha önce de dövüştüm, değil mi?"</p>

  <p class="heading0">Evet ve sonuç müthişti. Neredeyse bir çamur yığının ortasında ölüyordun. Bunu söylemek istiyorum ama kendimi tutuyorum. Ne de olsa Cato'yu üstüne alarak hayatımı kurtarmıştı. Başka bir taktik deniyorum. "Bir ağacın tepesine tırmanıp, ben avlanırken gözcülük yapmaya ne dersin?" diyorum. Önemli bir görev havası vermeye çalışıyorum.</p>

  <p class="heading0">Ses tonumu taklit ederek, "Bana yenilebilir şeyleri gösterip, avlanmaya gitmeye ne dersin?" diyor. "Yardıma ihtiyacın olabilir; bu yüzden çok uzaklaşma."</p>

  <p class="heading0">İç geçirip ona kök çıkarmayı gösteriyorum. Malum, yemeğe ihtiyacımız var. Bir elma, iki çörek ve topu topu bir erik büyüklüğünde keçi peyniri bizi ne kadar idare edebilir ki? Fazla uzaklaşmayacağım ve Cato'nun uzaklarda olması için dua edeceğim.</p>

  <p class="heading0">Ona bir ıslık -Rue'nunki gibi bir melodi değil, iki notalık kısa bir ıslık- öğretiyorum. İyi olduğumuzu birbirimize haber vermek için, arada sırada çalacağız. Neyse ki ıslık çalmak konusunda başarılı. Onu çantayla birlikte orada bırakıp, yoluma devam ediyorum.</p>

  <p class="heading0">Kendimi yeniden on bir yaşında gibi hissediyorum. Bu defa, yalanında kalmak istediğim, çit değil, Peeta. Kendime yirmi ila otuz metrelik bir av mesafesi tanıyorum. Peeta'dan uzaklaşınca, orman yeniden hayvan sesleriyle doluyor. Periyodik ıslıklarından güç alarak biraz daha ilerliyorum. Kısa sürede&nbsp;iki tavşan ve şişman bir sincap vuruyorum. Bu kadarının yeterli olduğuna karar veriyorum. Tuzak kurabilir, balık avlayabilirim. Peeta'nın topladığı kökler de eklenince, bir süre idare edebiliriz.</p>

  <p class="heading0">Kısa dönüş yolunda, bir süredir işaretleşmediğimizi fark ediyorum. Islığıma cevap alamayınca, koşmaya başlıyorum. Kısa bir süre sonra, çantamızı ve yanındaki kök yığını buluyorum. Plastik parçasının üstüne bir miktar orman meyvesi toplanmış. İyi de, Peeta nerelerde?</p>

  <p class="heading0">Panik halinde, "Peeta!" diye haykırıyorum. "Peeta!" Hızla hışırtı sesine dönerken, yayımı çekiyorum. Neyse ki yayı son anda çevirmeyi başarıyorum da, ok hemen sol tarafındaki meşe ağacının gövdesine saplanıyor. Peeta yerinden sıçrıyor ve kucağındaki meyvelerin bir kısmını döküyor.</p>

  <p class="heading0">Korkum öfkeye dönüşüyor. "Sen ne yaptığını sanıyorsun? Burada olman gerekiyordu, ormanın içinde koşman değil... "</p>

  <p class="heading0">"Dere kıyısında orman meyveleri buldum," diyor. Belli ki bu ani patlamam onu şaşırtmış. "Islık çaldım. Neden cevap vermedin?"</p>

  <p class="heading0">"Duymadım ki. Sanırım derenin gürültüsü yüzünden." Yanıma gelip, ellerini omuzlarıma yerleştiriyor. O zaman titrediğimi fark ediyorum.</p>

  <p class="heading0">"Cato seni öldürdü sandım!" diye haykırıyorum.</p>

  <p class="heading0">"Ben iyiyim," diyor. Kollarıyla beni sarıyor ama ben karşılık vermiyorum.</p>

  <p class="heading0">"Katniss?"</p>

  <p class="heading0">Onu iterken, duygularımla baş etmeye çalışıyorum. "İki insan işaretleşmek konusunda sözleşince, sözlerini tutarlar! Çünkü içlerinden birinin karşılık vermemesi başınının belada olduğunu gösterir, anladın mı?"</p>

  <p class="heading0">"Anladım” diyor.</p>

  <p class="heading0">"Anladın demek. Ben Rue'yla bunu yaşadım... Onun ölümünü seyrettim." Ona arkamı dönüp çantanın yanına gidiyorum ve kendi şişemde biraz daha su olmasına rağmen, yeni bir şişe açıyorum. Onu affetmeye hazır değilim. Sonra gözüme yemekler takılıyor. Çöreklere ve elmalara el sürülmemiş ama birisi peynirin bir kısmını almış. "Bir de bensiz yemek yedin, öyle mi?" Gerçi umurumda değil ama öfkemi başka bir şeye yansıtmak istiyorum.</p>

  <p class="heading0">"Ne? Hayır, yemedim," diyor Peeta.</p>

  <p class="heading0">"Ah, o zaman peyniri elmalar yedi," diyorum.</p>

  <p class="heading0">"Peyniri ne yedi bilmiyorum," diyor Peeta ağır ağır. Kendini tutmaya çalışır gibi bir hali var. "Ama ben yemedim. Ben dere kıyısında meyve topluyordum. Biraz meyve ister misin?"</p>

  <p class="heading0">Aslında isterim ama yelkenleri bu kadar çabuk suya indirmek istemiyorum. Meyvelerin olduğu yere gidip, çömeliyorum. Daha önce bu türü hiç görmedim. Yani gördüm ama arenada değil. Her ne kadar biraz benzeseler de, Rue'nun meyvelerinden değiller. Ayrıca eğitim sırasında öğrendiklerime de benzemiyorlar. Eğilip birkaç tanesini elime alıyor, parmaklarımın arasında evirip çeviriyorum.</p>

  <p class="heading0">Babamın sesi kulağımda yankılanıyor. "Bunlar olmaz, Katniss. Asla. Bunlara gece kilidi denir. Daha midene inmeden ölürsün."</p>

  <p class="heading0">İşte tam o anda top sesi duyuluyor. Peeta'nın yere yığılmasını bekleyerek hızla arkama dönüyorum ama o sadece kaşlarını kaldırıyor. Gökyüzü aracı yüz metre kadar uzakta beliriyor. Tilki Suratlı'nın çelimsiz vücudundan geriye kalanlar yukarı çekiliyor. Eksik peyniri gördüğüm anda anlamam gerekirdi. Güneşin altına parlayan kızıl saçlarını görebiliyorum.</p>

  <p class="heading0">Peeta beni kolumdan yakalayıp, bir ağaca doğru itiyor. "Tırman," diyor. "Birazdan burada olur. Yukarıda olursak mücadele şansımız artar."</p>

  <p class="heading0">Duruyorum. Nedense sakinim. "Hayır, Peeta. Onu sen öldürdün, Cato değil."</p>

  <p class="heading0">"Ama nasıl? Kızı Oyunlar'ın ilk gününden beri hiç görmedim. Nasıl öldürmüş olabilirim."</p>

  <p class="heading0">Elimdeki meyveleri ona uzatarak cevabını veriyorum.</p>
</body>
</html>
