<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XXI</i></b></h2>

  <p class="heading0">Gece çökmeden önce geriye kalan birkaç saati kaya parçaları toplayıp, mağaranın girişini olabildiğince kamufle etmekle geçiriyorum. Bu yavaş ve zorlu bir iş ama bol bol terledikten ve sağa sola koşturduktan sonra, eserimden bir hayli hoşnut kalıyorum. Mağara artık çevredeki benzerleri gibi, büyük bir kaya yığınının parçası gibi görünüyor. Küçük bir aralıktan emekleyerek içeri girebiliyorum ama bu aralık dışarıdan görünmüyor. Bu iyi haber çünkü, bu gece yine Peeta'nın uyku tulumunu paylaşmak zorundayım. Hem olur da ziyafetten dönemezsem, Peeta gözlerden uzak olmasına rağmen, tamamen hapsedilmiş olmayacak. Gerçi ilaç olmadan uzun süre dayanabileceğine ihtimal vermiyorum. Ben ziyafet sırasında ölürsem, galip 12. Mıntıka'dan çıkmayacağa benziyor.</p>

  <p class="heading0">Derenin bu bölümünde yaşayan daha küçük ve daha kılçıklı balıklardan yedikten sonra, bütün su şişelerini doldurup, arıtıyorum. Silahlarımı temizliyorum. Geriye dokuz tane okum kaldı. Bir süre, bıçağı Peeta'ya bıraksam mı diye karar vermeye çalışıyorum ama bu gerçekten bir işe yaramaz. Peeta, kamuflajın son savunma silahı olduğu konusunda haklıydı. Hem belki de ben de bıçağı kullanmak zorunda kalabilirim. Neyle karşılaşacağımı kim bilebilir?</p>

  <p class="heading0">Emin olduğum birkaç konu var: En azından Cato, Clove ve Thresh ziyafet başladığında orada olacaklardır. Tilki Surat konusunda emin değilim çünkü doğrudan yüzleşmek onun tarzı ya da güçlü olduğu bir alan değil. Kız benden bile daha ufak tefek. Eğer son birkaç günde bir yerlerden silah bulmadıysa, aynı zamanda silahsız. Büyük olasılıkla yakınlarda takılıp, arta kalanlardan bir şeyler toplamaya çalışacaktır. Ancak diğer üç haraç... Çok işim olacağı kesin. Uzaktan öldürebilme yeteneğim en güçlü taraflarımdan biri ama Claudius Templesmith'in bahsettiği, üzerinde 12 numara olan o sırt çantasını almak için, sıcak sahaya bizzat dahil olmam gerekecek.</p>

  <p class="heading0">Gökyüzüne bakarken, şafak vaktinde karşılaşacağım rakiplerimin sayısının eksilmesi için dua ediyorum. Ama bu gece gökyüzüne kimsenin resmi yansıtılmıyor. Yarın orada yeni yüzler olacak. Çünkü ziyafetler her zaman ölümle sonuçlanır.</p>

  <p class="heading0">Mağaraya girip, gözlüklerimi taktıktan sonra Peeta'nın yanına kıvrılıyorum. İyi ki bugün uzun uzun uyumuşum. Çünkü uyanık kalmak zorundayım. Bu gece kimsenin mağaramıza saldıracağını sanmıyorum ama şafak saatini kaçırma riskini göze alamam.</p>

  <p class="heading0">Bu gece acı bir soğuk var. Sanki Oyun Kurucular arenaya buz gibi bir hava&nbsp;püskürtüyorlar. Uyku tulumunun içinde, Peeta'nın yanına uzanıyor ve ateşinden yararlanmaya çalışıyorum. Bana bu kadar uzak olan birine fiziksel anlamda bu kadar yakın olmak çok tuhaf bir his. Peeta şu anda Capitol'de, 12. Mıntıka'da ve hatta Ay'da bile olabilirdi. Ve inanın ona ulaşmak şu andaki kadar zor olmazdı. Oyunlar başladığından beri hiç bu kadar yalnız hissetmemiştim.</p>

  <p class="heading0">Kendi kendime, Bu gecenin kötü bir gece olacağını kabul et, gitsin, diyorum. Ne kadar çabalasam da, annemi ve Prim'i düşünmekten ve bu gece gözlerine bir damla uyku girmeyeceğini tahmin etmekten kendimi alamıyorum. Oyunlardaki bu son aşamada, hele ziyafet gibi önemli bir olayla karşı karşıyayken, okul kesin tatil olmuştur. Ailem, Oyunlar'ı ya evdeki emektar ve puslu televizyonumuzdan ya da kalabalıkla birlikte, meydana yerleştirilen büyük ve net ekrandan seyredebilir. Evde mahremiyetleri olur elbette ama meydanda mıntıka halkının desteğini alırlar. İnsanlar onlara güzel bir şeyler söyler, ayırabildikleri yiyecekleri paylaşır. Acaba fırıncı onlara ulaşmış mıdır? Hele artık Peeta'yla bir takım olduğumuza göre, kız kardeşimin karnını doyurmak konusundaki sözünü tutuyor mudur acaba?</p>

  <p class="heading0">12. Mıntıka'da morallerin yüksek olduğunu tahmin ediyorum. Bizim mıntıkadan, Oyunların bu aşamasına kadar dayanabilen kimse çıkmasına alışkın değiliz. İnsanlar Peeta ve benim adıma büyük bir heyecan yaşıyordur. Hele artık birlikte hareket ettiğimiz düşünülürse. Gözlerimi yumarsam, ekrana bakarak yaptıkları tezahüratları duyabilirim belki. Bizim için bağırıp, çağıran yüzlerini -Yağlı Sae'nin, Madge'nin ve hatta bizden et alan Barış Muhafızları'nın- görebilirim.</p>

  <p class="heading0">Ve Gale. Onu tanırım. O bağırıp, tezahürat yapmaz. Ancak her anı, her önemli dönüşü ve hamleyi büyük bir dikkatle izlediğinden ve eve dönmemi istediğinden eminim. Acaba Peeta'nın da sapasağlam dönmesi için dua ediyor mudur? Gale benim erkek arkadaşım değil ama eğer kapıyı aralayacak olursam, erkek arkadaşım olmak ister mi? Birlikte kaçmamız konusunda bir şeyler söylemişti. Bunu söylerken mıntıkadan uzakta hayatta kalma ihtimalimizin birlikteyken daha yüksek olacağını mı düşünmüştü acaba? Yoksa altında başka şeyler de var mıydı?</p>

  <p class="heading0">Bu öpüşme işini Gale'in nasıl karşıladığını çok merak ediyorum.</p>

  <p class="heading0">Kayalıkların arasında bir açıklıktan ayın gökyüzünde yükselmesini izliyorum. Bana göre, şafağın sökmesine yaklaşık üç saat kala son hazırlıklarıma başlıyorum. Peeta'nın yanına bir miktar su ve ilk yardım setini bırakıyorum. Dönmezsem, başka hiçbir şey işine yaramaz. Bunlar bile, ömrünü sadece bir nebze daha uzatacaktır. Biraz düşündükten sonra, ceketini çıkarıp, kendiminkinin üstüne giyiyorum. Nasıl olsa, ceket pek bir işine yaramıyor.&nbsp;Ateşi olduğu ve uyku tulumunun içinde yattığı sürece cekete ihtiyaç duymayacaktır. Gün içinde de, ben yanında olup da ceketi çıkarmazsam, iyice pişecektir. Ellerim daha şimdiden soğuktan kaskatı kesildiği için, Rue'nun yedek çoraplarına, parmaklarım için delik açtıktan sonra, ellerime geçiriyorum. Biraz da olsa işe yarıyorlar. Rue'nun küçük çantasına biraz su, sargı bezi ve yiyecek koyduktan sonra, bıçağı kemerime takıyorum. Oklarımı ve yayımı da alıp, mağaradan çıkmaya hazırlanırken, talihsiz aşıklar rolünü sürdürmenin önemini anımsayıp, eğiliyorum ve Peeta'yı uzun uzun, hiç acele etmeden öpüyorum. Capitol'den yükselen iç çekişleri duyar gibiyim. Gözlerime biriken yaşları siler gibi yapıyorum. Ve sonra kayaların arasındaki açıklıktan süzülüp, mağaradan çıkıyorum.</p>

  <p class="heading0">Nefesim açık havayla temas edince, beyaz bulutlar yükseliyor. Evde, kasım gecelerinde yaşadığımız bir soğukla karşı karşıyayım. Elimde fenerimle gizlice ormana girip, Gale'le daha önceden kararlaştırdığımız bir yerde buluştuğum ve kucak kucağa oturup, dışı kumaşla kaplı metal mataralarımızdan bitki çayımızı yudumlayarak, sabaha doğru birkaç av hayvanının yolumuza çıkması için dua ettiğimiz geceler... Ah, Gale, diye düşünüyorum. Keşke arkamı kollamak için burada olsaydın.</p>

  <p class="heading0">Olabildiğince hızlı hareket ediyorum. Gözlüklerin katkısını yadsıyamam fakat sol kulağımın yokluğunu büyük ölçüde hissediyorum. Patlamanın tam olarak neye neden olduğunu bilmiyorum ama derin ve telafisi mümkün olmayan bir iz bıraktığından eminim. Neyse. Eve dönersem, o kadar zengin olacağım ki, benim yerime işitmesi için birini bile tutabileceğim.</p>

  <p class="heading0">Orman geceleri her zaman çok farklı görünür. Gözlüklere rağmen, her şey biraz eğik görünüyor. Sanki, ağaçlar, çiçekler ve taşlar uykuya çekilmiş ve yerlerine uğursuz yedeklerini bırakmışlar gibi. Yeni bir yol denemek gibi ustalık isteyen bir numaraya kalkışmıyorum. Dere boyunca, yukarı doğru yürüyüp, Rue'nun göl yakınında saklandığı yere giden yolu tutuyorum. Diğer haraçlardan en ufak bir işaret -ne bir dal hışırtısı, ne bir nefes- yok. Ya ilk gelen benim ya da diğerleri dün geceden yerlerini aldılar. Kendimi çalılıkların arasına attığımda, kanın akmaya başlaması için en az bir ya da iki saatlik bir zamanım kalıyor.</p>

  <p class="heading0">Birkaç nane yaprağı çiğniyorum; midem daha fazlasını alacak durumda değil. Tanrıya şükür ki Peeta'nın ceketini almışım. Yoksa, ısınmak için hareket etmek zorunda kalacaktım. Gökyüzü sisli bir sabah grisine bürünürken, diğer haraçlardan hâlâ hiçbir iz yok. Aslında buna şaşırmıyorum. Herkesin gücünden ya da kurnazlığından kaynaklanan bir özelliği var. Acaba Peeta'nın da yanımda olacağını tahmin ediyorlar mıdır? Tilki Surat ve Thresh'in onun yaralı olduğundan haberleri olması gerek. Ben sırt çantasını almaya giderken,&nbsp;Peeta'nın arkamı kollayacağını düşünmeleri fena olmaz doğrusu.</p>

  <p class="heading0">Peki çanta nerede? Arena yeterince aydınlanınca, gözlüklerimi çıkarıyorum. Sabah kuşlarının seslerini duyabiliyorum. Vakit tamam değil mi? Bir an, yanlış yerde olduğumu düşünüp, panikliyorum. Hayır. Claudius Templesmith'in Cornucopia'dan bahsettiğinden eminim. Ve işte, Cornucopia karşımda duruyor. Ben de buradayım. Eee? Ziyafetim nerede?</p>

  <p class="heading0">Güneşin ilk ışıkları Cornucopia'da parlamaya başlarken, düz arazide bir hareketlenme oluyor. Boynuzun ağzının önündeki alan ortadan ikiye ayrılıyor ve üzerleri kar beyazı örtülerle kaplı iki masa, yüzeye çıkıyor. Masaların üstünde dört tane sırt çantası duruyor. İki büyük siyah çantanın üstünde 2 ve 11 numaralarını görüyorum. Orta büyüklükte, yeşil bir çantanın üstünde ise 5 sayısı var. Küçük, turuncu -belime sarabileceğim- bir çanta daha var. Onun üstünde de 12 yazıyor olsa gerek.</p>

  <p class="heading0">Masa yerini aldığı anda, bir karaltı Cornucopia'nın içinden fırlayıp, yeşil çantayı kapıyor ve hızla kaçmaya başlıyor. Tilki Surat! Böyle zekice ve riskli bir fikir tam ona göre! Hepimiz düzlüğün çevresinde konuşlanıp, doğru anı beklerken, o kendi çantasını kaptı bile. Tabi bizi de tuzağa düşürmüş oldu, çünkü şimdi, çantalarımız masanın üstünde öylece beklerken, hiçbirimiz onun peşine düşmeyi düşünemiyoruz. Tilki Surat bilerek diğer çantalara dokunmamış olmalı. Çünkü başka birinin çantasını çalması halinde, çantanın sahibinin peşine düşmesi kaçınılmaz olurdu. Bu, benim stratejim olmalıydı! Şaşkınlık, hayranlık, öfke, kıskançlık ve sıkıntı karışımı duyguları bastırmaya çalışırken, o kızılması saçlı tilkinin, ormanın içinde ve ok menzilimin dışına kaçmasını sadece izleyebiliyorum.'Hah! Ben diğerlerine takılmış durumdayım ama belki de bu arenadaki gerçek rakibim bu kız.</p>

  <p class="heading0">Bu arada, zaman kaybetmeme de neden oldu çünkü artık masaya ulaşması gereken ilk insan benim. Çantamı bir başkasının kapması an meselesi. Hiç tereddüt etmeden, son hızla masaya koşuyorum. Daha görmeden, tehlikenin kokusunu alıyorum. Neyse ki, ilk bıçak sağ tarafımdan geldiği için, vızıltısını duyabiliyorum ve yayımın sapıyla yön değiştirmesini sağlayabiliyorum. Dönüyorum ve yayımı çekip, doğruca Clove'un kalbini hedef alan bir ok atıyorum. Kız tam zamanında dönerek, öldürücü bir darbeden son anda kurtuluyor ama ok, sol kolunun üst kısmına saplanıyor. Ne yazık ki bıçaklarını sağ eliyle atıyor ama yine de aldığı yara -oku çıkarıp, yarasının ciddiyetini kontrol etmesi- onu birkaç dakikalığına da olsa yavaşlatıyor. Bense hareket etmeye devam ederken, otomatik -ve sadece uzun yıllardır avlanan bir insanın yapabileceği- hareketlerle yeni bir ok hazırlıyorum.</p>

  <p class="heading0">Masaya varıyorum. Parmaklarım küçük, turuncu sırt çantasını kavrıyor. Vücudumun hiçbir yerine uymayacak kadar küçük boyuttaki çantayı hızla&nbsp;omzuma asıyorum... Yeniden nişan almak üzere döndüğümde, ikinci bir bıçak beni alnımdan yakalıyor. Sağ kaşımı ikiye ayırıp, bütün yüzümü kan içinde bırakacak geniş bir yara açıyor. Gözüm görmez oluyor; ağzımın içi kendi kanımın metalimsi ve keskin tadıyla doluyor. Geriye doğru sendelesem de, okumu saldırgana doğru fırlatmayı başarabiliyorum. Ok, yaydan çıktığı anda, hedefi ıskalayacağımı anlıyorum. Ve hemen sonra, Clove üstüme atlıyor ve beni yerle bir ediyor. Omuzlarımı, dizleriyle bastırarak yere çiviliyor.</p>

  <p class="heading0">İşte buraya kadar diye düşünüyorum ve Prim'in hatırına çabucak olup bitmesi için dua ediyorum. Fakat Clove anın tadını çıkarmaya kararlı görünüyor. Hatta sanırım bunu yapacak zamanının olduğunu düşünüyor. Cato'nun yakınlarda bir yerlerde olduğuna, Clove'un arkasını kolladığına, Thresh ve hatta Peeta'yı beklediğine hiç şüphesi yok.</p>

  <p class="heading0">Clove "Erkek arkadaşın nerelerde 12.Mıntıka?" diye soruyor. "Hâlâ direniyor mu?"</p>

  <p class="heading0">Konuştuğumuz sürece hayatta kalacağımı biliyorum. "Yakınlarda bir yerde," diyorum. "Cato'nun peşinde." Ve ciğerlerimin bütün gücüyle "Peeta!" diye haykırıyorum.</p>

  <p class="heading0">Clove yumruğunu soluk boruma dayayıp, sesimi kesiyor. Ancak kafasını bir o yana bir bu yana çevirmesinden, gerçeği söylediğime ihtimal verdiğini tahmin ediyorum. Peeta beni kurtarmak üzere ortaya çıkmayınca yeniden bana dönüyor.</p>

  <p class="heading0">"Yalancı," diyor sırıtarak. "O neredeyse ölü! Cato onu nereden vuracağını iyi biliyordu. Kalbi durmasın diye uğraşırken, onu bir ağacın tepesine bağladın değil mi? O küçük, şirin çantada ne var? Aşk Çocuğu için ilaç mı? O ilaca hiçbir zaman ulaşamayacak olması ne fena!"</p>

  <p class="heading0">Ceketinin önünü açıyor. İçinde dizi dizi bıçaklar var. Acımasız görünüşlü, ucu kavisli bir tanesini çekip alıyor. "Cato'ya seni benim ellerime bırakırsa, izleyicilere müthiş bir şölen yaşatacağıma söz verdim."</p>

  <p class="heading0">Elinden kurtulmak için debeleniyorum ama nafile. Bana göre çok ağır ve beni çok sıkı tutuyor.</p>

  <p class="heading0">"Unut artık, 12. Mıntıka. Seni öldüreceğiz. Tıpkı o hastalıklı küçük dostun gibi. Adı neydi? Hani şu daldan dala zıplayan kızdan bahsediyorum. Rue muydu? Ah, evet. Önce Rue, şimdi de sen. Sanırım Aşk Çocuğu'nu doğanın hünerli ellerine bırakacağız. Kulağa nasıl geliyor? Eee? Nereden başlayalım?"</p>

  <p class="heading0">Ceketinin koluyla, özensiz bir hareketle yüzümdeki kanı siliyor. Elinin altındaki, nasıl oyacağına karar vermeye çalıştığı bir tahta parçasıymış gibi, kafamı bir sağa, bir sola çevirip beni inceliyor. Elini ısırmaya yelteniyorum ama&nbsp;kafamın tepesindeki saçlara yapışıp, beni yere bastırıyor. "Sanırım," diyor, adeta mırlayarak, "Sanırım işe ağzından başlayacağım." Clove, alay edercesine, bıçağının ucunu dudaklarımın kenarında gezdirirken, dişlerimi sıkıyorum.</p>

  <p class="heading0">Gözlerimi kapatmayacağım. Rue'yla ilgili sözleri beni öyle büyük bir öfkeyle doldurdu ki, onurlu bir insan gibi ölçmek istiyorum. Son bir meydan okuma için, onu görebildiğim sürece gözlerinin içine bakacağım. Çok uzun süreceğini sanmıyorum ama yine de bakacağım işte. Bağırmadan, sızlanmadan, kendime göre yenilmeden öleceğim.</p>

  <p class="heading0">"Evet. Bence artık bu dudaklara pek ihtiyacın olmayacak. Aşk Çocuğu'na son bir öpücük göndermek ister misin?" Ağzımın içinde biriken kanı suratına tükürüyorum. Hiddetleniyor. "Pekâlâ, madem öyle, hemen işe koyulalım!"</p>

  <p class="heading0">Bundan sonrasında kaçınılmaz olan acıya katlanmak için bütün gücümü topluyorum. Fakat dudağımda ilk yarığın açıldığını hissettiğim anda, büyük bir güç Clove'u üstümden çekiyor. Kız canhıraş bir şekilde çığlık atmaya başlıyor. Başlangıçta çok şaşırıyorum ve neler olduğunu anlamakta güçlük çekiyorum. Yoksa Peeta bir şekilde yardımıma koşmayı başardı mı? Ya da Oyun Kurucular işi daha eğlenceli hale getirmek için, arenaya vahşi hayvanlar mı saldılar. Ya da, bir gökyüzü aracı, Clove'u -açıklanamaz bir nedenden dolayı- tutup, havaya mı kaldırdı?</p>

  <p class="heading0">Uyuşmuş kollarımın üstünde güçlükle doğrulurken, bu seçeneklerden hiçbirinin geçerli olmadığını görüyorum. Clove, Thresh'in kolları arasında, yerden kesilen ayaklarını havada savuruyor. Thresh'i Clove'u bir bez bebek gibi kollarının arasında tutarken görünce, ağzım açık kalıyor. İri yarı olduğunu hatırlıyorum ama şimdi hatırladığımdan daha iri ve güçlü görünüyor. Sanki arenada kilo almış gibi bir hali var. Clove'u tuttuğu gibi yere çalıyor.</p>

  <p class="heading0">Daha önce ondan homurtudan başka ses duymadığım için, bağırışı beni yerimden sıçratıyor. "O küçük kıza ne yaptın? Onu öldürdün mü yoksa?"</p>

  <p class="heading0">Clove, paniğe kapılmış bir böcek gibi, ellerinin ve ayaklarının üstünde geri geri kaçmaya çalışıyor. Cato'dan yardım dileyemeyecek kadar afallamış bir hali var. "Hayır! Hayır ben değildim."</p>

  <p class="heading0">"Adını söyledin. Seni duydum? Onu sen mi öldürdün?" Aklına gelen yeni bir ihtimal, Thresh'i daha da hiddetlendiriyor. "Yoksa onu da sen mi doğradın? Bu kıza yapmak üzere olduğun gibi? Ha?"</p>

  <p class="heading0">"Hayır... Hayır... Ben..." Clove, Thresh'in elindeki somun büyüklüğünde kaya parçasını görünce, kendini kaybediyor. "Cato!" diye çığlık atıyor. "Cato!"</p>

  <p class="heading0">"Clove!" Cato'nun cevabını duyuyorum ama Clove'a bir yararı dokunmayacak kadar uzakta olduğunu anlayabiliyorum. Ne yapıyordu acaba?&nbsp;Tilki Surat'ı da Peeta'yı haklamaya mı çalışıyordu? Ya da yanlış bir hesapla, bir yerde Thresh için pusuya mı yatmıştı?</p>

  <p class="heading0">Thresh kaya parçasını Clove'un şakağına indiriyor. Kan akmıyor ama kafatasında açılan yarığı görüyor ve gidici olduğunu anlıyorum. Göğsünün hızla inip kalkmasına ve dudaklarının arasından dökülen inlemeye bakılırsa, hâlâ yaşıyor.</p>

  <p class="heading0">Thresh elinde kayayla bana dönünce, kaçmanın anlamsız olduğunu düşünüyorum. Yayım boş çünkü en son taktığım oku, Clove'a atmıştım. Karşımdaki tuhaf, kahverengi bakışlara esir düşmüş haldeyim. "Ne demek istedi? Yani Rue'nun küçük dostun olduğunu söylerken?"</p>

  <p class="heading0">"Ben... Ben... Rue'yla ikimiz takım olmuştuk. Birlikte erzak yığınını havaya uçurduk. Ben onu kurtarmaya çalıştım. Ama o, yani 1. Mıntıka'nın haracı, Rue'ya benden önce ulaştı," diyorum. Belki Rue'ya yardım ettiğimi öğrenirse benim için yavaş ve sadistçe bir son düşünmez.</p>

  <p class="heading0">"Ve sen de çocuğu öldürdün, öyle mi?"</p>

  <p class="heading0">"Evet," diyorum. "Sonra da Rue'yu çiçeklerle donattım. Uyuyana kadar yanında şarkı söyledim."</p>

  <p class="heading0">Gözlerim yaşlarla doluyor. O ana dönünce bende ne gerilim, ne de mücadele isteği kalıyor. Rue'ya olan özlemim, başımdaki acı, Thresh'ten korkum, birkaç metre ötede can çekişen kızın inlemeleriyle birleşince aptallaşıyorum.</p>

  <p class="heading0">Thresh aksi bir sesle "Uyuyana kadar mı?" diye soruyor.</p>

  <p class="heading0">"Ölene kadar," diyorum. "Ölene kadar şarkı söyledim. Sizin mıntıkadakiler bana ekmek gönderdiler." Elimi, aslında hiç ulaşamayacağımı bildiğim oka uzanmak için kaldırıyorum ama burnumu silmekle yetiniyorum. "Çabuk olsun, olur mu, Thresh?"</p>

  <p class="heading0">Thresh'in yüzünden karmaşık duygular geçiyor. Kayayı indirip, parmağıyla adeta suçlar gibi beni işaret ediyor. "Bu defalık, seni bırakıyorum. O küçük kız için. Sen ve ben, şimdi ödeşmiş oluyoruz. Birbirimize borcumuz kalmadı. Anlıyor musun?"</p>

  <p class="heading0">Başımı sallıyorum, çünkü anlıyorum. Borçlu olmayı ve bundan nefret etmeyi. Thresh'in bu yarıştan galip ayrılması halinde, bütün kuralları altüst edip bana teşekkür eden bir mıntıkaya döneceğini... Ve Thresh'in, şimdilik, kafatasımı dağıtmayacağını...</p>

  <p class="heading0">"Clove!" Cato'nun sesi çok daha yakından geliyor. Sesine yansıyan acıya bakılırsa, yerde yatan arkadaşını görmüş olmalı.</p>

  <p class="heading0">"Kaçsan iyi olur, Ateşten Kız," diyor Thresh.</p>

  <p class="heading0">Bunu bana iki defa söylemesine gerek yok. Thresh ve Clove'un olduğu yerden ve Cato'nun sesinden kaçarken neredeyse düşecek gibi oluyorum, ayağım yerdeki bir tümseğe takılıyor. Ancak kendimi ormana atınca dönüp, arkama bakıyorum. Thresh yanında iki büyük sırt çantasıyla birlikte, düzlüğün öbür ucunda kalan, daha önce görmediğim bir yere sapıp, gözden kayboluyor. Cato, elinde mızrağıyla yere çöküp, Clove'a hayatta kalması için yalvarıyor. Biraz sonra, boşa nefes tükettiğini ve Clove’un kurtarılamayacağını anlayacak. Ben gözümün içine akan kanı silmeye çalışarak, yaralı bir hayvan gibi, ormanın derinliklerine doğru koşuyorum. Birkaç dakika sonra, top atışını duyunca, Clove'un öldüğünü ve Cato'nun içimizden birinin - Thresh'in ya da benim- izini süreceğini anlıyorum. Başımdaki yara takatimi kesiyor, korku içindeyim, titriyorum. Yayımı hazırlıyorum ama Cato da mızrağını benim okumu atabileceğim kadar uzağa fırlatabilir.</p>

  <p class="heading0">Beni yatıştırabilecek tek bir şey var. Cato'nun umutsuzca ihtiyaç duyduğu şeylerin olduğu çanta Thresh'in elinde. Bahse girecek olsam, paramı Cato'nun Thresh'in peşine düşeceği ihtimaline yatırırdım. Yine de suya ulaşınca, hız kesmiyorum. Hemen, ayağımda çizmelerimle suya dalıp, nehrin aşağı kısmına doğru bata çıka ilerliyorum. Rue'nun, eldiven olarak kullandığım çoraplarını ellerimden çıkarıp alnıma bastırıyorum ve kan akışını durdurmaya çalışıyorum ama çoraplar daha birkaç saniye geçmeden kan içinde kalıyor.</p>

  <p class="heading0">Bir şekilde mağaraya dönmeyi başarıyorum. Alacakaranlıkta, turuncu çantayı omzumdan çıkarıp, fermuarını açıyorum ve yere boşaltıyorum. İçinde bir deri altı şırıngası olan incecik bir kutu yere düşüyor. Hiç tereddüt etmeden iğneyi Peeta'nın koluna batırıp, pompasını çekiyorum.</p>

  <p class="heading0">Ellerim önce alnıma gidiyor, sonra kandan yapış yapış halde kucağıma düşüyorlar.</p>

  <p class="heading0">Hatırladığım en son şey, bileğimin kıvrımına konan, inanılmaz güzellikteki yeşilimsi gri renkli kelebek oluyor.</p>
</body>
</html>
