<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <div>
    <h2 class="heading0" style="text-align: center;"><b><i>V</i></b></h2>

    <p class="heading0">R-i-i-i-p! Camgöbeği mavi renkli saçları ve kaşlarının üstünde altın rengi dövmeleri olan Venia adlı kadın, altındaki tüyleri almak üzere, bacağıma yapıştırdığı kumaş parçasını çekerken, dişlerimi sıkıyorum. Aptal Capitol aksanıyla "Parrdon," diyor. "O kadar tüylüsün ki!"</p>

    <p class="heading0">Neden bu insanlar bu kadar yüksek sesle konuşuyorlar acaba? Ya da konuştukları zaman neden çenelerini zar zor açıyorlar? Neden, bütün cümlelerin sonu, sanki soru soruyorlarmış gibi bir tonlamayla bitiyor? Tuhaf sesler, kısacık kelimeler. "S" harfini söylerken illa ki tıslıyorlar. Herkesin onların taklidini yapma eğiliminde olmasına hiç şaşmamak gerek.</p>

    <p class="heading0">Venia sözüm ona sempatik bir ifade takınıyor. "Yine de iyi haberlerim var. Bu sonuncu. Hazır mısın?" Üstünde oturduğum masanın kenarlarına tutunup, başımı sallıyorum. Bacak tüylerimin son parçası da, acı verici bir çekişle, beni terk ediyor.</p>

    <p class="heading0">Yeniden Yaratılma Merkezi'ne geleli neredeyse üç saat oldu ama henüz stilistimle tanışmadım. Görünüşe bakılırsa, Venia ve hazırlık ekibimin diğer üyeleri bazı bariz problemleri gidermeden benimle tanışmaya niyeti yok. Ekibin soyunduğu görevler arasında, bütün vücudumu hafifçe pütürlü bir köpükle ovup, sadece kirlerimi değil, derimin en azından üç katını soymak, tırnaklarımı tek tip hale getirmek ve en önemesi vücudumdaki bütün tüyleri yok etmek var. Bacaklarım, kollarım, gövdem, kol altlarım ve kısmen kaşlarım alındı ve geriye kızartılmaya hazır, tüyleri yolunmuş bir kuş kaldı. Bundan hiç hoşlanmadım. Tenim acıyor ve sızlıyor ve kendimi savunmasız hissediyorum. Ama Haymitch'le yaptığımız anlaşmaya uymak zorunda olduğum için, dudaklarımdan tek bir itiraz dökülmedi.</p>

    <p class="heading0">Flavius adında bir adam "Gayet iyi gidiyorsun," diyor. Turuncu renkli buklelerini şöyle bir sallıyor ve dudaklarındaki mor ruju tazeliyor. "Dayanamadığımız bir şey varsa o da mızmız tiplerdir. Haydi, yağlayın onu."</p>

    <p class="heading0">Venia ve Octavia -bütün vücudu açık bezelye tonuna boyanmış, etine buduna dolgun bir kadın- beni, önce biraz yakan ama sonra tenime çok iyi gelen bir losyonla ovuyorlar. Sonra beni masadan kaldırıp, üstüme giymeme izin verdikleri ince sabahlığı çıkarıyorlar. Orada öylece, tamamen çıplak halde duruyorum ve bu üçlünün çevremde dolanmasına ve cımbızlarla son tüy kalıntılarını toplamalarına izin veriyorum. Utanmam gerektiğini biliyorum ama o kadar sıra dışı tipler ki, kendimi daha çok, üç tuhaf renkli kuş tarafından gagalanıyormuşum gibi hissediyorum.</p>

    <p class="heading0">“Üçü de biraz geriye çekilip, eserlerini hayranlıkla süzüyorlar.</p>

    <p class="heading0">"Mükemmel! İşte şimdi insana benzedin," diyor Flavious. Hepsi birden gülüyorlar.</p>

    <p class="heading0">Ne kadar minnettar olduğumu göstermek için zorla gülümsüyorum. "Teşekkürler," diyorum tatlı bir sesle. "12. Mıntıkada hoş görünmemiz için pek bir nedenimiz yok."</p>

    <p class="heading0">Bu sözlerim kalplerini fethediyor. "Tabii ki yok, zavallı bir tanemiz," diyor Octavia, benim adıma duyduğu sıkıntıyla ellerini göğsünde kavuştururken.</p>

    <p class="heading0">"Ama endişelenme," diyor Venia. "Cinna'nın seninle işi bittiği zaman, kelimenin tam anlamıyla muhteşem olacaksın."</p>

    <p class="heading0">"Söz veriyoruz! Bütün tüylerden ve kirden arındığın için artık hiç korkunç değilsin," diyor Flavius cesaret veren bir sesle. "Haydi Cinna'yı çağıralım."</p>

    <p class="heading0">Odadan dışarı fırlıyorlar. Hazırlık ekibimden nefret etmem çok zor. Hepsi de o kadar aptal ki. Ayrıca, tuhaf bir biçimde, bana gerçekten yardım etmeye çalıştıklarını hissediyorum.</p>

    <p class="heading0">Soğuk beyaz duvarlara, yerlere bakıyor, içimde yükselen sabahlığımı geri giyme isteğini, güçlükle de olsa, bastırıyorum. Çünkü bu Cinna denen kişi, yani stilistim, yanıma geldiği zaman beni yeniden soyacak. Elimi saçlarıma götürüyorum. Hazırlık ekibimin dokunmamaya tembihli oldukları tek yer saçlarım. Parmaklarım annemin özenle ördüğü tutamların üstünde dolaşıyor. Annem. Mavi elbisesini ve ayakkabılarını tren kompartımanında yerde bıraktım. Yanıma almak ve ondan anı saklamak aklıma bile gelmedi. Şimdi, keşke alsaydım, diye düşünüyorum.</p>

    <p class="heading0">Kapı açılıyor ve Cinna olduğunu tahmin ettiğim genç bir adam içeri giriyor. Normal görüntüsü beni afallatıyor. Televizyonda röportaj yapılan stilistlerin çoğu o kadar boyalı, aynı şablondan çıkmış gibi ve estetik cerrahiyle biçim değiştirmiş haldeler ki, çok gülünç görünüyorlar. Ama Cinna'nın kısacık kesimli saçları, doğal kahve tonlarında. Üstünde sade siyah bir gömlekle, pantolon var. Ondaki tek farklılık, hafifçe uygulanmış metalik altın renkli göz kalemi. Kalem, yeşil gözlerindeki altın hareleri iyice belirginleştirmiş. Capitol'den ve gülünesi modalarından tiksinsem de, Cinna'nın ne kadar hoş göründüğünü düşünmekten kendimi alamıyorum.</p>

    <p class="heading0">"Merhaba, Katniss. Adım Cinna. Stilistinim." Sakin ve her nasılsa, Capitol'e özgü abartılardan arınmış bir sesle konuşuyor.</p>

    <p class="heading0">Temkinli bir tavırla "Merhaba," diyorum.</p>

    <p class="heading0">"Bana birkaç dakika vermeni istiyorum. Tamam mı?" Çıplak bedenimin çevresinde dolaşıyor. Bana elini bile sürmeden, vücudumu inceliyor. Kollarımı göğsümün üstünde birleştirmemek için kendimi zor tutuyorum. "Saçlarını kim&nbsp;yaptı?"</p>

    <p class="heading0">"Annem," diyorum.</p>

    <p class="heading0">"Çok güzel," diyor. "Gerçekten klasik. Ayrıca profilinle müthiş bir denge yakalamış. Annenin çok akıllı parmakları olsa gerek."</p>

    <p class="heading0">Abartılı bir süse püse sahip, genç görünmek için kendini paralayan yaşlıca birini bekliyordum. Beni tabakta sunulacak bir et parçası olarak görecek birini. Cinna bu beklentilerimin hiçbirine uymuyor.</p>

    <p class="heading0">"Yenisin, değil mi? Seni daha önce gördüğümü sanmıyorum," diyorum. Sürekli yerine yenileri gelen haraçlarla uğraşan daimi stilistlerin çoğunu biliyorum. Çoğu, bütün hayatım boyunca oradaydılar.</p>

    <p class="heading0">"Evet," diyor Cinna. "Bu benim oyunlardaki ilk yılım."</p>

    <p class="heading0">"Bu yüzden sana 12. Mıntıka'yı verdiler," diyorum. Genelde bizler -yani en az sevilen mıntıkanın haraçları- ekibe en son katılanlara veriliriz.</p>

    <p class="heading0">"12. Mıntıka'yı kendim istedim," diyor daha fazla açıklama yapma zahmetine girmeden. "Neden sabahlığını giymiyorsun? Seninle biraz sohbet edelim."</p>

    <p class="heading0">Sabahlığımı üstüme geçirip, Cinna'nın peşinden, oturma odası gibi bir mekâna geçiyorum. Alçak bir sehpanın iki tarafına, birbirlerine karşılıklı duran iki kırmızı kanepe yerleştirilmiş. Duvarların üç tanesi bomboş. Üçüncü duvar ise, yerden tavana kadar, şehre bakan bir pencereyle kaplı. Işığa bakarak, öğle saatlerinde olduğumuzu tahmin ediyorum. Gerçi güneşli gökyüzü bulutlanmaya başlamış. Cinna bana kanepelerden birini işaret ettikten sonra, karşıma oturuyor. Sehpanın yan tarafındaki bir düğmeye basıyor. Sehpanın üst kaplaması ikiye ayrılıyor ve içinden, öğle yemeğimizi barındıran ikinci bir sehpa çıkıyor. Kremalı bir sosta pişirilmiş tavuk ve portakal dilimleri, incimsi renkte beyaz bir tahılın üstünde servis edilmiş. Yanında minicik yeşil bezelyeler ve soğanlar var. Çiçek şekli verilmiş ekmekler ve tatlı olarak bal renkli bir puding.</p>

    <p class="heading0">Evde bu yemeği kendi imkânlarımla bir araya getirmeye çalıştığımı hayal ediyorum. Tavuk çok pahalı ama tavuk yerine yaban hindisi kullanabilirim. Bir portakalla değiş tokuş etmek üzere ikinci bir hindi vurmam gerekir. Krema yerine keçi sütü kullanırım. Bezelyeleri bahçemizde yetiştirebiliriz. Ormandan yabani soğan bulmak gerekir. Beyaz tahılı tanımıyorum çünkü mozaik taşlarına karşılık olarak aldığımız tahılı pişirdiğimiz zaman ancak çirkin, kahverengi bir lapa elde edebiliyoruz. Süslü ekmekler için fırıncıyla bir değiş tokuş daha yapmam gerekir; mesela iki ya da üç sincap. Pudinge gelince, içinde ne olduğunu tahmin bile edemiyorum. Bu tek öğün için, günlerce avlanmam ve bir şeyler toplamam gerekir. Ve ortaya çıkacak sonuç, Capitol versiyonunun&nbsp;cılız bir kopyasından öteye geçemez.</p>

    <p class="heading0">Yemeğin bir düğmeye bastığınız anda karşınızda bitiverdiği bir dünyada&nbsp;yaşamak nasıl bir şeydir acaba? Bu kadar kolay bir iş olsa, ormanı yiyecek bir&nbsp;şeyler bulmak için taradığım uzun saatleri nasıl geçirirdim acaba? Capitol'deki&nbsp;bütün bu insanlar, vücutlarını süslemek ve onları eğlendirmek için akın akın&nbsp;gelen ve canlarını veren yeni haraç sevkiyatını beklemekten başka neler&nbsp;yaparlar acaba?</p>

    <p class="heading0">Kafamı kaldırınca, Cinna'nın gözlerinin üzerime sabitlendiğini görüyorum.&nbsp;"Kim bilir sana ne kadar aşağılık görünüyoruzdur," diyor.</p>

    <p class="heading0">Bunu yüzümden mi anladı, yoksa aklımdan geçenleri mi okudu&nbsp;bilmiyorum ama haklı. Bu kokuşmuş toplumun tamamı aşağılık.</p>

    <p class="heading0">"Önemi yok," diyor Cinna. "Şimdi, Katniss, açılış törenleri için ne&nbsp;giyeceğin konusuna gelince... Ortağım Portia, seninle aynı mıntıkadan gelen&nbsp;diğer haracın yani Peeta'nın stilisti. Ve ikinize birbirini tamamlayan kostümler&nbsp;giydirmeyi düşünüyoruz. Bildiğin gibi, geleneksel olarak mıntıkanın havasını&nbsp;yansıtan bir şeyler giymek gerekiyor."</p>

    <p class="heading0">Açılış törenlerinde, mıntıkanızın başlıca endüstrisini yansıtan bir şeyler&nbsp;giymeniz beklenir.</p>

    <p class="heading0">11.Mıntıka için tarım. 4. Mıntıka için balıkçılık. 3. Mıntıka, fabrikalar. Bu da demek oluyor ki,&nbsp;12.Mıntıka'dan geldiğimiz için, Peeta ve benim kömür madencisi kılığına&nbsp;bürünmemiz gerekecek. Madencilerin üstlerinden dökülen iş tulumları pek&nbsp;yakışık almadığı için, bizim haraçlarımız genelde sade kostümler giyip, ön&nbsp;taraflarında lambaları olan şapkalar takarlar. Bir sene, haraçlarımız törene&nbsp;tamamen çıplak ve bütün bedenleri, kömürü temsil edecek şekilde siyah&nbsp;pudrayla kaplanmış halde katılmışlardı. Kostümlerimiz her zaman korkunç olur&nbsp;ve izleyicilerin sempatisini kazanmamıza hiçbir katkıda bulunmaz. Kendimi en&nbsp;kötüsüne hazırlıyorum.</p>

    <p class="heading0">"Yani madenci kostümü mü giyeceğim?" diye sorarken, çok uygunsuz bir&nbsp;şey olmaması için dua ediyorum.</p>

    <p class="heading0">"Tam olarak değil. Portia'yla birlikte, maden işçisi kostümünün çok fazla&nbsp;kullanıldığını düşünüyoruz. O kostümler içinde kimsenin aklında kalmazsınız.&nbsp;Ve 12. Mıntıka haraçlarının unutulmaz olmasını görevimiz olarak görüyoruz,"&nbsp;diyor Cinna.</p>

    <p class="heading0">İçimden, Kesin çıplak olacağım, diye geçiriyorum.</p>

    <p class="heading0">"Bu yüzden, madenciliğe odaklanmaktansa, kömürün kendisine&nbsp;odaklanacağız” diyor Cinna. İçimden, Çıplak ve siyah toza bulanmış halde olacağım, diye geçiriyorum.</p>

    <p class="heading0">"Kömürü ne yaparız? Yakarız," diyor Cinna. "Ateşten korkmuyorsun ya Katniss?" Yüz ifademi görünce sırıtıyor.</p>

    <p class="heading0">Birkaç saat sonra, açılış törenlerinin gelmiş geçmiş en sansasyonel ya da en öldürücü kostümünün içindeyim. Ayak bileklerimden, boynuma kadar siyah renkli, dümdüz, üzerime yapışan bir tulumla kaplıyım. Dizlerime kadar çıkan, önden bağcıklı, parlak siyah çizmelerim var. Bu kostümün en can alıcı yanı turuncu, sarı ve kırmızı parçalardan oluşan pelerini ve aynı renklerdeki başlığı... Cinna, arabamız sokağa çıkarken, pelerin ve başlıklarımızı tutuşturmayı planlıyor.</p>

    <p class="heading0">"Tabi gerçek alevler olmayacak, diyor. Sadece, Portia'yla birlikte uydurduğumuz sentetik bir yangından bahsediyoruz. Tamamen güvende olacaksınız," diyor. Fakat ben, şehir merkezine vardığımızda tamamen közlenmiş olmayacağımdan o kadar emin değilim.</p>

    <p class="heading0">Yüzümde hemen hemen hiç makyaj yok. Sadece bazı yerlere biraz vurgu uygulanıyor. Saçlarım fırçalanıp, sırtımdan aşağı, her zamanki gibi örülüyor. "Arenaya çıktığın zaman, izleyicilerin seni tanımasını istiyorum," diyor Cinna rüyada gibi. "Katniss. Alevler içindeki kız." Cinna'nın sakin ve normal görünümünün altında, deli bir adamın yattığını düşünmeye başlıyorum.</p>

    <p class="heading0">Bu sabah, kişiliğiyle ilgili edindiğim son ipuçlarına rağmen, Peeta'yı tamamen benimkinin aynısı olan kostümü içinde görünce büyük bir rahatlama duyuyorum. Bir fırıncının oğlu olarak, ateş konusunda bilgi sahibi olmalı. Stilisti Portia ve onun ekibi yanındalar. Kimse yerinde duramıyor. Hepsi yaratacağımız etkiyi sabırsızlıkla bekliyorlar. Cinna dışında... Tebrikleri kabul ederken biraz bitkin bir hali var.</p>

    <p class="heading0">Yeniden Yaratılma Merkezi'nin, aynı zamanda devasa bir ahır olan en alt katına iniyoruz. Açılış törenlerinin başlamasına sayılı dakikalar var. Haraç çiftleri dörder atın çektiği arabalara bindiriliyor. Bizim atlarımızın dördü de kömür karası.</p>

    <p class="heading0">Hayvanlar o kadar iyi eğitilmişler ki, kimsenin yularlarını tutmasına gerek bile yok. Cinna ve Portia bize arabamıza kadar eşlik edip, büyük bir dikkatle nasıl durmamız gerekeceğini anlatıyorlar. Pelerinlerimizi düzeltip, kendi aralarında görüş alışverişinden bulunmak üzere yanımızdan uzaklaşıyorlar.</p>

    <p class="heading0">Peeta'ya, "Ne düşünüyorsun?" diye fısıldıyorum. "Yani ateş konusunda."</p>

    <p class="heading0">Sıkılı dişlerinin arasından "Sen benimkini çıkarırsan, ben de seninkini çıkarırım," diyor.</p>

    <p class="heading0">"Anlaştık," diyorum. Belki pelerinlerimizden zamanında kurtulmayı başarabilirsek, çok kötü yanıklarımız da olmaz. Gerçi durum bu haliyle de yeterince kötü. Durumumuza aldırmadan, bizi mutlaka, arenaya salacaklar. "Haymitch'e sözlerinden çıkmayacağımıza dair söz verdiğimizi biliyorum ama bence böyle olacağını o da tahmin etmemiştir."</p>

    <p class="heading0">"Sahi, Haymitch nerelerde? Bizi bu tür şeylerden koruyor olması gerekmiyor muydu?"</p>

    <p class="heading0">"Bence tükettiği alkol miktarını düşünürsek, alevlere yakın durması pek doğru olmayabilir," diyorum.</p>

    <p class="heading0">Birden ikimiz de gülmeye başlıyoruz. Bence, oyunlar ve özellikle birer insan meşalesine dönüşme ihtimalimiz yüzünden o kadar gerginiz ki, mantıklı hareket edemiyoruz.</p>

    <p class="heading0">Açılış müziği başlıyor. Duymak hiç zor değil, zira Capitol'ün dört bir yanından aynı müzik yükseliyor. Devasa kapılar, kayarak açılınca, sokakları dolduran kalabalıkla karşı karşıya geliyoruz. Yolculuğumuz yaklaşık yirmi dakika sürecek ve Şehir Meydanı'nda son bulacak. Burada hoş geldiniz konuşmasının ardından, milli marş çalınacak ve oyunlar başlayana kadar hapsedileceğimiz, Eğitim Merkezi'ne götürüleceğiz.</p>

    <p class="heading0">Birinci Mıntıka'nın haraçları, kar beyazı atların çektiği bir arabadalar. Spreyle griye boyanmış vücutları ve mücevherlerle süslü zevkli tunikleri içinde çok ama çok güzel görünüyorlar. 1. Mıntıka, Capitol için lüks malzemeler üretir. Kalabalığın coşkusunu duymamak mümkün değil. 1. Mıntıka'nın haraçları her zaman en sevilenler olurlar.</p>

    <p class="heading0">2.Mıntıka hemen arkalarından yola koyuluyor. Daha ne olduğunu anlamadan biz de kapıdaki yerimizi alıyoruz. Havanın kararmaya yüz tuttuğunu, gökyüzünün grileştiğini görüyorum. Cinna elinde bir meşaleyle yanımıza yaklaşırken, 11. Mıntıka kapıdan çıkıyor. "İşte başlıyoruz," diyor ve biz herhangi bir tepki verme fırsatını bulamadan pelerinlerimizi ateşe veriyor. Sıcağın yakıcılığını duymayı bekleyerek iç geçiriyorum ancak tek hissettiğim hafif bir gıdıklanma oluyor. Cinna arabaya tırmanıp, başlıklarımızı da tutuşturuyor. Sonra bir oh çekiyor ve "Oldu bu iş," diyor. Sonra elini, sevecen bir tavırla çenemin altına yerleştirip, "Sakın unutmayın," diyor. "Başınızı dik tutacaksınız. Gülümseyeceksiniz. Size bayılacaklar..."</p>

    <p class="heading0">Arabadan aşağı atlarken, Cinna'nın aklına son bir fikir daha geliyor. Bize sesleniyor ama müzik sesini bastırıyor. Tekrar bağırıyor ve el kol işaretleri yapıyor.</p>

    <p class="heading0">Peeta'ya "Ne diyor?" diye soruyorum. Ona ilk defa bakıyorum ve sahte alevlerin aydınlığında göz kamaştırdığını görüyorum. Ben de göz kamaştırıyor&nbsp;olmalıyım.</p>

    <p class="heading0">"Sanırım el ele tutuşmamızı söylüyor," diyor Peeta. Sol eliyle sağ elimi tutuyor. Onay almak için Cinna'ya bakıyoruz. Başını sallayıp, başparmağını havaya kaldırıyor. Bu, şehre girmemizden önce gördüğüm en son şey oluyor.</p>

    <p class="heading0">Kalabalığın ilk an şaşkınlığı kısa sürede yerini alkış ve tezahüratlara terk ediyor. "On İkinci Mıntıka!" Bütün başlar bize doğru çevriliyor. Önümüzdeki üç arabadan itibaren, en çok ilgi çeken biz oluyoruz. İlk başta donakalıyorum ama büyük televizyon ekranında kendimizi görünce, nefes kesici halimiz karşısında küçük dilimi yutacak gibi oluyorum. Alacakaranlıkta, alevlerin saçtığı ışık yüzlerimizi aydınlatıyor. Uçuşan pelerinlerimizle, ardımızda ateşten bir iz bırakır gibiyiz. Cinna olabildiğince az makyaj uygulamamızı isterken çok haklıymış. İkimiz de olabildiğince çekici ancak bir o kadar da kendimiz gibiyiz.</p>

    <p class="heading0">Cinna'nın sesi kulaklarımda yankılanıyor: "Sakın unutmayın. Başınızı dik tutacaksınız. Gülümseyeceksiniz. Size bayılacaklar..." Çenemizi biraz dikleştirip, en güzel gülümsememi takmıyorum ve boşta kalan elimle, çevredekilere el sallıyorum. Yanımda, dengemi korumama yardım edecek biri olduğu için minnettarım çünkü o olabildiğince dik ve düzgün duruyor.</p>

    <p class="heading0">Capitol halkı deliriyor. Bizi çiçek yağmuruna tutup, ellerindeki programda bulma zahmetine girdikleri isimlerimizi haykırıyorlar.</p>

    <p class="heading0">Kulakları sağır eden müzik, tezahüratlar ve hayranlık nidaları bir şekilde içime işliyor; heyecanımı bir türlü bastıramıyorum. Cinna bana büyük bir avantaj kazandırdı. Beni hiç kimse unutmayacak. Ne görüntümü, ne de ismimi. Katniss. Alevler içindeki kız.</p>

    <p class="heading0">İlk defa, içimde küçük bir umut ışığının yandığını hissediyorum. Beni desteklemek isteyecek bir sponsor mutlaka çıkacaktır, değil mi? Ve biraz destekle -biraz yiyecek ve doğru silahlarla- Oyunlar'dan galip ayrılmamam için bir neden var mı?</p>

    <p class="heading0">Biri bana kırmızı bir gül atıyor. Gülü havada yakalayıp, kokluyorum ve gülün atıldığı yöne bir öpücük gönderiyorum. Yüzlerce el öpücüğü kapmak için havaya kalkıyor. Sanki elle tutulur bir şey atmışım gibi...</p>

    <p class="heading0">"Katniss! Katniss!" Dört bir yandan kendi adımı duyuyorum. Herkes benden öpücük istiyor.</p>

    <p class="heading0">Şehir Meydanı'na varana kadar, turu Peeta'nın elini tutarak tamamladığımı fark etmiyorum. Kim bilir ne kadar sıkı tutmuşum! Birbirine kenetlenmiş parmaklarımıza bakıyorum ve elimi gevşetiyorum. Ama o elimi bırakmıyor. "Hayır, beni bırakma," diyor. Alevlerin ışığı mavi gözlerine yansıyor. "Lütfen. Her an aşağı düşebilirim."</p>

    <p class="heading0">"Pekâlâ," diyorum. Onu tutmaya devam ediyorum ama Cinna'nın bizi bu şekilde birbirimize bağlamış olmasını yadırgıyorum. Bizi bir takım gibi sunup, sonra birbirimizi öldürmek üzere bir arenaya kapatmak büyük haksızlık doğrusu.</p>

    <p class="heading0">On iki araba, Şehir Meydanı'nı dolduruyor. Meydana bakan binaların pencerelerinden, Capitol'ün en prestijli vatandaşları bizi izliyor. Atlarımız, arabamızı Başkan Snow'un malikânesinin önüne kadar getiriyor ve duruyoruz. Müzik, gösterişli bir finalle son buluyor.</p>

    <p class="heading0">Ufak tefek, zayıf ve bembeyaz saçlı bir adam olan Başkan, bize göre yukarıda kalan balkonundan, resmi "Hoş geldiniz," konuşmasını yapıyor. Geleneklere göre, konuşma sırasında tek tek bütün haraçların yüzlerinin ekrana yansıtılması gerekiyor. Ancak görebildiğim kadarıyla biz ekranı biraz daha fazla işgal ediyoruz. Alevlerimiz, hava karardıkça daha göz alıcı bir hal alıyor. Milli marş çalarken, seri bir biçimde hepimizin yüzlerini çekmeye çalışıyorlar ama arabalarımız meydanı son bir kez daha dolaşıp, Eğitim Merkezi'nin girişinde gözden kaybolurken, kamera 12. Mıntıka'nın haraçlarına daha uzun süre takılıyor.</p>

    <p class="heading0">Kapılar arkamızdan kapanırken, hazırlık ekiplerimiz arabalarımızın çevresini sarıyor ve art arda övgüler yağdırıyorlar. Çevreme bakınırken, diğer haraçların bize pis bakışlar attıklarını görüyorum. Bu, tahmin ettiğim gibi, hepsini gölgede bıraktığımızı doğruluyor. Sonra Cinna ve Portia yanımıza geliyor ve arabadan inmemize yardım ediyorlar. Büyük bir özenle yanan pelerinlerimizi ve başlıklarımızı çıkarıyorlar, Portia alevleri özel bir spreyle söndürüyor.</p>

    <p class="heading0">Hâlâ Peeta'ya yapışık halde olduğumu fark edip, hemen elimi çekiyorum. İkimiz de ellerimizi ovuyoruz.</p>

    <p class="heading0">Peeta "Elimi bırakmadığın için teşekkürler," diyor. "Bacaklarım titremeye başlamıştı."</p>

    <p class="heading0">"Ama hiç belli etmedin," diyorum. "Kimsenin fark etmediğinden eminim."</p>

    <p class="heading0">"Ben de senin dışında hiçbir şeyi fark etmediklerinden eminim," diyor.</p>

    <p class="heading0">"Daha sık alevli kıyafetler giymelisin. Sana çok yakışıyor." Sonra bana son derece samimi görünen bir gülümsemeyle bakıyor. Etkilenmekten kendimi alamıyorum.</p>

    <p class="heading0">Ve hemen sonra beynimin içinde uyarı zilleri çalmaya başlıyor. Aptal olma, diyorum kendi kendime. Peeta seni nasıl öldürebileceğinin planlarını yapıyor. Seni kolay lokmaya dönüştürmek için etkilemeye çalışıyor. Ne kadar sempati uyandırırsa, o kadar öldürücü olduğunu unutmamalısın.</p>

    <p class="heading0">Pekâlâ, bu oyunu iki kişi de oynayabilir. Parmak uçlarımda yükselip, yanağına bir öpücük konduruyorum. Hem de tam morluğun olduğu yere...</p>
  </div>
</body>
</html>
