<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XII</i></b></h2>

  <p class="heading0">Tanrıya şükür ki kendimi dala bağlamayı akıl edebilmişim. Çataldan aşağı doğru kayıyorum; yüzüm şimdi yere bakıyor. Düşmeme sadece kemerim ve var gücüyle dala tutunmaya çalışan elim engel oluyor. Ayaklarımla, sırt çantasının aşağıya sarkmasına engel olmaya çalışıyorum. Ben böyle tepetaklak olurken illa ki bir hışırtı çıkmıştır ama haraçlar kendi aralarında tartışmaya daldıkları için beni duymuyorlar.</p>

  <p class="heading0">"Git bak, o zaman, Aşk Çocuğu," diyor 2. Mıntıka'nın erkek haracı. "Kendi gözlerinle gör."</p>

  <p class="heading0">Bir an için, elinde meşalesiyle ateşin yanındaki kıza doğru yürüyen Peeta'yı görüyorum. Yüzü, yara bere içinde. Bir kolunda kanlı bir sargı bezi sarılı ve" çıkardığı seslere bakılırsa, tek ayağı aksıyor. Başını sallayıp, malzeme savaşına girmemem için beni uyardığı halini anımsıyorum. Meğer kendisi başından beri, o mücadeleye atılmayı planlıyormuş. Hem de Haymitch'in aksini telkin etmesine rağmen.</p>

  <p class="heading0">Pekâlâ... Bunu anlayabilirim. Bütün o malzemeleri görmenin insanı baştan çıkardığı doğru. Ama bu... Bu başka bir şey. Biz diğerlerini avlamak için Kariyer Haraçlarıyla birlikte hareket etmesi... 12. Mıntıka'dan hiç kimse böyle bir şeyi düşünemez! Kariyer Haraçları fazlasıyla hain, küstah ve sırf Capitol'un kucak köpekleri oldukları için bizden daha iyi beslenmiş tiplerdir.</p>

  <p class="heading0">Kendi mıntıkalarından başka herkes onlardan nefret eder. Evde, Peeta hakkında neler söylendiğini hayal edebiliyorum. Bana, utançtan, onursuzluktan bahsetme cüretini gösteren aynı Peeta mıydı?</p>

  <p class="heading0">Görünüşe bakılırsa, damdaki çocuk benimle son bir oyun oynuyordu. Ama bu, gerçekten son oyunu olacak. Onu kendi ellerimle öldürmeyi başaramazsam, her akşam, ölüm haberini almak için heyecanla gökyüzünü seyrediyor olacağım.</p>

  <p class="heading0">Peeta, onları duyamayacak kadar uzaklaşınca, Kariyer Haraçlarından bir tanesi adeta fısıldayarak "Onu neden hemen şimdi öldürmüyoruz?" diye soruyor. "Böylece bu işi de aradan çıkarmış oluruz."</p>

  <p class="heading0">"Bırakalım bizimle takılsın. Kime ne zararı var? Ayrıca bıçağı çok iyi kullanıyor."</p>

  <p class="heading0">Öyle mi? İşte yeni bir haber daha. Bugün, sevgili dostum Peeta hakkında ne çok şey öğreniyorum.</p>

  <p class="heading0">"Ayrıca, bizi kıza ulaştıracak en güçlü silah o."</p>

  <p class="heading0">"Kız," derken benden bahsettiklerini anlamam birkaç saniyemi alıyor.</p>

  <p class="heading0">"Neden? Sence kız da o aptal aşk hikâyesini yutmuş mudur?"</p>

  <p class="heading0">"Olabilir. Bana biraz sığ beyinli biri gibi geldi. O elbisenin içinde dönerkenki halini düşündüğüm zaman, içimden kusmak geliyor."</p>

  <p class="heading0">"On bir puan almayı nasıl becerdiğini öğrenebilseydik..."</p>

  <p class="heading0">"Her iddiasına girerim, Aşk Çocuğu biliyordur."</p>

  <p class="heading0">Peeta'nın geri döndüğünü duyunca susuyorlar.</p>

  <p class="heading0">1.Mıntıka'dan gelen çocuk "Ölmüş mü?" diye soruyor.</p>

  <p class="heading0">"Hayır, ama şimdi öldü," diyor Peeta. Ve aynı anda top atışı duyuluyor. "Devam etmeye hazır mısınız?"</p>

  <p class="heading0">Şafak sökmeye yüz tutarken, Kariyer grubu koşarak uzaklaşıyorlar. Her tarafı, cıvıl cıvıl kuş sesleri kaplıyor. Bir süre daha -bütün kaslarım titreyerek- o tuhaf pozisyonda asılı kaldıktan sonra, bütün gücümü kullanıp, dalın üstündeki ilk pozisyonumu alıyorum. Aşağı inmem ve yola koyulmam gerek ama bir süre daha öylece durup, işittiklerimi sindirmeye çalışıyorum. Peeta sadece Kariyer Haraçlarıyla birlikte hareket etmekle kalmıyor, aynı zamanda beni bulmalarına da yardım ediyor demek. Aldığı on bir puan yüzünden ciddiye alınması gereken sığ beyinli kızı. Çünkü aynı kız, ok ve yay kullanabiliyor ve Peeta bunu herkesten daha iyi biliyor.</p>

  <p class="heading0">Ama henüz onlara söylememiş. Bu bilgiyi, hayatta kalmasını buna borçlu olduğu için mi saklıyor acaba? Yoksa, seyircileri elinde tutmak için bana aşıkmış gibi rol yapmaya devam mı ediyor? Aklından neler geçiyor?</p>

  <p class="heading0">Birden kuşların sesi kesiliyor. Bir tanesi yüksek perdeden ötmeye başlıyor. Bu bir uyarı ötüşü. Tıpkı kızıl saçlı Avox kızını görmeden önce, Gale'le birlikte duyduğumuz kuş sesine benziyor. Sönmeye yüz tutmuş kamp ateşinin hemen üstünde bir araç beliriyor. Metal dişler aşağı iniyor. Ağır ağır ve nazik bir biçimde, ölü haracı yukarı çekiyor ve hemen ortadan kayboluyor. Kuşlar yeniden ötmeye başlıyorlar.</p>

  <p class="heading0">Kendi kendime "Haydi, kıpırda," diye fısıldıyorum. Uyku tulumumdan sıyrılıp, hızla rulo yapıyorum ve çantanın içine tıkıyorum. Derin bir nefes alıyorum. Karanlık, uyku tulumu ve ağaç dalları arasında kameraların düzgün bir görüntümü yakalayamamış olması mümkün ama yine de izimi sürdüklerinden eminim. Tıpkı, yere indiğim anda, yakın plan çekileceğimden emin olduğum gibi.</p>

  <p class="heading0">Ağaçta olduğumu, Kariyerlerin konuşmalarını duyduğumu ve Peeta'nın onlarla birlikte olduğunu keşfettiğimi bilen seyirciler, kendilerinden&nbsp;geçmişlerdir. Nasıl oynayacağıma karar verene kadar, en azından her şey kontrolüm altındaymış gibi bir görüntü sergilemeliyim. Şaşkın görünmemeliyim. Hele hele kafası karışmış ve korkmuş gibi, asla... Hayır, oyunda bir sonraki adımı hesaplamak zorundayım.</p>

  <p class="heading0">Bu yüzden, yeşilliklerin arasından, gün ışığına çıkınca, birkaç saniye boyunca kıpırdamadan durup, kameralara bana kilitlenmeleri için zaman tanıyorum. Sonra başımı hafifçe yana eğip, insanların aklını başından alacak bir gülümsemeyle bakıyorum. Haydi bakalım... Ne anlama geldiğine onlar karar versin...</p>

  <p class="heading0">Tam yola çıkmaya hazırlanırken, aklıma kurduğum tuzak geliyor. Diğerleri bu kadar yakındayken, tuzağı kontrol etmem temkinsizlik olabilir ama buna mecburum. Sanırım bu, çok uzun zamandır avlanmanın getirdiği bir alışkanlık. Ve ete ulaşma ihtimalinin dayanılmaz cazibesi. İyi durumdaki bir tavşanla ödüllendiriliyorum. Hayvanı temizleyip, derisini yüzmem fazla zamanımı almıyor. Kafasını, kuyruğunu, kürkünü ve iç organlarını bir yaprak yığınının altına saklıyorum. Tam keşke ateş olsaydı diye düşünürken -çiğ tavşan eti, ateşinizin çıkmasına neden olabilir; zamanında dersimi en kötü yoldan almıştım- aklıma biraz önce ölen haraç kız geliyor. Aceleyle kamp yerine gidiyorum. Tabii ki ölmeye yüz tutmuş ateşin közleri hâlâ sıcak. Tavşanı parçalara ayırıp, dallardan edindiğim bir şişe geçiriyor ve közlerin üstüne tutuyorum.</p>

  <p class="heading0">Kameraların olmasına seviniyorum. Sponsorların avlanabildiğimi, benim, üzerine bahis oynanabilecek bir aday olduğumu görmelerini istiyorum. Çünkü ben diğerleri gibi açlıktan gözü dönüp, tuzağa düşürülecek bir haraç değilim. Tavşan pişerken, yanıp kararmış bir dal parçasını elime alıp, turuncu sırt çantamı kamufle etmeye girişiyorum. Siyah, rengin parlaklığını büyük ölçüde alıyor ama bana öyle geliyor ki bir kar çamur daha iyi olacak. Tabii ki, çamur olması için, önce suya ihtiyacım var.</p>

  <p class="heading0">Eşyalarımı toplayıp, tavşan şişimi alıyorum. Közlerin üstüne biraz çer çöp attıktan sonra, Kariyerlerin gittiği yönün aksine doğru yürümeye başlıyorum. Yürürken, tavşanın yarısını yiyorum. Sonra kalanları, daha sonra yemek üzere plastiğin içine sarıyorum. Et, midemim gurultusunu bastırıyor bastırmasına ama susuzluğumu gidermeye pek yaramıyor. Şu anda birinci önceliğim, su bulmak.</p>

  <p class="heading0">Ormanın içinde yol alırken, Capitol ekranını meşgul ettiğimden neredeyse eminim. Bu yüzden duygularımı saklamaya özen gösteriyorum. Ancak Claudiues Templesmith'in misafir yorumcularıyla birlikte çok iyi vakit geçirdiğini düşünmemek elde değil. Peeta'nın davranışları, benim tepkim onlara bol bol malzeme vermiştir. Bundan nasıl bir sonuç çıkarıyorlardır&nbsp;acaba? Peeta'nın gerçek rengini belli ettiğini düşünüyorlar mıdır? Bu durum bahisleri nasıl etkilemiştir? Sponsor kaybetmiş miyizdir? Belki de, hiç sponsorumuz var mı diye sormam daha doğru olacak. Evet, evet. Sponsorlarımızın olduğundan neredeyse eminim. En azından bu son olaya kadar...</p>

  <p class="heading0">Peeta'nın, talihsiz aşıklar dinamiğimize balta vurduğuna hiç şüphe yok. Ya da gerçekten vurdu sayılır mı? Yani, en azından benim hakkımda pek fazla konuşmadığı için, bu durumdan fayda sağlamaya devam ediyor olabiliriz. Eğer ben şimdi, gidişattan keyif alıyormuşum gibi bir görüntü sergilersem, insanlar bunun birlikte planladığımız bir oyun olduğunu düşünebilirler.</p>

  <p class="heading0">Güneş gökyüzünde yükseliyor ve sayvanların arasından bile olabildiğince parlak görünüyor. Dudaklarımı tavşanın yağıyla kaplayıp, hızlı hızlı nefes alıp vermemeye çalışıyorum ama nafile. Daha sadece bir gün oldu ve ben hızla su kaybediyorum. Su bulmak konusunda bildiğim her şeyi düşünmeye gayret ediyorum. Su, yükseklerden aşağıya doğru akacağına göre, belki de vadinin içine inmem o kadar da kötü bir şey değildir. Bir av hayvanının izini görsem ya da herhangi bir bitki topluluğuna rastlasam işim kolaylaşabilir. Ama en ufak bir değişiklik olmuyor. Sadece hafifçe kademeli bir eğim, kuşlar ve birbirine çok benzeyen ağaçlar.</p>

  <p class="heading0">Gün ilerledikçe, belaya doğru yol aldığımı hissediyorum. Çok az miktardaki idrarım da koyu kahverengi bir renge bürünmüş durumda. Başım ağrıyor ve dilimin bir kısmı nemlenmemekte direniyor. Güneş gözlerimi acıttığı için çantamdan gözlüğümü buluyorum ama gözlüğü taktığım anda bakışlarımda bir tuhaflık olunca, hemen çıkarıp, yeniden çantaya tıkıyorum.</p>

  <p class="heading0">Akşamüstüne doğru bana yararı dokunacak bir şey bulur gibi oluyorum. Üzeri orman meyveleriyle kaplı bir fundalık görüyor ve meyvelerinden koparıp, tatlı sularını emmek için telaşla o tarafa koşuyorum. Ancak tam meyveleri dudaklarıma götürmek üzereyken, dikkatle bakmak ihtiyacı duyuyorum. Benim yaban mersini sandığım meyvelerin biçimi gözüme biraz farklı görünüyor. İçine bakmak için bir tanesini ortadan ikiye ayırıyorum ve kan kırmızı bir renkle burun buruna geliyorum. Bu meyveleri tanımıyorum; yenilecek cinsten olmaları da mümkün ama bunun Oyun Kurucularının zalim bir hilesi olması beni şaşırtmaz. Eğitim merkezindeki bitki eğitmeni bile, zehirli olmadıklarından yüzde yüz emin olmadığımız sürece, çalı meyvelerinden uzak durmamızı sıkı sıkıya tembihlemişti. Ben bunu zaten biliyorum ama o kadar susamış haldeyim ki, meyveleri bir kenara atacak takati bulabilmem için, eğitmenin sözlerini kendime hatırlatmam gerekiyor.</p>

  <p class="heading0">Üzerime bir yorgunluk çöküyor ama bu, uzun yürüyüşlerin sonrasında yaşanan alışıldık yorgunluğa benzemiyor. Derdimin dermanını bulmak için&nbsp;aramaya devam etmem gerektiğini bilmeme rağmen, sık sık durup, dinlenmek zorunda kalıyorum. Yeni bir taktik benimseyip, herhangi bir su işareti bulabilmek için, bu titrek halimle gözüme kestirebildiğim en yüksek ağacın tepesine tırmanıyorum. Ama görebildiğim kadarıyla, dört bir yanım göz alabildiğince ormanla kaplı.</p>

  <p class="heading0">Gece çökene kadar yola devam etmeye karar veriyor ve ayaklarım birbirine dolanmaya başlayana kadar yürüyor, yürüyorum.</p>

  <p class="heading0">Bitkin bir halde, bir ağaç tepesine çıkıyor ve kendimi kemerle kalın bir dala bağlıyorum. İştahım yok ama sırf ağzımı oyalamak için bir tavşan kemiği emiyorum. Karanlık çöküyor, marş duyuluyor ve gökyüzüne, 8. Mıntıka'nın kız haracının yüzü yansıyor. Peeta'nın işini bitirmek üzere geri döndüğü kız.</p>

  <p class="heading0">Kariyer grubunun saldığı korku, içimi yakan susuzluğun yanında devede kulak kalıyor. Hem zaten, onlar tam ters istikamete yönelmişlerdi ve şu saat itibariyle, onlar da dinlenmeye çekilmiş olmalılar. Su sıkıntısını göz önüne alacak olursak, belki de su tedariklerini yenilemek için göle dönmek zorunda kalmış bile olabilirler.</p>

  <p class="heading0">Belki de benim için de tek çıkış yolu bu.</p>

  <p class="heading0">Sabahla birlikte sıkıntım daha da artıyor. Kalbimin her ansıyla, beynim zonkluyor. En basit hareketler bile, eklemlerime bıçak gibi sancıların saplanmasına yetiyor. Ağaçtan neredeyse inmiyor, yuvarlanıyorum. Malzemelerimi toparlamam birkaç dakikamı alıyor. İçimden bir ses, bunun yanlış olduğunu fısıldıyor. Daha temkinli davranmam, daha hızlı hareket etmem gerek. Ancak beynime bir sis perdesi çöktüğü için plan yapmakta zorlanıyorum. Sırtımı geceyi geçirdiğim ağacın gövdesine yaslayıp, parmağımla, ihtiyatla zımpara kâğıdına dönmüş dilimi okşuyor ve seçeneklerimi değerlendiriyorum. Nasıl su bulabilirim?</p>

  <p class="heading0">Göle dönmek. İmkânsız... Bunu asla başarmam.</p>

  <p class="heading0">Yağmur yağmasını ummak. Gökyüzünde tek bir bulut bile yok.</p>

  <p class="heading0">Bakınmaya devam etmek. Evet, tek şansım bu. Ancak aynı anda aklımda başka bir düşünce beliriyor ve hissettiğim öfke aklımı başıma getiriyor.</p>

  <p class="heading0">Haymitch! O bana su gönderebilir. Bir düğmeye basıp, birkaç dakika içinde gümüş bir paraşütle bana su inmesini sağlayabilir. Bana yarım litre sıvı sağlayabilecek en az bir ya da iki sponsorum mutlaka vardır. Tamam, bu pahalıya patlayan bir ikram olur ama bu insanlar para içinde yüzüyorlar... Hem benim üstüme bahis de oynarlar. Belki de Haymitch ihtiyacımın ne kadar büyük olduğunun farkında değildir.</p>

  <p class="heading0">Cüret edebildiğim kadar yüksek bir sesle, "Su," diyorum. Umut içinde,&nbsp;gökyüzünden bir paraşütün inmesini bekliyorum. Ama hiçbir şey olmuyor.</p>

  <p class="heading0">Bir sorun olmalı. Sponsorlarımın olduğunu düşünerek kendimi mi kandırıyorum? Yoksa Peeta'nın tavırları yüzünden bütün sponsorlar geri çekilmiş olabilirler mi? Hayır, buna inanmıyorum. Bir yerlerde bana su satın almak isteyen birileri mutlaka olmalı. Bence Haymitch bu işe taş koyuyor. Akıl hocam olarak, sponsorlardan gelen hediyelerin akışını o idare ediyor. Benden nefret ettiğini biliyorum. Bunu açıkça ifade etmişti. Ama benden, susuzluktan ölmeme izin verecek kadar nefret ediyor olabilir mi? Bunu yapamaz değil mi? Eğer bir akıl hocası, haraçlarına kötü muamele ederse, izleyiciler ve 12. Mıntıka halkı onu bu işten sorumlu tutarlar... Haymitch bile böyle bir riski göze alamaz, değil mi? Hob'daki takasçı dostlarım konusunda çok şey söylenebilir ama bu şekilde ölmeme göz yumarsa, Haymitch'i pek hoş karşılayacaklarını sanmam. O zaman likörlerini nereden alır? Eee... Yani? Ona kafa tuttuğum için bana eziyet etmeye mi uğraşıyor? Yoksa bütün sponsorları Peeta'ya mı yönlendiriyor? Ya da şu anda ne olup bittiğini anlayamayacak kadar sarhoş olabilir mi? Nedense buna inanmıyorum... Ve tabi beni öldüresiye ihmal edeceğine de. Aslına bakarsanız o, kendi nahoş tarzıyla beni bu işe ciddi ciddi hazırlamaya çabaladı. O zaman neler oluyor?</p>

  <p class="heading0">Yüzümü ellerimin arasına gömüyorum. Şu anda gözyaşı dökmem gibi bir tehlike yok çünkü hayatımı kurtarmak pahasına bile, tek bir damla gözyaşı üretemem. Haymitch ne yapıyor? Öfkeme, nefretime ve şüphelerime rağmen, beynimin arka tarafında cılız bir ses cevap veriyor.</p>

  <p class="heading0">Belki de sana bir mesaj gönderiyorum. Bir mesaj. Ne gibi? Sonra anlıyorum. Haymitch'in suyu benden esirgemesinin tek bir nedeni olabilir. Çünkü, suyu bulmak üzere olduğumu biliyor.</p>

  <p class="heading0">Dişlerimi sıkarak, zorla ayağa kalkıyorum. Sırt çantamın ağırlığı neredeyse üçe katlanmış gibi geliyor. Baston olarak kullanabileceğim kırık bir dal edinip, yürümeye koyuluyorum.</p>

  <p class="heading0">Güneş, ilk iki günden daha göz alıcı bir parlaklıkla, ensemde boza pişiriyor. Kendimi sıcakta ölmeye ve çatlamaya yüz tutmuş, eski bir deri parçası gibi hissediyorum. Her adımım çaba gerektiriyor, ama durmamakta kararlıyım. Oturmamak için direniyorum. Çünkü oturursam, büyük olasılıkla bir daha ayağa kalkamam; hatta ne yapmaya çalıştığımı bile hatırlayamayabilirim.</p>

  <p class="heading0">Ne kolay bir yemim ama! Şu anda, herhangi bir haraç, hatta ufak tefek Rue bile, beni alaşağı edebilir. Sadece üstüme atlaması bile, beni, kendi bıçağımla öldürmesi için yeterli olacaktır, çünkü direnecek takatim yok. Fakat, ormanın bu kısmında, bana yakın yerlerde birileri varsa bile, benim farkımda değiller. Gerçek şu ki, şu anda kendimi, bütün canlılardan kilometrelerce&nbsp;uzakta hissediyorum.</p>

  <p class="heading0">Gerçi yalnız da değilim. Mutlaka beni takip eden bir kameraları vardır. Haraçların açlıktan, donarak, kan kaybından ya da susuzluktan ölmelerini izleyerek geçirdiğim seneleri düşünüyorum. Bir yerlerde ciddi anlamda iyi bir mücadele yoksa, görüntülerim kesinlikle yayınlanıyordum</p>

  <p class="heading0">Düşüncelerim yeniden Prim'e kayıyor. Beni canlı yayında izleyebildiğini sanmam ama okulda öğle yemeği sırasında, banttan yayınlarla gidişat hakkında bilgilendiriliyorlardır. Onun hatırına, olabildiğince az sefil görüntü vermek için kendimi zorluyorum.</p>

  <p class="heading0">Ancak saatler öğleden sonrayı gösterirken, artık sonumun yaklaştığını biliyorum. Bacaklarım titriyor ve kalbim çok hızlı çarpıyor. Tam olarak ne yapmakta olduğumu unutmaya başlıyorum. Kim bilir kaç defa tökezleyip, yeniden doğruluyorum. Ancak sonunda, bastonum olmadık bir yere denk gelip kayınca, yere yuvarlanıyorum ve tekrar kalkamıyorum. Ve gözlerimin kapanmasına izin veriyorum.</p>

  <p class="heading0">Haymitch'i yanlış değerlendirmişim. Bana yardım etmek gibi bir niyeti yokmuş meğer.</p>

  <p class="heading0">Sorun değil, diye düşünüyorum. Burası o kadar da kötü değil. Hava artık daha serin, akşam oluyor galiba. Bana leylakları anımsatan hafif ve tatlı bir koku duyuyorum. Parmaklarımı düz zemine sürtüyorum ve kolayca kaydığını hissediyorum. İçimden, burası ölmek için fena bir yer değil, diye geçiriyorum.</p>

  <p class="heading0">Parmak uçlarımla, serin ve kaygan zeminde daireler çiziyorum. Çamuru seviyorum, diye düşünüyorum. Çamurun yumuşak ve çok şey anlatan yüzeyinde, kim bilir kaç av hayvanının izini sürmüşümdür. Ayrıca, arı sokmasına da iyi gelir. Çamur. Çamur. Çamur! Gözlerim fal taşı gibi açılıyor ve parmaklarımı toprağa batırıyorum. Çamur. Burnumu havaya dikiyorum. Bu koku... Gerçekten çiçek kokusu alıyorum... Nilüfer kokusu...</p>

  <p class="heading0">Dizlerimin üstünde doğrulup, çamurun içinde kendimi kokuya doğru sürüklüyorum. Düşüp kaldığım yerden, beş metre kadar ötede, bir bitki labirentinin arasından geçip, bir gölcüğe ulaşıyorum. Suyun üstünde, sarı çiçekleriyle, güzeller güzeli nilüferlerim yüzüyorlar.</p>

  <p class="heading0">Yüzümü suya batırıp, içebildiğim kadar su içmemek için kendimi zor tutuyorum. Ancak, beynim, bunu yapmamam gerektiğini bilecek kadar çalışıyor. Titreyen ellerimle, çantamdaki plastik şişeyi çıkarıp, suyla dolduruyorum. Sonra, suyu temizlemek için, hafızamda kaldığı kadarıyla, birkaç damla iyodin ekliyorum. Yarım saatlik bekleme süresi, ölüm gibi geliyor ama başarıyorum. Ya da en azından yarım saat beklediğimi sanıyorum; daha fazlasına dayanacak takatim yok zaten.</p>

  <p class="heading0">Kendi kendime, Yavaş yavaş, diyorum. Sakin ol. Bir yudum aldıktan sonra, kendimi beklemeye zorluyorum. Sonra bir yudum daha alıyorum. Birkaç saat içinde, şişenin tamamını içiyorum. Sonra bir şişe daha... Bir ağacın altında çekilip, tavşandan geriye kalanları ve birkaç kraker yemeden önce kendime bir şişe daha hazırlıyorum. Marş çalmaya başlarken, kendimi kesinlikle çok daha iyi hissediyorum. Bu akşam, gökyüzünde hiçbir yüz belirmiyor. Demek ki bugün ölen haraç olmamış. Yarın, burada kalıp, dinleneceğim ve sırt çantamı çamurla kamufle edeceğim. Suyumu içerken gözüme takılan balıklardan tutup, nilüferlerin köklerinden çıkaracağım. Ve kendime ziyafet çekeceğim. Uyku tulumumun içinde büzüşüp, su şişeme hayata tutunur gibi, sımsıkı sarılarak yatıyorum.</p>

  <p class="heading0">Birkaç saat sonra, koşarak yaklaşan ayak sesleriyle yerimden sıçrıyorum. Dehşet içinde çevreme bakıyorum. Henüz gün ağarmasa da, sızlayan gözlerim görebiliyor.</p>

  <p class="heading0">Üzerime kapanan ateş duvarını görmemek içim kör olmam gerekir.</p>
</body>
</html>
