<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h1 class="heading0" style="text-align: center;" title="KISIM III 'GALİP'"><b>KISIM III</b></h1>

  <h1 class="heading0 sigil_not_in_toc" style="text-align: center;"><b><i>'GALİP'</i></b></h1>

  <h2 class="heading0" id="sigil_toc_id_3" style="text-align: center;"><b><i>XIX</i></b></h2>

  <p class="heading0">Elimi ağzıma bastırıyorum ama artık çok geç. Gökyüzü kararırken, kurbağalardan oluşan bir koronun ötmeye başladığını duyuyorum. Aptal! Diyorum kendi kendime. Bu ne büyük bir aptallık! Donakalmış bir halde, ormanın saldırganlarla canlanmasını bekliyorum. Ama sonra, geriye doğru dürüst kimsenin kalmadığını hatırlıyorum.</p>

  <p class="heading0">Yaralı Peeta, artık benim müttefikim. Onunla ilgili bütün şüphelerim dağılıp, gidiyor çünkü herhangi birimiz, diğerinin canını almış olsaydı, 12. Mıntıka'ya döndüğü zaman, parya muamelesi görürdü. Aslında, biliyorum ki eğer ben Oyunlar'ı izliyor olsaydım, mıntıka ortağıyla daha en başından ortaklık kurmamış olanlardan nefret ederdim. Ayrıca, aynı mıntıkadan gelen iki insanın birbirlerini korumaları son derece doğal. Benim durumumda -12. Mıntıka'nın talihsiz aşıklarından biri olarak- sempatik sponsorlarımdan yardım alabilmek için bu mutlak bir şart oldu.</p>

  <p class="heading0">Talihsiz aşıklar. Peeta en başından beri bu bakış açısına göre oynuyordu. Yoksa Oyun Kurucular neden geçmişi olmayan, böyle bir kural değişikliğine gitsin? İki haracın birlikte galip gelme ihtimali... "Aşkımız" seyirciler arasında bir hayli rağbet kazanmış ve onu cezaya çarptırmanın Oyunlar'ın başarısını riske atacağı düşünülüyor olmalı. Bunda benim payım yok. Benim tek yaptığım Peeta'yı öldürmemeyi başarmak oldu. Fakat, o arenada her ne yaptıysa, seyircileri bunu, beni korumak için yaptığına inandırmışa benziyor. Cornucopia'ya koşmama engel olmak için başını sallaması. Kaçmama imkân yaratmak için Cato'yla kavga etmesi. Hatta Kariyerlerle bir arada takılması bile, beni korumak için yaptığı bir hamle olabilir. Öyle görünüyor ki, Peeta aslında hiçbir zaman benim için tehdit oluşturmamış.</p>

  <p class="heading0">Bu düşünce beni gülümsetiyor. Ellerimi indirip, kameranın görüntü almasını sağlamak için yüzümü ay ışığına çeviriyorum.</p>

  <p class="heading0">Geriye korkulacak kim kaldı? Tilki Surat? Onun mıntıkasındaki diğer haraç öldü. Tek başına, geceleri hareket ediyor. Ayrıca stratejisi saldırmak değil, kaçmak üzerine kurulu. Beni duymuş bile olsa, herhangi bir şey yapmak yerine, bir başkasının canımı alması için dua edeceğinden eminim.</p>

  <p class="heading0">Thresh. Pekâlâ. Onun tehdit oluşturduğu aşikâr. Fakat Oyunlar başladığından beri onu bir defa olsun görmedim. Tilki Surat'ın, patlamaların &nbsp;yaşandığı bölgede, duyduğu bir sesle nasıl irkildiğini hatırlıyorum. Yüzünü ormana değil, karşı tarafa çevirmişti. Arenanın o kısmında ne olduğunu hiç bilmiyorum. Kaçtığı kişinin Thresh olduğundan ve o bölgede takıldığından neredeyse eminim. Oradan beni duymuş olması mümkün değil. Duymuş bile olsa, onun boyutlarındaki birinin kolay kolay ulaşamayacağı bir yükseklikteyim.</p>

  <p class="heading0">Böylece geriye Cato ve 2. Mıntıka'dan gelen kız kalıyor. Eminim bu yeni kuralı kutlamaya başlamışlardır. Bu değişiklikten bizimle birlikte onlar da istifade edecek. Peeta'nın ismini haykırdığımı duymuş olmaları ihtimaline karşılık kaçmalı mıyım acaba? Hayır, diye düşünüyorum. Bırak gelsinler. Gece görüşü gözlükleri, ağır ve dalları kırıp geçen cüsseleriyle, varsın gelsinler ve oklarımın menziline girsinler. Ama böyle bir şey yapmayacaklarını biliyorum. Gün ışığında, yaktığım ateşe gelmediklerine göre, gece yine bir tuzak olduğunu düşünebilecekleri bir çağrıya gelmezler. Geldikleri zaman, bunu benim haber vermemle değil, kendi şartları dahilinde yapacaklarından eminim.</p>

  <p class="heading0">Her ne kadar Peeta'yı aramaya hemen şimdi başlamak istesem de, kendi kendime "Olduğun yerde kal ve uyumaya bak," diyorum. Onu, yarın bulursun.</p>

  <p class="heading0">Uyuyorum ancak sabah çok daha temkinli uyanıyorum. Kariyerler bana gece saldırma cesaretini göstermemiş olabilirler ama bana tuzak kurabileceklerinden hiç şüphem yok. Ağaçtan, kendimi güne sıkı hazırladığımdan -sağlam bir kahvaltı, çantamın toparlanması, silahlarımın elden geçirilmesi-emin olmadan inmiyorum. Ancak yere indiğimde, her şey son derece normal ve huzurlu görünüyor.</p>

  <p class="heading0">Bugün olağanüstü bir dikkat sergilemeliyim. Kariyerler, Peeta'yı bulmaya çalışacağımı biliyorlar. Devreye girmeden önce, bunu yapmamı beklemeyi seçebilirler. Eğer Cato'nun sandığı kadar ağır yaralıysa, ikimizi birden, kimseden yardım almadan korumak zorunda kalacağım demektir. Eğer o kadar kötü durumdaysa, şu ana kadar hayatta kalmayı nasıl başarmış olabilir? Ve ben onu nasıl bulacağım?</p>

  <p class="heading0">Peeta'nın daha önce söylediklerini zihnimden geçirerek, nerelerde saklanıyor olabileceğine dair bir işaret bulmaya çalışıyorum ama hiçbir çağrışım olmuyor. Bu yüzden onu güneşin altında ışıl ışıl parlarken gördüğüm ve bana kaçmamı haykırdığı yere gidiyorum. Sonra elinde kılıcıyla Cato çıkagelmişti. Ve ben oradan ayrıldıktan sonra, Peeta'yı yaraladı. Peki Peeta kaçmayı nasıl başardı? Belki de iz sürücü arıların zehrine, Cato'dan daha dayanıklı çıkmıştır. Belki de kaçmasına yardımcı olan asıl değişken buydu. Ama arılar onu da sokmuştu. Bıçaklanmış ve arılar tarafından sokulmuş halde ne kadar dayanabilir ki? Bunca zamandır hayatta kalmayı nasıl başardı? Bıçak yarası ve arıların zehri onu öldürmemişse bile, bugüne kadar susuzluktan ölmüş olması gerekirdi.</p>

  <p class="heading0">Peeta'nın nerelerde olabileceğine dair ilk ipucumu böylece edinmiş oldum. Susuz hayatta kalamazdı. Bunu, buradaki ilk birkaç günümden çok iyi biliyorum. Bir su kaynağının yakınında bir yerde saklanıyor olmalı. Göl ihtimalinin üstünde durmuyorum çünkü orası Kariyerlerin kampına çok yakın. Kaynağı olan birkaç gölet var. Ancak o göletler, kolay hedef olmak demek. Ve dere. Rue ve benim ilk kamp yaptığımız ve sonrasında benim takip ederek, göle ve ötesine indiğim dere. Eğer dere çevresini kendine mekân edinmişse, sürekli yer değiştirirken, suya yakınlığını koruyabilir. Suyun içinden yürüyerek ayak izi bırakmamayı da başarabilir. Hatta orada balık bile avlayabilir.</p>

  <p class="heading0">En azından iyi bir başlangıç noktası buldum.</p>

  <p class="heading0">Rakiplerimin aklını karıştırmak için, bir araya getirdiğim çok sayıda yeşil odunu tutuşturuyorum. Bunun bir hile olduğunu düşünseler bile, umarım, yakınlarda bir yerde saklandığıma karar verirler. Ben bu arada, Peeta'nın izini sürüyor olacağım.</p>

  <p class="heading0">Güneş sabah pusunu çabucak yok ederken, bugün havanın önceki günlerden daha sıcak olacağını söyleyebilirim. Derenin içinden aşağıya doğru yürürken, serin su ayaklarıma çok iyi geliyor. İçimden Peeta'ya seslenmek geçiyor ama kendimi tutuyorum. Ya ben onu gözlerim ve tek sağlam kulağımla bulmak zorundayım ya da o beni bulacak. Ama herhalde onu aradığımı tahmin eder, değil mi? Bana yeni kuralı hiçe sayıp, tek başıma galip gelmeyi düşünmeyi yakıştırmaz herhalde. Yakıştırır mı yoksa? Peeta'nın ne yapacağını öngörmek çok zor. Bu, bazı durumlarda ilginç bir özellik olabilir ama şu anda sadece yeni bir engel oluşturuyor.</p>

  <p class="heading0">Kariyer kampına gitmek üzere işe koyulduğum noktaya varmam uzun sürmüyor. Ortada Peeta'dan en ufak bir iz yok ama bu beni hiç şaşırtmıyor, doğrusu. Arıkovanı olayından beri aynı yerden tam üç defa geçtim. Buralarda olsaydı, mutlaka hissederdim. Dere, sola, ormanın yabancısı olduğum bir kısmına doğru kıvrılıyor. Üstü birbirine dolanmış su bitkileriyle kaplı çamurlu dere yatağı, kapana kısıldığım hissini veren büyük kara parçalarına kadar uzanıyor. Şimdi artık dereden kaçmak hiç kolay olmayacağa benziyor. Ya da kayalık araziye tırmanırken, bir taraftan da Cato veya Thresh’le mücadele etmek. Tamamen yanlış bir yönde olduğumu ve yaralı bir insanın buradan su kaynağına gidip gelmesinin imkânsız olacağını düşünürken, gözüme bir kaya parçasının kıvrımından aşağı doğru inen bir kan izi çarpıyor. Çoktan kurumuş ama yanlara doğru uzanan lekelere bakılırsa, birisi -belki de zihinsel yetilerini tam anlamıyla kontrol edemeyen birisi- o izleri silmeye çalışmış olmalı.</p>

  <p class="heading0">Kayalara tutunarak kan izlerini takip ediyor ve onu arıyorum. Üzerlerine iplikler yapışmış son birkaç damla daha görüyorum. Ama hiçbir hayat belirtisi yok. Sinirlerim bozuluyor; kısık sesle adım söylüyorum: "Peeta! Peeta!" Sonra&nbsp;bir alaycı kuş, saçaklı bir ağacın üstüne tünüyor ve çıkardığım sesleri taklit etmeye başlıyor. Bu yüzden susuyorum. Pes ediyorum ve dere boyunca tırmanmaya devam ediyorum. Aklımdan şu düşünce geçiyor: Devam etmiş, daha ileriye gitmiş olmalı.</p>

  <p class="heading0">Ayağım suyun yüzeyine değdiği anda bir ses duyuyorum.</p>

  <p class="heading0">"Ne o? İşimi bitirmeye mi geldin, tatlım?"</p>

  <p class="heading0">Hızla dönüyorum. Ses sol tarafımdan geldiği için çok iyi duyamadım. Üstelik boğuk ve cılız bir sesti. Yine de Peeta'nın sesi olmalı. Arenada ondan başka kim bana tatlım diye hitap eder ki? Gözlerim dere yatağım tarıyor ama hiçbir şey göremiyorum. Sadece çamur, bitkiler ve kayalar var.</p>

  <p class="heading0">"Peeta?" diye fısıldıyorum. "Neredesin?" Cevap alamıyorum. Hayal görmüş olabilir miyim? Hayır, sesin çok gerçek olduğundan ve yakından geldiğinden eminim. "Peeta?" Dere yatağı boyunca ilerliyorum.</p>

  <p class="heading0">"Sakın üstüme basma."</p>

  <p class="heading0">İrkiliyorum. Ses tam ayağımın altından geliyor. Ama hiç bir şey göremiyorum. Sonra gözlerini açıyor; kahverengi çamurların ve yeşil yaprakların arasında masmavi gözlerini ayırt etmemek mümkün değil. Şaşkınlıktan ağzım açık kalıyor ve gülümsediği zaman ortaya çıkan bembeyaz dişleriyle ödüllendiriliyorum.</p>

  <p class="heading0">Kamuflajda son nokta. Çevreye ağırlıklar fırlatmayı unutun gitsin... Peeta, Oyun Kurucularla özel görüşmesi sırasında kendini ağaca dönüştürseymiş daha yüksek not alırmış. Ya da bir kayaya. Ya da üstü yabani otlarla kaplı, çamurlu bir dere yatağına.</p>

  <p class="heading0">"Gözlerini kapat bakayım," diyorum. Dediğimi yapıyor. Ağzını da kapatıyor ve tamamen gözden kayboluyor. Vücudunun büyük kısmı bir çamur ve bitki katmanının altında gizli. Yüzü ve kollarına kadar büyük bir ustalıkla gizlenmiş ki adeta görünmez olmuş. Yanına diz çöküyorum. "Sanırım', pasta süslemeye harcadığın saatler işe yaramış," diyorum.</p>

  <p class="heading0">Gülümsüyor. "Evet. Krema kaplama. Ölüme karşı son savunma."</p>

  <p class="heading0">"Sen ölmeyeceksin," diyorum ciddi bir sesle.</p>

  <p class="heading0">"Kim demiş?" Sesi bitap çıkıyor.</p>

  <p class="heading0">"Ben diyorum. Artık aynı takımdayız, biliyorsun."</p>

  <p class="heading0">Gözlerini açıyor. "Duydum. Benden geriye kalanları bulman çok ince bir davranış."</p>

  <p class="heading0">Su şişemi çıkarıp, ağzına biraz su döküyorum. "Seni Cato mu yaraladı?"</p>

  <p class="heading0">"Sol bacağım," diyor. "Üst kısmı."</p>

  <p class="heading0">"Haydi, seni nehre götürelim. Üstünü başını yıkayalım ki, yaralarını görebilelim."</p>

  <p class="heading0">"Biraz yaklaşır mısın?" diyor. "Sana bir şey söylemem gerek." Eğiliyorum ve sağlam kulağımı dudaklarına yaklaştırıyorum. Fısıldaması kulağımı gıdıklıyor. "Sakın unutma, birbirimize deli gibi aşığız. O yüzden canın istediği zaman beni öpebilirsin."</p>

  <p class="heading0">Başımı hızla çekiyorum ama gülmekten kendimi alamıyorum. "Teşekkürler," diyorum. "Unutmamaya çalışırım."</p>

  <p class="heading0">En azından hâlâ şaka yapabilecek durumda. Fakat onu kaldırıp, dereye doğru yürümesine yardım ederken, esprilerden eser kalmıyor. Sadece birkaç adımlık bir mesafe, bu kadar zor olabilir mi gerçekten? Tek başına bir iki santim bile gidemediğini görünce, gerçekten zor olduğunu anlıyorum. O kadar zayıf bir halde ki, elinden gelenin en iyisi bana direnmemek oluyor. Onu sürüklemeye çalışıyorum fakat sessiz kalmak için harcadığı müthiş çabaya rağmen, zaman zaman dudaklarının arasından acı dolu inlemeler kaçıveriyor. Çamur ve bitkiler onu aralarına hapsetmiş gibiler, Peeta'yı onlardan kurtarabilmek için çekiştirmek zorunda kalıyorum. Suya hâlâ birkaç adımlık mesafedeyiz. Dişlerini sıkarak yerde yatıyor. Gözlerinden süzülen yaşların yüzünü kaplayan kir tabakasının arasında ince yollar açıyor.</p>

  <p class="heading0">"Bak Peeta, seni dereye kadar yuvarlayacağım. Su çok sığ, tamam mı?"</p>

  <p class="heading0">"Harika," diyor.</p>

  <p class="heading0">Yere, yanına diz çöküyorum. Ne olursa olsun, onu suya sokana kadar durmamam gerektiğini kendime hatırlatıyorum. "Üç deyince," diyorum. "Bir, iki, üç." Çıkardığı korkunç ses yüzünden, durmak zorunda kalmadan önce onu sadece bir tur yuvarlayabiliyorum. Şimdi artık derenin iyice kenarında. Belki de böylesi daha iyidir.</p>

  <p class="heading0">"Pekâlâ, planda değişiklik yapıyoruz. Seni tamamen suyun içine sokmayacağım," diyorum. Ayrıca, suya sokmayı basarsam bile, bakalım geri çıkarabilecek miyim?</p>

  <p class="heading0">"Bir daha yuvarlamayacak mısın?" diye soruyor.</p>

  <p class="heading0">"Bu kadarı yeterli. Şimdi seni temizleyelim. Benim için ormandan gözünü ayırma, lütfen." Nereden başlayacağımı kestirmek çok güç. Üstü başı o kadar koyu bir çamur ve yapraklarla kaplı ki, kıyafetlerini bile göremiyorum. Tabi üstünde kıyafet varsa. Bu düşünce bir an tereddüt etmeme neden oluyor ama hemen sonra işe koyuluyorum. Arenada çıplak vücutlar o kadar da büyük önem taşımıyor, değil mi?</p>

  <p class="heading0">Elimde iki su şişesi ve Rue'nun su matarası var. Ben üçüncü şişeyi Peeta'nın vücuduna boşaltırken, sürekli dolmaları için diğer iki şişeyi kaynağa doğru, bir kayanın üstüne yerleştiriyorum. Biraz zaman alıyor ama sonunda çamuru, kıyafetlerine ulaşacak kadar temizliyorum. Yavaş hareketlerle, ceketinin fermuarını açıp, gömleğinin düğmelerini çözüyorum. Fanilası yaralarıyla o kadar bütünleşmiş durumda ki, ön tarafını bıçağımla kesip açmak ve vücudundan ayırabilmek için suyla ıslatmak zorunda kalıyorum. Göğsünde uzunca bir yanık ve arıların neden olduğu üç yumru var. Kulağının arkasındaki yumruyu da unutmamalı. Ama şimdi kendimi daha iyi hissediyorum. Çünkü şu ana kadar gördüğüm yaraları iyileştirebilirim. Önce vücudunun üst kısmını halletmeye karar veriyorum. Acısını biraz olsun dindirebilirsem, Cato'nun açtığı yarayla daha kolay baş edebilirim.</p>

  <p class="heading0">Yaralarını bir çamur gölünün ortasından yatarken temizlemek anlamsız göründüğü için onu hafifçe kaldırıp, bir kayaya yaslamayı beceriyorum. Ben saçındaki ve tenindeki kiri yıkarken, o hiç sızlanmadan oturuyor. Güneşin altında teni son derece soluk görünüyor. Ayrıca artık güçlü ve sağlam bir hali kalmamış. İz sürücü arıların eseri yumrulardan iğneleri çıkarırken yüzünü buruşturuyor fakat yaprakları yerleştirdiğim anda büyük bir rahatlamayla iç geçiriyor. Sonra göğsüne yanık kremi sürüyorum. Bunu yaparken teninin ne kadar ısındığını fark ediyorum. Çamur katmanı ve üzerine boca ettiğim şişelerce su ateşini saklamış olmalı. 1. Mıntıka'dan gelen çocuktan aldığım ilk yardım setini açıyorum ve ateş düşürücü hap buluyorum. Ev usulü tedaviler bir işe yaramadığı zaman, annem de pes edip bu ilaçlardan satın alır.</p>

  <p class="heading0">"Yut şunları," diyorum. İtaatkâr bir tavırla ilacı içiyor. 'Aç olmalısın."</p>

  <p class="heading0">"Değilim. Çok komik, günlerdir kendimi hiç aç hissetmiyorum," diyor. Hatta ben ona hindi kuşu eti ikram edince, yüzünü buruşturup, kafasını çeviriyor. İşte o zaman gerçekten ne kadar hasta olduğunu daha iyi anlıyorum.</p>

  <p class="heading0">"Peeta, bir yolunu bulup, bir şeyler yemeni sağlamalıyız," diyorum.</p>

  <p class="heading0">"Derhal çıkarırım," diyor. Elimden ona birkaç parça kuru elma yedirmekten daha iyisi gelmiyor. "Teşekkürler. Gerçekten çok daha iyi hissediyorum. Şimdi uyuyabilir miyim, Katniss?"</p>

  <p class="heading0">"Biraz sonra," diyorum. "Şimdi önce bacağına bakmam gerek." Elimden geldiğince yumuşak davranarak çizmesini, çoraplarını ve son olarak da pantolonunu çıkarıyorum. Cato'nun kılıcının pantolonuna açtığı kesiği görebiliyorum ama bu beni altında yatan gerçek görüntüye hazırlamaya yetmiyor. İltihaplı derin yaradan hem kan, hem irin sızıyor, Bacağı davul gibi şişmiş. Ve en kötüsü iltihaplı etten keskin bir koku yükseliyor.</p>

  <p class="heading0">Kaçmak istiyorum. O yanık hastayı evimize getirdikleri gün yaptığım gibi,&nbsp;ormanın derinliklerinde kaybolmak... Benim yüzleşmeye ne becerimin, ne de cesaretimin olmadığı yarayla annem ve Prim ilgilenirken avlanmak istiyorum. Fakat burada benden başka hiç kimse yok. Annemin özellikle kötü hastalar karşısında takındığı o sakin tavrı takınmaya çalışıyorum.</p>

  <p class="heading0">Peeta "Bayağı kötü, değil mi?" diye soruyor. Beni dikkatle izliyor.</p>

  <p class="heading0">"Sayılır." Sanki çok önemli bir şey değilmiş gibi omuz silkiyorum. "Anneme madenden getirdikleri insanların bazılarını görmelisin." Derdi soğuk algınlığından beter olan insanları tedavi ettiği zaman, evden nasıl sıvıştığımı tabii ki söylemiyorum. Şöyle bir düşününce, öksürükten muzdarip insanların bile yakınında kalmaya dayanamıyorum. "Önce iyice temizlememiz gerek."</p>

  <p class="heading0">Peeta'nın külotunu üstünde bırakıyorum çünkü çok kötü durumda değil. Hem külotu yaranın üstünden geçirmek de istemiyorum. Ve galiba, Peeta'nın çıplak olması fikri beni huzursuz ediyor. Annem ve Prim'in bir diğer özelliği de bu. Çıplaklık onları etkilemiyor; utanmalarına neden olmuyor, ironik olarak, bu noktada, kız kardeşimin Oyunlar'da Peeta'ya daha faydalı olacağını düşünüyorum. Geri kalan yerlerini yıkayabilmek için, elimdeki plastik parçasını Peeta'nın altına sokuyorum. Üzerine boşalttığım her şişenin ardından, yarası biraz daha kötü görünüyor. Vücudunun alt kısmının geri kalan yerleri gayet iyi durumda; sadece tek bir arı sokması ve kolayca iyileştirebileceğim birkaç küçük yanığı var. Fakat bacağındaki bıçak yarası... Bunun için ne yapabilirim, bilmiyorum.</p>

  <p class="heading0">"Neden biraz hava almasını sağlamıyoruz? Sonra... "</p>

  <p class="heading0">"Sonra oraya yama mı yapacaksın?" Peeta sanki kendimi ne kadar çaresiz hissettiğimi fark etmiş gibi, benim için üzülüyor.</p>

  <p class="heading0">"Aynen öyle," diyorum. "Bu arada sen şunları ye." Avucuna birkaç parça kurutulmuş şeftali bırakıyorum ve tekrar dereye dönüp, kıyafetlerini yıkıyorum. Kurumaları için kayalıkların üstüne serdikten sonra, geri dönüp, ilk yardım setine bakıyorum. En temel ve basit ilk yardım malzemeleri. Bandajlar, ateş düşürücü haplar, mideyi yatıştıracak ilaçlar. Peeta'yı iyileştirmek için ihtiyaç duyacağım türde bir şeyler yok.</p>

  <p class="heading0">"Biraz deney yapmamız gerekecek," diye itiraf ediyorum. Arı sokmasına iyi gelen yaprakların enfeksiyonu çektiğini bildiğim için, işe yapraklarla başlıyorum. Çiğnenmiş yaprakları yaranın üstüne yerleştirmemden sadece birkaç dakika sonra, yan tarafa doğru irin akmaya başlıyor. Kendi kendime, bunun iyi bir şey olduğunu söylüyorum ve midemi terk etmeye hazırlanan kahvaltımı bastırmak için yanağımın içini ısırıyorum.</p>

  <p class="heading0">Peeta "Katniss?"diyor. Yüzümün yeşil bir renk aldığını tahmin ederek, ona bakıyorum. Dudaklarını oynatarak "Şu öpücüğe ne oldu?" diye soruyor.</p>

  <p class="heading0">Bir kahkaha koy veriyorum çünkü olanları kaldırabileceğimi sanmıyorum.</p>

  <p class="heading0">Biraz fazla masum bir sesle "Bir sorun mu var?" diye soruyor.</p>

  <p class="heading0">"Ben... Ben bu konuda hiç iyi değilim. Annem gibi değilim. Ne yaptığım konusunda hiçbir fikrim yok ve iltihaptan nefret ederim," diyorum. "Iyyy..." İlk yaprakları temizleyip yerine yenilerini koyarken artık kendimi tutmak için uğraşmıyorum. "Iyyy."</p>

  <p class="heading0">"Nasıl avlanıyorsun peki?"</p>

  <p class="heading0">"Güven bana. Öldürmek bunun yanında çocuk oyuncağı kalır," diyorum. "Gerçi bildiğim kadarıyla şu anda da seni öldürüyorum."</p>

  <p class="heading0">"İşlemi biraz hızlandırabilir misin?"</p>

  <p class="heading0">"Hayır. Çeneni kapat ve şeftalini yemeye bak."</p>

  <p class="heading0">Üç yaprak seansından ve yaklaşık bir kova iltihabın akmasının ardından, bacağı daha iyi görünüyor. Şişi indiği için, Cato'nun kılıcının açtığı yaranın ne kadar derin olduğunu görebiliyorum. Ta kemiğe kadar iniyor.</p>

  <p class="heading0">"Şimdi ne olacak, Doktor Everdeen?" diye soruyor.</p>

  <p class="heading0">"Belki üstüne biraz yanık merhemi sürerim. Ne de olsa onun da enfeksiyona iyi geldiğini biliyoruz. Sonra da bandajlarız..." Söylediklerimi aynen yapıyorum. Yarası temiz, beyaz bandajla kapatılınca, durum daha idare edilebilir bir hal alıyor. Gerçi steril bandajın yanında, iç çamaşırının kenarı daha pis ve mikroplu görünüyor. Rue'nun sırt çantasını çıkarıyorum. "Al, ben iç çamaşırını yıkarken, üzerini bununla ört," diyorum.</p>

  <p class="heading0">"Ah, beni görmenden rahatsız olmam" diyor.</p>

  <p class="heading0">"Sen de ailemin diğer fertleri gibisin. Ama ben olurum, tamam mı?" İç çamaşırını çıkarıp dereye atana kadar ona arkamı dönüyorum. Atabildiğine göre, kendini daha iyi hissediyor olmalı.</p>

  <p class="heading0">Ben iki taşın arasında döverek iç çamaşırını temizlemeye uğraşırken, Peeta "Biliyor musun, öldürücü bir insana göre biraz fazla hassassın," diyor. "Keşke Haymitch'e duş aldırma işini sana bıraksaymışım."</p>

  <p class="heading0">O günü hatırlayınca yüzümü buruşturuyorum. "Şu ana kadar sana ne gönderdi?" diye soruyorum.</p>

  <p class="heading0">"Hiçbir şey," diyor Peeta. Sonra susuyor; kafasına bir şey dank etmiş olmalı. "Neden? Yoksa sana bir şey geldi mi?"</p>

  <p class="heading0">"Yanık merhemi," diyorum neredeyse ezik bir sesle. "Ah... Ve biraz da ekmek."</p>

  <p class="heading0">"Tercihinin senden yana olduğunu biliyordum."</p>

  <p class="heading0">"Yapma. Benimle aynı odada kalmaya bile tahammül edemiyordu."</p>

  <p class="heading0">Peeta "Çünkü ikiniz birbirinize çok benziyorsunuz," diye mırıldanıyor. Onu duymazdan geliyorum çünkü bunun, Haymitch'e aslında içimden gelmesine rağmen, hakaret etmem için hiç uygun bir zaman olmadığını biliyorum.</p>

  <p class="heading0">Kıyafetleri kururken, Peeta'nın biraz uyumasına izin veriyorum. Ancak akşamüstüne doğru daha fazla beklemeye cesaretim kalmıyor. Omzunu hafifçe dürterek "Peeta, gitmeliyiz," diyorum.</p>

  <p class="heading0">"Gitmek mi?" Sersemlemiş bir hali var. "Nereye?"</p>

  <p class="heading0">"Buradan uzaklaşacağız. Belki ırmağın aşağısına doğru. Gücünü toplayana kadar seni saklayabileceğimiz bir yere." Giyinmesine yardım ediyorum. Suyun içinden yürüyebilmesi için ayaklarını çıplak bıraktıktan sonra, ayağa kaldırıyorum. Bacağına ağırlığını verdiği anda beti benzi soluyor. "Haydi," diyorum. "Bunu yapabilirsin."</p>

  <p class="heading0">Ama yapamıyor. En azından uzun bir süre. Nehrin aşağısına doğru elli metre kadar yürüyoruz. Peeta omzumdan güç alarak yürüyor ama bir süre sonra bayılacağım hissediyorum. Onu derenin kıyısına oturtup, başını dizlerinin arasına sokuyorum ve çevreyi kolaçan ederken sırtını sıvazlıyorum. Tabii ki onun bir ağacın tepesine çıkarabilmeyi çok isterdim ama böyle bir şey mümkün değil. Durum daha da kötüleşebilir. Kayaların bazıları mağaraya benzeyen biçimler oluşturuyor. Gözlerim dereden neredeyse on beş metre yükseklikteki bir kayaya takılıyor. Peeta ayağa kalkabilir duruma gelince, onu yarı yönlendirerek, yarı taşıyarak bu oyuğa çıkarıyorum. Aslında daha iyi bir yer aramayı çok isterim ama elimdekiyle idare etmek zorundayım çünkü müttefikim yaralı. Yüzü bembeyaz halde, hızla nefes alıyor ve havanın sadece birazcık serinlemiş olmasına karşın, zangır zangır titriyor.</p>

  <p class="heading0">Oyuğun tabanını çam yapraklarıyla örtüyorum ve uyku tulumumu açıp, Peeta'yı içine yerleştiriyorum. Biraz suyla birkaç hap yutturuyorum ama meyve yemeyi dahi reddediyor. Sonra orada öylece yatıp, beni asma yapraklarıyla mağaranın ağzını kamufle etme çabalarımı seyrediyor. Sonuç yetersiz.</p>

  <p class="heading0">Bir hayvan durumu sorgulamaz ama bir insan gözü, girişteki bu örtünün, insan elinden çıktığını hemen anlar. Bıkkın bir tavırla yaptıklarımı bozuyor.</p>

  <p class="heading0">Peeta "Katniss," diyor. Yanma gidip, gözlerini örten saçlarını arkaya itiyorum. "Beni bulduğun için teşekkür ederim."</p>

  <p class="heading0">"Bulabilseydin, sen beni bulurdun," diyorum. Alnı yanıyor. Sanki ilacın hiç etkisi olmuyor. Birden, pat diye, öleceğinden korkuyorum.</p>

  <p class="heading0">"Evet. Bak... Olur da geri dönemezsem..." diyerek söze başlıyor.</p>

  <p class="heading0">"Böyle konuşma," diyorum. "Onca iltihabı boşuna akıtmadım ben."</p>

  <p class="heading0">"Biliyorum. Ama olur da dönemezsem..." Devam etmeye çabalıyor.</p>

  <p class="heading0">"Hayır, Peeta. Bunu konuşmak dahi istemiyorum." Onu susturmak için parmağımı dudağına örtüyorum.</p>

  <p class="heading0">"Ama ben... "</p>

  <p class="heading0">İçgüdüsel olarak öne eğilip, onu öpüyor ve konuşmasına mani oluyorum. Belki de bu çoktan yapmış olmam gereken bir şeydi çünkü evet, o haklıydı. Bizim birbirimize delicesine aşık olmamız gerekiyor. Hayatımda ilk defa birini öpüyorum. Bunun, doğal olarak üzerimde belli bir etki bırakması gerekir ama benim tek düşünebildiğim, yüksek ateş yüzünden dudaklarının ne kadar sıcak olduğu. Geri çekilip, üstünü iyice örtüyorum. "Sen ölmeyeceksin. Sana ölmeyi yasaklıyorum. Anladın mı?"</p>

  <p class="heading0">"Anladım," diye fısıldıyor.</p>

  <p class="heading0">Açık havaya çıktığım anda gökyüzünden bir paraşüt iniyor. Parmaklarım hızla ipi çözüyor. İçinden Peeta'nın bacağını iyileştirecek bir ilaç çıkması için dua ediyorum. Oysa paketin içinde bir kap sıcak çorba var.</p>

  <p class="heading0">Haymitch daha net bir mesaj gönderemezdi. Bir öpücük, bir kap çorbaya bedel. Homurtusunu duyar gibiyim: "Senin aşık bir kız olman gerek, tatlım. Çocuk ölüyor. Bana kullanabileceğim malzemeler vermelisin."</p>

  <p class="heading0">Hakkı var. Eğer Peeta'nın hayatta kalmasını istiyorsam, izleyicilere bir şeyler vermem gerek. Eve birlikte dönmeyi umutsuzca düşleyen, talihsiz aşıklar. Birlikte çarpan bir çift yürek. Aşk.</p>

  <p class="heading0">Daha önce hiç aşık olmadığım için, bu bir hayli zorlu bir numara olacak. Annemle babamı düşünüyorum. Babamın, ormandan hiçbir zaman eli boş dönmediğini... Annemin yüzünün, babamın çizmelerinin sesini kapıda duyduğu anda, nasıl aydınlandığını.</p>

  <p class="heading0">Annemin babama hitap ettiği o sevgi dolu sesle "Peeta," diyorum. Yine uykuya dalmış. Onu öperek uyandırıyorum. Şaşırıyor. Sanki, orada sonsuza dek bana bakarak yatabilirmiş gibi, gülümsüyor. Böyle şeyleri müthiş beceriyor.</p>

  <p class="heading0">Kabı gösteriyorum. "Peeta, bak Haymitch sana ne göndermiş?"</p>
</body>
</html>
