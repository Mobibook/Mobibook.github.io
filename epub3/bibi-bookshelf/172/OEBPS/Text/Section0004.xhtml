<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <div>
    <h2 class="heading0" style="text-align: center;"><b><i>IV</i></b></h2>

    <p class="heading0">Birkaç dakika boyunca Peeta'yla birlikte, akıl hocamızın midesinden boşalan kaygan ve iğrenç maddenin üstünden doğrulmaya çalışmasını izliyoruz. Kusmuğunun ve içkinin pis kokusu neredeyse benim de yediklerimi çıkarmama neden olacaktı. Birbirimize baktık. Görünüşe bakılırsa Haymitch ayaklarının üstünde bile duramıyor ve Effie Trinket arenadaki tek kozumuzun o olduğu konusunda çok haklı. Sözsüz bir ortak kararla ikimiz de yerlerimizden kalkıp, Haymitch'in iki koluna girip, doğrulmasına yardım ediyoruz.</p>

    <p class="heading0">"Ayağım mı kaydı?" diye soruyor Haymitch. "Berbat kokuyor." Elini burnuna sürtüyor ve bütün yüzü kusmukla kaplanıyor.</p>

    <p class="heading0">"Seni odana götürelim," diyor Peeta. "Ve biraz temizleyelim."</p>

    <p class="heading0">Haymitch'i yarı taşıyıp, yarı sürükleyerek kompartımanına götürüyoruz. Onu işlemeli yatak örtüsünün üstüne yatırmamız söz konusu olamayacağı için, doğruca banyo küvetine sokup, suyu açıyoruz. Ama o farkında bile olmuyor.</p>

    <p class="heading0">"Sorun değil," diyor Peeta. "Bundan sonrasını ben hallederim."</p>

    <p class="heading0">Ona minnet duymaktan kendimi alamıyorum çünkü şu anda yapmayı en son isteyeceğim şey Haymitch'i soyup, göğüs kıllarındaki kusmukları temizlemek ve onu yatağına yatırmak. Peeta büyük olasılıkla, adamın üstünde iyi bir izlenim bırakmaya, oyunlar başladığında gözdesi olmaya uğraşıyor. Ama durumuna bakılırsa, Haymitch, yarın sabah uyandığında, neler olup bittiğini hatırlamayacak bile.</p>

    <p class="heading0">"Pekala," diyorum. "Capitol insanlarından birini yardıma gönderebilirim." Trende onlardan çokça var. Bizim için yemek pişirenler, bize göz kulak olanlar, bizi koruyanlar. Bize bakmak onların işi.</p>

    <p class="heading0">"Hayır, onları istemem.” diyor Peeta.</p>

    <p class="heading0">Başıma selam verip, kendi odama yöneliyorum. Peeta'nın ne hissettiğini anlıyorum. Benim de Capitol insanlarını görmeye tahammülüm yok doğrusu. Ama onları Haymitch'le uğraşmaya mecbur bırakmak bir tür intikam olabilir aslında. Bu yüzden, neden Haymitch'le tek başına ilgilenmek konusunda ısrar ettiğini anlamaya çalışıyorum ve birden kafama dank ediyor:</p>

    <p class="heading0">Sadece kibarlık ediyor. Tıpkı bana ekmeği verdiği zamanda olduğu gibi.</p>

    <p class="heading0">Bu düşünce beni allak bullak ediyor. Kibar bir Peeta Mellark benim için kibar olmayan bir Peeta'dan çok daha tehlikeli. Kibar insanların içime işlemeleri ve orada kök salmaları o kadar kolay ki. Peeta'nın bunu yapmasına izin veremem. Hele gittiğimiz yeri düşününce. Bu nedenle, o andan itibaren&nbsp;fırıncının oğluyla olabildiğince az diyalog kurmaya karar veriyorum.</p>

    <p class="heading0">Odama döndüğümde, tren yakıt ikmali için bir istasyonda duruyor. Pencerenin camını açıp, Peeta'nın babasının bana verdiği kurabiyeleri dışarı atıyorum. Bende kalmasın. İkisinden de hiçbir şey istemiyorum.</p>

    <p class="heading0">Ne yazık ki, kurabiye paketi yere çarpıyor ve rayların hemen yanındaki bir hindiba öbeğinin yanında açılıyor. Tren yeniden harekete geçtiği için bu sahneyi sadece birkaç saniye görüyorum ama bu kadarı da bana yetiyor. Seneler önce okul bahçesinde gördüğüm diğer hindibayı anımsıyorum.</p>

    <p class="heading0">O hindibayı gördüğümde, gözlerimi Peeta Mellark'ın yara bere içindeki yüzünden ayıralı sadece birkaç saniye olmuştu. Umudun tükenmediğini anlamıştım. Çiçeği koparıp, hızla evin yolunu tutmuştum. Hemen bir kova kapmıştım ve Prim'i elinden tutup, doğruca Çayır'a götürmüştüm. Ve evet... Her taraf altın başlı otlarla kaplanmıştı. O otlardan topladıktan sonra, tellerin altından geçip, yaklaşık bir mil kadar içerilere girip, hindibalar, yeşillikler, bitki saplan ve çiçekler topladık. O gece, kendimize müthiş bir hindiba salatası ziyafeti çekip, kalan ekmeğimizle karnımızı doyurduk.</p>

    <p class="heading0">Prim "Başka?" diye sordu. "Başka hangi yiyecekleri bulabiliriz."</p>

    <p class="heading0">"Her şeyi," diye söz verdim. "Sadece neler olduklarını hatırlamam gerekecek."</p>

    <p class="heading0">Annemin, eczaneden getirdiği bir kitabı vardı. Sayfaları eski parşömen kâğıdından yapılmıştı ve bitki resimleri de vardı. İsimleri, nerelerden toplanabilecekleri, hangi zamanlarda açtıkları ve tıbbi kullanım alanları yazıyordu. Babam da kitaba bir takım eklemeler yapmıştı. Hangi bitkilerin şifa vermediğini ama yenebildiğini not etmişti. Hindibalar, şekerciboyası, yabani soğanlar, çamlar... Prim'le birlikte gecenin kalan kısmını, kitabın sayfalarını inceleyerek geçirdik.</p>

    <p class="heading0">Ertesi sabah okulumuz yoktu. Bir süre Çayır'ın çevresinde oyalandıktan sonra, nihayet tellerin altında geçecek cesareti topladım. Oraya ilk defa tek başıma, babam ve beni koruyacak silahları olmadan gidiyordum. Boş bir kovuğun içine bıraktığı yay ve okları bulup, çıkardım. O gün büyük olasılıkla ormanın sadece yirmi metre kadar içine girmişimdir. Zamanımın büyük kısmını bir meşe ağacının tepesine tüneyip, bir av hayvanının geçmesi için dua ederek geçirdim. Birkaç saatin sonunda, şansım yaver gitmiş ve bir tavşan öldürmeyi başarmıştım. Daha önce, babamın rehberliğinde, bir iki tavşan öldürdüğüm olmuştu. Ama bunu, kendi başıma halletmiştim.</p>

    <p class="heading0">Aylardır et yememiştik. Tavşanın görüntüsü annemi harekete geçirir gibi oldu. Yerinden kalkıp, tavşanın derisini yüzdü. Etiyle ve Prim'in topladığı yeşilliklerle güveç pişirdi. Sonra yeniden tuhaflaştı ve yatağına döndü. Ama&nbsp;güveç pişince, onu kaldırıp bir kâse yemeye zorladık.</p>

    <p class="heading0">Orman kurtarıcımız olmuştu. Her gün biraz daha ilerler oldum. İş, başlangıçta biraz ağır gidiyordu ama karnımızı doyurmayı kafaya koymuştum bir kere. Yuvalardan yumurta çalıyor, ağlarla balık tutuyor, zaman zaman güveç için bir sincap ya da tavşan vurmayı başarıyordum. Ayağımın dibindeki otları topluyordum. Bitkiler gerçekten incelik ister. Çoğunu yiyebilirsiniz ama yanlış bir ottan yiyeceğiniz bir yudum, hayatınıza mal olabilir. Topladığım bitkileri, babamın resimleriyle sürekli karşılaştırıyordum. Bizi hayatta tutmayı başardım.</p>

    <p class="heading0">Başlangıçta her tür tehlike işareti, uzaktan gelen bir uluma sesi, bir dalın nedensiz yere kırılması kendimi çite atmam için yeterli oluyordu. Sonra kolayca sıkılıp, oradan uzaklaşan vahşi köpeklerden kaçabilmek için ağaçlara tırmanmaya başladım. Ayılar ve kediler daha iç kesimlerde yaşıyorlardı. Belki de bizim mıntıkanın kurum kokusu onları rahatsız ediyordu, kim bilir?</p>

    <p class="heading0">Mayıs ayının sekizinde, Adalet Binası'na gidip, mozaik taşı için ismimi yazdırdım. Ve Prim'in oyuncak kamyonuna doldurduğum ilk tahıl ve yağ istihkakımızı çeke çeke eve getirdim. Aynı şeyi her ayın sekizinde yineleme hakkım vardı. Tabii ki avdan ve ot toplamaktan vazgeçemezdim. Tahıl, hayatımızı idame ettirmemize yeterli değildi. Dahası sabun, süt, ip gibi alınması gereken başka şeyler de oluyordu. Yemeye kesinkes ihtiyaç duymadığımız şeyleri Hob'da değiş tokuş ediyordum. Oraya yanımda babamla girmek ürkütücü geliyordu gelmesine ama insanlar ona saygı duyuyorlardı ve beni de kabullenmişlerdi. Av eti, av etiydi sonuçta. Kimin vurduğu fark etmiyordu. Ayrıca şehrin en varlıklı ailelerin arka kapılarında da satış yaptığım oluyordu. Babamın bana öğrettiği incelikleri unutmamaya çalışıyor, bir taraftan da yeni bir şeyler öğreniyordum. Kasap tavşanlarımı alıyordu ama sincap istemiyordu. Fırıncı sincap seviyordu ama ancak karısı yakınında olmadığı zaman takasa cesaret ediyordu. Baş Barış Muhafızı yaban hindisine bayılıyordu. Belediye Başkanı'nın da çileğe tutkusu vardı.</p>

    <p class="heading0">Yazın sonuna doğru, bir gölde yıkanırken, çevremde bitkilerin büyümekte olduğunu fark ettim. Uzun ve yaprakları okların uç kısmına benzeyen bitkilerdi. Çiçeklerinin üçer beyaz taç yaprağı vardı. Suyun içinde dizlerimin üstüne çöküp, parmaklarımı yumuşak çamurun içine daldırdım ve bir avuç dolusu kök çıkardım. Küçük mavimsi kök yumruları pek fazla sevmezdim ama kaynatıldıkları ya da fırında pişirildikleri zaman, en az patates kadar lezzetli oluyorlardı. Yüksek sesle "Katniss," dedim. Bu ismini bana verdikleri bitkiydi. Babamın şakacı sesini duyar gibi oldum. "Kendini bulabildiğin sürece, asla açlıktan ölmezsin." Saatler boyunca, ayağım ve bir sopayla göl yatağını kurcaladım ve yüzeye çıkardığım yumru kökleri topladım. O gece, kendimize&nbsp;üçümüz de uzun zaman sonra ilk defa tıka basa doyana kadar, balık ve katniss kökü ziyafeti çektik.</p>

    <p class="heading0">Annem yavaş yavaş bize geri dönüyordu. Temizlik yapmaya, yemek pişirmeye ve getirdiğim yiyeceklerin bir kısmını kış için saklanabilir hale getirmeye başlamıştı. İnsanlar, annemin şifalı ilaçlarına karşılık bizimle bir şeyler takas eder ya da para verir olmuşlardı. Hatta bir gün, annemin şarkı söylediğini duydum.</p>

    <p class="heading0">Prim annemin geri dönmesine çok seviniyordu ama ben temkinliydim. Tekrar kendi dünyasına çekilmesinden korkuyordum; gözüm hep üstündeydi. Ona güvenmiyordum. Ve kalbimin kuytu bir köşesi, zayıflığı ve ihmali yüzünden ondan nefret ediyordu. Prim, annemi çoktan atfetmişti ama ben bir adım geri çekilmiştim. Kendimi ona ihtiyaç duymaktan korumak için araya bir duvar örmüştüm. Aramız bir daha asla eskisi gibi olamayacaktı.</p>

    <p class="heading0">Ve şimdi, bu meseleyi halletmeden öleceğim. Ona, bugün Adalet Binası'nda nasıl bağırdığımı hatırlıyorum. Gerçi onu sevdiğimi de söyledim. Belki de bu bir şeyleri dengelemiştir.</p>

    <p class="heading0">Bir süre öylece durup, trenin penceresinden dışarı bakıyorum ve camı tekrar açabilmeyi istiyorum. Ama bu kadar yüksek bir hızda nasıl bir etki yaratacağından emin değilim.</p>

    <p class="heading0">Uzakta başka bir mıntıkanın ışıklarını görüyorum. Yedi mi? On mu? Bilmiyorum. Evlerdeki insanları düşünüyorum. Yatmaya hazırlanıyor olmalılar. Kendi evimi gözümün önünde canlandırıyorum. Panjurları sımsıkı kapalıdır herhalde. Annem ve Prim tam şu anda ne yapıyorlardır acaba? Yemek yiyebilmişler midir acaba? Balık yahnisi ve çilekleri? Yoksa tabaklarına ellerini bile sürmemişler midir? Duvara dayalı bir masanın üstünde duran eski televizyondan, o günün bant görüntülerini seyretmişler midir? Kesin, ağlamışlardır. Acaba annem güçlü görünmeyi, Prim için ayakta kalmayı başarabiliyor mudur? Ya da daha şimdiden kabuğuna çekilmeye, dünyanın ağır yükünü, kız kardeşimin narin omuzlarına yıkmaya başlamış mıdır?</p>

    <p class="heading0">Prim'in bu gece annemle uyuyacağından adım gibi eminim. Yaşlı ve pejmürde Düğün Çiçeği'nin, Prim'e göz kulak olmak için yatağa uzanmış olması fikri içimi rahatlatıyor. Olur da ağlayacak olursa, kedi bir şekilde kollarının arasına kıvrılıp, Prim sakinleşene ve uykuya dalana kadar orada kalacaktır. Onu boğmadığıma çok seviniyorum.</p>

    <p class="heading0">Evimi düşünmek yalnızlığımı kamçılıyor. Ne kadar uzun bir gündü. Gale ve ben daha bu sabah mı böğürtlen yiyorduk? Aradan bir asır geçmiş gibi geliyor. Kâbusa dönüşen uzun bir rüya gibi. Belki uyumayı başarabilirsem, 12. Mıntıka'da, ait olduğum yerde, uyanabilirim.</p>

    <p class="heading0">Büyük olasılıkla çekmeceler bir yığın gecelikle doludur. Ama bakmaya bile gerek görmeden, pantolon ve tişörtümü çıkarıp, iç çamaşırlarımla yatağa giriyorum. Çarşaflar ipekli, yumuşacık bir kumaştan yapılmış. Kalın ve kabarık yorganım, hemen ısınmamı sağlıyor.</p>

    <p class="heading0">Ağlayacaksam, şimdi tam zamanı. Sabaha kadar gözyaşlarımın yüzümde bırakacağı izlerden kurtulmuş olurum. Ama gözyaşlarım akmıyor. Ağlamak için fazla uyuşmuş haldeyim ya da belki de fazla yorgunum. Tek hissettiğim, başka bir yerde olma arzusu. Bu yüzden, trenin sarsılarak, uykuya dalmamı kolaylaştırmasına izin veriyorum.</p>

    <p class="heading0">Kapının vurulma sesiyle uyandığımda, perdelerin arasında gri bir ışığın süzüldüğünü görüyorum. Effie Trinket sesleniyor: "Kalkın bakalım! Büyük, çok büyük bir gün olacak." Bir an için o kadının kafasının içinin nasıl bir yer olduğunu hayal etmeye çalışıyorum. Uyanık olduğu saatlerde, aklından neler geçiyor acaba? Geceleri ne tür rüyalar görüyor? Hiçbir fikrim yok doğrusu.</p>

    <p class="heading0">Çok kirlenmedikleri için, biraz kırışmış olsalar da, önceki günkü yeşil kıyafetlerimi giyiyorum. Parmaklarım, iğnedeki küçük kuşu çevreleyen halkanın üstünde dolaşıyor. Ormanı düşünüyorum, babamı... Annemle Prim'in kalktıklarını ve yapmak zorunda oldukları işlere koyulduklarını... Önceki gece annemin yaptığı örgülü topuzu açmadan uyumuştum, fena görünmediğine karar verip, saçlarıma dokunmuyorum, zaten bir önemi de yok. Artık Capitol'e çok yolumuz kalmamıştır diye tahmin ediyorum. Şehre vardığımız zaman, stilistim bu geceki açılış törenlerinde nasıl bir görüntüye bürünmem gerektiğini söyleyecektir. Çıplaklığın son moda olmadığına inanan bir stiliste denk düşeceğimi umuyorum.</p>

    <p class="heading0">Yemek vagonuna girerken, Effie Trinket elinde bir fincan kahveyle yanımdan geçiyor. Kendi kendine birkaç küfür mırıldanıyor. Haymitch, önceki geceden kalma şiş ve kırmızı suratıyla kıkırdıyor. Peeta'nın elinde bir çörek var ve nedense biraz utanmış görünüyor.</p>

    <p class="heading0">Haymitch bana eliyle işaret ederek, "Otursana," diyor. Sandalyeme yerleştiğim anda, önüme koca bir tabak kahvaltı bırakılıyor. Yumurtalar, jambonlar ve tepeleme kızarmış patates. Serinliğini kaybetmemesi için bir buz kovasının içine yerleştirilmiş bir kâse meyve var. Önüme bıraktıkları çörek ve ekmek sepeti, bütün ailemin karnını bir hafta doyurmaya yetecek kadar dolu. Çok zarif bir bardağa portakal suyu doldurulmuş. Ya da en azından ben portakal suyu olduğunu tahmin ediyorum. Hayatımda sadece bir defa portakal yedim: Babamın bir yılbaşı günü, özel bir ikram olarak portakal aldığı o gün. Bir fincan kahve... Annem kahveye bayılır ama genelde kahve almaya imkânımız olmaz. Benim için kahve sadece acı ve cılız bir lezzet demek. Bir de daha önce hiç görmediğim, koyu kıvamlı, kahverengi bir şey var.</p>

    <p class="heading0">Peeta "Sıcak çikolata diyorlar," diyor. "Çok güzel."</p>

    <p class="heading0">Sıcak, tatlı ve kremamsı sıvıdan bir yudum alıyorum ve bir anda içimde bir şeyler kıpırdıyor. Yemeğin geri kalan kısmının beni beklediğini bilmeme rağmen, sıcak çikolatam bitene kadar başka hiçbir şeye el sürmüyorum. Sonra, yiyebildiğim kadar yiyorum. Annem bir defasında, bir daha hiç yemek göremeyecekmişim gibi yemek yediğimi söylemişti. Ben de ona demiştim ki: "Eve yemek getiremezsem, göremem tabi." Bu sözler çenesini kapatmıştı.</p>

    <p class="heading0">Midem çatlayacakmış gibi hissetmeye başlayınca, arkama yaslanıp, kahvaltı arkadaşlarıma bir göz atıyorum. Peeta yemeğe devam ediyor. Çöreğinden minik parçalar koparıp, sıcak çikolatasına batırıyor. Haymitch tabağıyla pek ilgilenmemişti. Ama bir şişeden renksiz bir sıvıyla takviye ettiği içi kırmızı bir sıvıyla dolu bardağını elinden bir an olsun bırakmıyordu. Tahminim, eklediği sıvının alkollü bir içki olduğu yönünde. Haymitch'i tanımam ama onu Hob'da sık sık, beyaz likör satan bir kadına avuç dolusu para savururken görürüm. Capitol'e vardığımızda, kafayı bulmuş olacak.</p>

    <p class="heading0">Haymitch'ten nefret ettiğimi fark ediyorum. 12. Mıntıka haraçlarının hiç şansının olmamasına şaşmamak gerekir. Sorun sadece yetersiz beslenmemiz ve eğitim eksiğimiz olması değil. Bazı haraçlarımız bütün bunlara rağmen, dayanacak güce sahiptiler. Ama sponsor bulmakta zorlanıyoruz ve bu durum büyük ölçüde Haymitch'ten kaynaklanıyor. Haraçlara destek veren -ya bahis oynadıkları için ya da bir şampiyonu tutma hakkına sahip olmakla övündükleri için- zengin insanlar, Haymitch'ten daha klâs birileriyle muhatap olmayı tercih ediyorlar.</p>

    <p class="heading0">Haymitch'e "Yani," diyorum. "Senin bize akıl vermen gerekiyor, değil mi?"</p>

    <p class="heading0">"Alın size akıl," diyor Haymitch. "Ölmemeye bakın." Ve sonra bir kahkaha patlatıyor. Ondan olabildiğince uzak durma kararımı çok geç anımsayarak, Peeta'ya bir bakış atıyorum. Bakışlarındaki sertlik beni şaşırtıyor. Genelde çok yumuşak görünür.</p>

    <p class="heading0">"Çok komik," diyor Peeta. Ve beklenmedik bir anda, Haymitch'in elindeki kadehe elinin tersiyle vuruyor. Kadeh yere düşüp, paramparça oluyor. İçindeki kan kırmızı sıvı yerlere saçılıyor. "Ama bize öyle gelmiyor," diyor.</p>

    <p class="heading0">Haymitch kısa bir an düşündükten sonra, Peeta'nın çenesine bir yumruk indiriyor. Peeta sandalyesiyle birlikte yere devriliyor. Haymitch tekrar içki şişesine uzanınca, bıçağımı parmaklarının arasına, masaya saplıyorum. Ve bana da vurmasını bekliyorum ama beklediğim gibi olmuyor. Haymitch arkasına yaslanıp, gözlerini kısarak bizi süzüyor.</p>

    <p class="heading0">"Bu da nesi?" diye soruyor. "Bu sene gerçekten mücadeleci bir çiftim mi&nbsp;var yoksa?"</p>

    <p class="heading0">Peeta yerden kalkıyor ve meyve kâsesinin altından bir avuç buz alıp, çenesindeki kırmızılığın üstüne koyuyor.</p>

    <p class="heading0">Haymitch onu durduruyor ve "Hayır," diyor. "Bırak moralsin. Seyirciler, daha arenaya çıkmadan başka bir haraçla kapıştığını düşünsünler."</p>

    <p class="heading0">"Bu kurallara aykırı," diyor Peeta.</p>

    <p class="heading0">"Sadece yakalanırsan. O morluk senin kavga ettiğini ve yakalanmadığını gösterecek. Daha iyi ya işte." Haymitch bunu söyledikten sonra bana dönüyor. "O bıçağı masadan başka bir şeye saplayabilir misin?"</p>

    <p class="heading0">Benim asıl silahım yay ve ok. Ama bıçaklarla da haşır neşir olmuşluğum var. Bazen, bir hayvanı okla yaraladıktan sonra, yanına girmeden önce bıçağımı da saplamam faydalı olabiliyor. Haymitch'in dikkatini çekmek istiyorsam, bu fırsatı iyi değerlendirmem gerektiğini fark ediyorum. Bıçağı masadan çıkarıp, keskin kısmıyla tutuyorum ve odanın karşı tarafındaki duvara fırlatıyorum. Aslında niyetim duvar paneline saplanmasını sağlamakken, bıçak iki panelin birbirine tutturan sert kısma saplanıyor. Ve ben olduğumdan da iyi görünüyorum.</p>

    <p class="heading0">Haymitch başıyla kompartımanın orta kısmını işaret ederek, "Şuraya geçin," diyor. İkimiz de söylediği şeyi yapıyoruz. Haymitch çevremizde dönüp, pazar yerindeki hayvanları inceler gibi, kaslarımızı kontrol edip, dikkatle yüzlerimize bakıyor. "Umutsuz vaka değilsiniz," diyor.</p>

    <p class="heading0">"Formda görünüyorsunuz. Stilistler icabınıza bakınca, çekici bile görünebilirsiniz."</p>

    <p class="heading0">Ne Peeta, ne ben bu yorumunu sorgulamıyoruz. Açlık Oyunları bir güzellik yarışması değil elbette ama en iyi görünen haracın, daha çok sponsorun ilgisini çektiği de gerçek.</p>

    <p class="heading0">"Pekâlâ, sizinle bir anlaşma yapalım. Siz benim içkime karışmayın, ben de size yardım edecek kadar ayık kalmaya çalışayım. Ama ne dersem onu yapacaksınız."</p>

    <p class="heading0">Bu çok kârlı bir anlaşma sayılmaz ama en azından on dakika önceki, rehbersiz halimize göre, daha iyi durumdayız.</p>

    <p class="heading0">"Uyar," diyor Peeta.</p>

    <p class="heading0">"Bize yardım et," diyorum. "Arenada, bir insanın Cornucopia'da..."</p>

    <p class="heading0">"Her şey sırayla," diyor Haymitch. "Birkaç dakikaya kadar istasyona girmiş olacağız. Stilistlerinize teslim edileceksiniz. Size yapacakları şeylerden hoşlanmayacaksınız. Ama ne yaparlarsa, yapsınlar, direnmeye kalkmayın."</p>

    <p class="heading0">"Ama..." diyecek oluyorum.</p>

    <p class="heading0">"Ama diye bir şey yok. Direnmeyin işte," diyor Haymitch. Masadaki içki şişesini alıp, vagondan çıkıyor. Kapıyı arkasından kapattığı anda, içerisi kararıveriyor. Birkaç lamba yanıyor ama dışarısı zifiri karanlık. Capitol yakınındaki dağlardan geçtiğimizi anlıyorum. Dağlar, Capitol'le doğu mıntıkalar arasında doğal bir bariyer oluşturuyor. Capitol'e, dağları aşan tünellerden başka bir yoldan ulaşmak imkânsız gibi bir şey. Bu coğrafi üstünlük, mıntıkaların ayaklanmadan, bugün benim de bir haraç olmama yol açacak şekilde, mağlup çıkmalarının en önemli nedeni. İsyancılar, dağları tırmanarak aşmak zorunda kaldıkları için Capitol'un hava güçlerine kolayca yem olmuşlar.</p>

    <p class="heading0">Tren hızla yol alırken, Peeta ve ben sessizce duruyoruz. Tünel bir türlü bitmek bilmiyor ve ben, bizi gökyüzünden ayıran tonlarca kayanın ağırlığını göğsümde hissediyorum. Bu Şekilde taşların arasında, kapalı kalmaktan nefret ediyorum. Bana madenleri ve babamın, gün ışığına ulaşamadan mahsur kalıp, sonsuza dek karanlığa gömüldüğünü hatırlatıyor.</p>

    <p class="heading0">Tren nihayet yavaşlamaya başlıyor ve kompartımanın içi aniden, parlak gün ışığıyla dolu veriyor. Elimizde değil. Peeta da, ben de hemen pencereye koşuyor ve o güne kadar sadece televizyon ekranlarında gördüğümüz Capitol'ü, Panem'in başkentini görmeye çalışıyoruz. Kameralar şehrin ihtişamı konusunda yalan söylememişler. Hatta göğe kadar uzanan ve gökkuşağı etkisi yaratan gösterişli binaları, geniş, parke taşlarıyla kaplı yollarda cirit atan parlak arabaları ve hayatlarında tek bir öğünü dahi atlamak zorunda kalmamış, tuhaf giyimli, acayip saçlı ve yüzleri boyalı insanları yeterince yansıtamamışlar gibi geliyor. Bütün renkler yapay görünüyor: Pembeler fazla pembe, yeşiller fazla parlak, sarılar insanın gözlerini yakıyor. Tıpkı, 12. Mıntıka'daki şekerci dükkânının vitrininde gördüğümüz ama alım gücümüzün asla yetmediği o yuvarlak şekerler gibi.</p>

    <p class="heading0">Şehre bir haraç treninin girdiğini fark eden insanlar, birbirlerine bizi işaret etmeye başlıyorlar. Heyecanları midemi bulandırıyor. Ölmemiz için sabırsızlandıklarını düşünerek, içgüdüsel olarak pencereden uzaklaşıyorum. Ama Peeta pencerede kalıyor ve aval aval bakan kalabalığa gülümseyerek el sallıyor. Ancak tren istasyona girip, insanları göremez olunca el sallamayı bırakıyor.</p>

    <p class="heading0">Ona şaşkın gözlerle baktığımı fark edip omuz silkiyor. "Kim bilir?" diyor. "İçlerinde zengin birileri olabilir."</p>

    <p class="heading0">Onu yanlış değerlendirmişim. Toplama töreninden itibaren sergilediği tavırları düşünüyorum. Elimi dostça sıkışı, babasının kurabiyelerle bana gelip, Prim'in karnını doyuracağına dair söz verişi. Acaba bunları yapmasını Peeta mı&nbsp;istedi? İstasyondaki gözyaşları. Haymitch'i yıkamaya gönüllü olması ve sonra bu sabah iyi çocuk tavrının bir işe yaramadığını görünce ona kafa tutması. Ve şimdi pencereden el sallayıp daha şimdiden kalabalığın gönlünü kazanmaya çalışması.</p>

    <p class="heading0">Bütün parçalar birbirine uyuyor ama kafasında bir plan kurduğunu hissediyorum. Ölümünü kabul etmediği kesin. Hayatta kalmak için direniyor. Ve bu, bana ekmek veren o tatlı çocuğun, Peeta Mellark'ın beni öldürmek için de savaşacağı anlamına geliyor.</p>
  </div>
</body>
</html>
