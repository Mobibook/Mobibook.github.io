<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XXV</i></b></h2>

  <p class="heading0">Mutasyonlar. Bu konuda en ufak bir şüphe yok. Bu muttaları daha önce hiç görmemiştim ama dünyaya doğal yollardan gelmiş hayvanlar olmadıkları kesin. Büyük kurtlara benziyorlar, fakat hangi kurt arka bacaklarının üstüne inip kolayca dengesini bulabilir? Hangi kurt, sanki bileği varmış gibi, pençesiyle grubun geri kalanını koşmaya çağırabilir. Bunları çok uzaktan bile görebiliyorum. Eminim ki yakından bakınca, çok daha korkutucu özellikleri ortaya çıkacaktır.</p>

  <p class="heading0">Cato uçarak Cornucopia'ya daldı. Sorgusuz sualsiz peşinden gittim. Eğer o buranın en güvenli yer olduğunu düşünüyorsa, sorgulamak benim ne haddime? Ayrıca ben ağaçlara ulaşmayı becerebilsem bile, Peeta'nın o bacakla hayvanları alt etmesi mümkün değil. Peeta! Ellerim, Cornucopia'nın kuyruk kısmındaki metale değdiği anda, bir takımın parçası olduğumu anımsıyorum. Peeta benden yaklaşık on beş metre geride. Elinden geldiğince hızlı koşuyor fakat muttalar arayı kapatmak üzereler. Grubun üstüne doğru bir ok atıyorum. Hayvanlardan biri yere düşüyor ama yerini alacak çok arkadaşı var.</p>

  <p class="heading0">Peeta bana elini sallıyor. "Koş, Katniss, koş!"</p>

  <p class="heading0">Haklı. Yerden ikimizi birden koruyamam. Ellerim ve ayaklarımı kullanarak hızla tırmanmaya başlıyorum. Cornucopia'nın saf altın yüzeyi, hasat zamanı doldurduğumuz dokuma boynuzu sembolize etmek üzere tasarlandığı için, yer yer, tutunabileceğim küçük çıkıntılar ve dikişler var. Ancak, sıcak güneşin altında geçen uzun bir günün ardından, Cornucopia'nın metal yüzeyi ellerimi dağlıyor.</p>

  <p class="heading0">Cato, boynuzun en tepesinde, yerden altı metre yükseklikte yan yatıyor. Nefesini normale döndürmek için büyük bir çaba harcıyor. İşini bitirmem için bundan daha uygun bir an olamaz. Boynuza tırmanırken yarı yolda duruyor ve yayıma bir ok yerleştiriyorum. Ancak yayı tam çekmek üzereyken, Peeta'nın haykırışını duyuyorum. Hızla dönüyorum ve boynuzun kuyruk kısmına yetiştiğini ancak muttaların tam dibinde olduklarını görüyorum.</p>

  <p class="heading0">"Tırman!" diye bağırıyorum. Peeta sadece yaralı bacağı değil, elindeki bıçak tarafından da engellenerek tırmanmaya başlıyor. Pençesini metala yaslayan ilk muttanın gırtlağına bir ok isabet ettiriyorum. Hayvan son nefesini verirken, sağa sola saldırmaya başlıyor ve istemeden arkadaşlarının birkaç tanesini yaralıyor. İşte o zaman pençelerine dikkatle bakıyorum. Sekiz santim uzunluğunda ve bariz bir şekilde, jilet keskinliğinde tırnakları var.</p>

  <p class="heading0">Peeta ayağıma ulaşınca, kolunu tutup, onu yukarı çekiyorum. Sonra Cato'nun tepede beklediğini hatırlayıp, hızla dönüyorum. Fakat Cato, kramplar &nbsp;içinde iki büklüm kıvranıyor ve görünüşe bakılırsa, şu anda derdi bizimle değil. Muttalar... Öksürerek, anlaşılmaz bir şeyler mırıldanıyor. Muttalardan yükselen hırıltı ve gürlemeler işimi kolaylaştırmıyor.</p>

  <p class="heading0">"Ne?" diye bağırıyorum.</p>

  <p class="heading0">"Tırmanabilirler mi? dedi," diyor Peeta ve dikkatimi yeniden aşağıdaki dehşete çekiyor.</p>

  <p class="heading0">Muttalar bir araya toplanıyor. Bunu yaparken, arka ayakları üstünde doğrulup, tuhaf bir biçimde insanlaşıyorlar. Hepsinin kalın postları var. Bazılarınınki parlak ve düz tüylü, diğerlerininki kıvırcık. Renkleri abanoz siyahıyla, sarı diyebileceğim bir ton arasında değişiyor. Bu hayvanlarda, ensemdeki tüyleri diken diken eden bir şey var ama ne olduğunu tam olarak çıkaramıyorum.</p>

  <p class="heading0">Burunlarını boynuza uzatıp, kokluyor, metalin tadına bakıyor, pençelerini yüzeye sürtüyorlar.</p>

  <p class="heading0">Sonra birbirlerine yüksek perdeden uluyarak bir şeyler anlatmaya çalışıyorlar. Bu şekilde iletişim kuruyor olmalılar çünkü sürü, sanki yer açmak ister gibi geri çekiliyor. Sonra içlerinden biri, ipeksi, sarı tüyleri olan irice bir mutta koşarak boynuza atlıyor. Arka bacakları gerçekten çok kuvvetli olsa gerek. Çünkü bizden yaklaşık üç metreye aşağıya iniyor. Bir süre orada kalıyor. İşte o zaman beni huzursuz eden şeyin ne olduğunu anlıyorum. Bana diktiği yeşil gözleri, bugüne kadar gördüğüm hiçbir kurt köpek ya da köpek soyundan gelme herhangi bir canlınınkine benzemiyor. Kesinlikle insan gözleri gibiler. Bu bilgiyi sindirmeye çalışırken, tasmasına mücevherlerle işlenmiş 1 sayısını fark ediyorum. Ve o anda anlıyorum Sarı tüyler, yeşil gözler... Ve sayı. Bu mutta, Glimmer...</p>

  <p class="heading0">Dudaklarımın arasından bir çığlık kaçıyor. Okumu yerinde tutmakta güçlük çekiyorum. Atış yapmak için beklerken, oklarımın sayısının bir hayli azaldığını göz önünde tutmaya çabalıyordum. Önce, bu yaratıkların, tırmanıp, tırmanamayacaklarını görmeliydim. Fakat şimdi, mutta pençeleri, metal yüzeyde, tıpkı karatahtaya sürtünen tırnaklar gibi, insanın içini gıdıklayan bir ses çıkararak aşağıya kaymaya başlasa da, okumu atıyorum. Boynuna isabet eden okla, bedeni seğiriyor ve büyük bir gürültüyle yere düşüyor.</p>

  <p class="heading0">"Katniss?" Peeta'nın kolumu sımsıkı tuttuğunu neden sonra hissediyorum.</p>

  <p class="heading0">"Bu o," diyorum.</p>

  <p class="heading0">"Kim?"</p>

  <p class="heading0">Gözlerimi, birbirinden çok farklı boyut ve renklerdeki sürünün üstünde&nbsp;dolaştırırken, kafamı bir o yana, bir bu yana çeviriyorum. Kırmızı kürklü ve kehribar gözlü, ufak tefek mutta. Tilki Surat! Sırt çantası için çekişirken ölen, 9. Mıntıka haracının kül rengi saçları ve kahverengi gözleri. En kötüsü, koyu renk, parlak kürklü, iri kocaman gözlü, boynundaki hasır tasmada 11 sayısını taşıyan mutta. Dişleri nefretle parlıyor. Rue...</p>

  <p class="heading0">"Neler oluyor, Katniss?" Peeta omzumu sarsıyor.</p>

  <p class="heading0">Güçlükle "Onlar..." diyorum. "Hepsi... Diğerleri. Rue, Tilki Surat ve diğer haraçlar..."</p>

  <p class="heading0">Ne demek istediğimi anlayan Peeta'nın ağzının şaşkınlıktan açık kaldığını görüyorum. "Onlara ne yapmışlar? Sence... Bu gözler, onların gerçek gözleri olabilir mi?"</p>

  <p class="heading0">Gözleri bütün endişelerimin arasında ancak son sıralarda yer alabilir. Ya beyinleri? Acaba o beyinlere gerçek haraçların anıları girilmiş olabilir mi? Biz hayatta kaldığımız, onlar acımasızca öldürüldükleri için bizden nefret etmeye programlanmış olabilirler mi? Ve gerçekten bizim öldürdüklerimiz... Onlar kendi ölümlerinin intikamını aldıklarını sanıyor olabilirler mi?</p>

  <p class="heading0">Ben, bu düşüncelerimi dile getirme fırsatı bulamadan, muttalar yeniden saldırıya geçiyorlar. Boynuzun iki tarafında, iki gruba ayrılıyorlar ve bize ulaşmak için güçlü arka ayaklarını kullanıyorlar. İki sıra diş, elimden sadece birkaç santim ötede hırsla birbirine vururken, Peeta'nın haykırdığını duyuyor, vücudunun çekildiğini hissediyorum. Hem onun, hem onu çeken muttanın ağırlığıyla, yana eğiliyorum. Peeta, kolumu tutmasa çoktan yeri boylamış olacak. İkimizi de boynuzun üstünde tutmak için var gücümle direniyorum. Ve yeni haraçlar üstümüze doğru geliyorlar.</p>

  <p class="heading0">"Öldür onu, Peeta! Öldür onu!" diye bağırıyorum. Neler olduğunu göremesem de, Peeta yaratığı bıçaklamış olmalı çünkü beni aşağı çeken güç azalıyor. Peeta'yı yeniden boynuza çekiyorum ve birlikte, kötülükler arasında daha gerilerde kalan diğer düşmanımıza doğru tırmanıyoruz.</p>

  <p class="heading0">Cato henüz ayaklanabilmiş değil. Ancak nefesi gittikçe yavaşlıyor. Biraz sonra, üstümüze gelecek ve bizi aşağıya, ölümün kucağına itecek kadar toparlanacağını biliyorum. Yayımı çekiyorum fakat, ok sadece Thresh olabileceğini düşündüğüm bir muttaya isabet ediyor. Başka kim bu kadar yukarı sıçrayabilir? Anlık bir rahatlama hissediyorum çünkü artık muttaların ulaşamayacağı kadar yukarı tırmanmış olmalıyız. Ben dönüp Cato'ya bakarken, Peeta'nın yanımdan çekildiğini hissediyorum. Sürünün ona ulaştığından eminim; tam o anda kanı yüzüme sıçrıyor.</p>

  <p class="heading0">Cato tam karşımda, boynuzun hemen kenarında duruyor. Kolunu, nefesini kesecek şekilde Peeta'nın boynuna doluyor. Peeta, tırnaklarını&nbsp;Cato'nun koluna geçiriyor; ancak öyle sersem bir hali var ki... Nefes almasının mı yoksa bir muttanın bacağında açtığı yaradan fışkıran kanı durdurmasının mı daha önemli olduğuna karar veremiyor gibi...</p>

  <p class="heading0">Şimdi yakından bakınca, vücuduna sımsıkı oturan, ten rengi bir ağ -Capitol usulü yüksek kalite bir zırh- ile kaplı gövdesine ya da kollarına denk gelmesi halinde hiçbir işe yaramayacağını bildiğim için, son iki okumdan birini Cato'nun kafasına nişan alıyorum. Yoksa, bu zırh -onu benim oklarımdan koruyacak zırh- ziyafette payına düşen çantadan mı çıkmış? Ne yazık ki yüzünü koruyacak bir şey göndermeyi düşünememişler.</p>

  <p class="heading0">Cato bir kahkaha atıyor. "Haydi beni vur da o da benimle birlikte aşağı yuvarlansın."</p>

  <p class="heading0">Haklı. Eğer onu vurursam ve muttaların arasına düşerse, Peeta da onunla birlikte ölür. Kör bir noktaya vardık: Cato'yu, Peeta'nın ölümüne neden olmadan vuramaz. Cato ise Peeta'yı beynine bir ok yemeyi garanti altına almadan öldüremez. İkimiz de heykel gibi durup, birbirimizi süzerken, bir çıkış noktası bulmaya çalışıyoruz.</p>

  <p class="heading0">Kaslarım o kadar gergin ki, her an patlayabilirler. Dişlerimi öyle bir sıkmışım ki, kırılmaları an meselesi. Muttalar sessizleşiyorlar; duyabildiğim tek ses, sağlam kulağımda zonklayan nabzım.</p>

  <p class="heading0">Peeta'nın dudakları morarmaya başlıyor. Hemen bir şey yapmazsam, nefessiz kalıp, ölecek. O zaman hem onu kaybetmiş olacağım hem de Cato gövdesini bana karşı bir silah olarak kullanacak. Aslında, Cato'nun planının bu yönde olduğundan eminim. Çünkü artık kahkaha atmıyor ve dudaklarında zafer dolu bir gülümseme var.</p>

  <p class="heading0">Peeta, hayatta kalmak için son kuvvetini kullanır gibi, bacağındaki yara yüzünden kana bulanan elini, Cato'nun koluna uzatıyor. Kendini kurtarmak için güreşmek yerine başparmağını, Cato'nun eline sürterek bir X çiziyor. Cato, bunun tam olarak ne anlama geldiğini benden bir saniye sonra anlıyor. Bunu dudaklarındaki gülümsemenin silinmesinden anlıyorum. Ancak çok geç kalmış oluyor, çünkü aynı anda, okum, elini delip geçiyor. Bir çığlık kopararak, refleks icabı Peeta'yı bırakıyor. Peeta onu dirseğiyle itiyor. Hiç bitmeyecek gibi gelen, korkunç birkaç saniye boyunca, ikisinin birlikte aşağı yuvarlanacaklarını sanıyorum. Cato kandan yapış yapış olan boynuzun üzerinde dengesini kaybedip, hızla yere düşerken, ileri doğru hamle yapıp, Peeta'yı kolundan yakalıyorum.</p>

  <p class="heading0">Gövdesinin yere çarptığını ve muttaların ona saldırdıklarını duyuyoruz. Peeta'yla birbirimize sımsıkı tutunup, top sesini duymayı, yarışmanın sona ermesini ve özgür kalmayı bekliyoruz. Ama Öyle bir şey olmuyor. En azından&nbsp;şimdilik. Çünkü bu, Açlık Oyunları'nın zirve anı ve seyirciler gerçek bir şov bekliyorlar.</p>

  <p class="heading0">Bakmasam da, aşağıdan gelen inlemeleri ve homurtuları duyabiliyorum. Cato, mutta sürüsüne saldırırken, acı dolu insan ve canavar iniltileri birbirine karışıyor. Onu ayak bileklerinden boynuna kadar kaplayan zırhı unuttuğum için, bir süre Cato'nun nasıl olup da hayatta kaldığını anlayamıyorum. Ve sonra, bunun uzun bir gece olacağını fark ediyorum. Cato'nun kıyafetlerinin altına gizlediği bir bıçağı, kılıcı ya da buna benzer bir şeyi olsa gerek. Çünkü zaman zaman, bir muttanın ölüm çığlığını ya da metalin metale çarpma sesini duyuyoruz. Mücadele, Cornucopia'nın çevresindeki alanda sürüp gidiyor. Cato'nun hayatını kurtarabilecek manevrayı yapmaya, yani yeniden boynuzun tepesine, bizim yanımıza tırmanmaya çalıştığını tahmin ediyorum. Fakat sonunda, dikkat çekici gücüne ve yeteneğine karşın, muttalar tarafından alt ediliyor.</p>

  <p class="heading0">Ne kadar sürdüğünü bilmiyorum. Ama sanırım bir saatin sonunda, Cato'nun yere düştüğünü ve muttaların onu Cornucopia'nın içine sürüklediklerini duyuyoruz. İçimden "Şimdi işini bitirecekler," diye geçiriyorum. Fakat top sesi duyulmuyor.</p>

  <p class="heading0">Gece çöküyor, marş çalmıyor. Ancak Cato'nun yüzü gökyüzüne yansımıyor. Sadece altımızdaki metalden ulaşan iniltileri duyuyoruz. Açık araziyi kaplayan dondurucu hava, bana Oyunlar'ın henüz bitmediğini hatırlatıyor. Daha kim bilir ne kadar süreceğini ancak Tanrı bilir. Zaferimizin henüz bir garantisi yok.</p>

  <p class="heading0">Dikkatimi Peeta'ya çeviriyor ve bacağının hiç olmadığı kadar kötü kanadığını fark ediyorum. Bütün eşyalarımız ve sırt çantalarımız, göl kıyısında, muttaların ortaya çıkmasıyla kaçtığımız yerde duruyor. Yanımda sargı bezi ya da kanamayı durduracak hiçbir şey yok. Soğuk rüzgârda tir tir titriyor olmama rağmen, önce ceketimi, sonra tişörtümü çıkarıyorum. Sonra ceketimi geri giyiyorum. Çıplak kaldığım birkaç saniye bile dişlerimin birbirine vurmasına yetiyor.</p>

  <p class="heading0">Solgun ay ışığında, Peeta'nın yüzü grileşiyor. Yarasını incelemeden önce onu boynuzun üstüne yatırıyorum. Parmaklarımın arasından ılık ve kaygan bir kan akıyor. Sargı yeterli olmayacağa benziyor. Annemin birkaç defa turnike uyguladığını görmüştüm. Aynısını yapmaya çalışıyorum. Tişörtümün kolunu kesip, tam dizinin altına, iki defa doluyorum ve yarım bir düğüm atıyorum. Sopam olmadığı için, elimde kalan son oku alıp, düğümün içine sokuyorum ve cesaret edebildiğim kadar döndürüyorum. Bu çok riskli bir iş -sonunda Peeta bacağını kaybedebilir- ancak kötü ihtimalleri, hayatını kaybetmesiyle karşılaştırdığım zaman başka bir alternatifimin olmadığını görüyorum. Yarasını,&nbsp;tişörtümden geriye kalan parçayla sarıp, yanına uzanıyorum.</p>

  <p class="heading0">"Sakın uyuma," diyorum. Bunun tıbbi protokollerde yeri olduğundan emin değilim ama uykuya dalması halinde, geri uyanamaması ihtimali beni dehşete düşürüyor.</p>

  <p class="heading0">"Üşüyor musun?" diye soruyor. Ceketinin fermuarını açıyor. Ona iyice sokuluyorum. Fermuarı, beni de içine alacak biçimde kapatıyor. Şimdi iki kat ceketin içinde olduğum ve birbirimizin vücut ısısından faydalandığımız için, biraz daha ısınıyoruz fakat gece daha yeni başlıyor. Isı her dakika biraz daha düşecek. Üzerine tırmandığımız zaman, ateş gibi sıcak olan Cornucopia'nın bile buz kestiğini hissedebiliyorum.</p>

  <p class="heading0">Peeta'ya "Cato hâlâ kazanabilir," diye fısıldıyorum.</p>

  <p class="heading0">"Böyle düşünme," diyor ve kapüşonumu örtüyor. Fakat aslında, o benden daha çok titriyor.</p>

  <p class="heading0">Bunu izleyen birkaç saat, hayatımın en berbat saatleri oluyor. Aslında şöyle bir düşününce, bunun bir anlamı olmalı. Soğuk, başlı başına bir işkence olabilir fakat asıl kâbus Cato'nun inlemesini ve yalvarmasını dinlemek oluyor. Çok kısa bir süre sonra, artık Cato'nun kim olduğunu ve neler yaptığına aldırmamaya başlıyorum. Tek istediğim, acılarının bir an önce son bulması.</p>

  <p class="heading0">"Onu neden öldürüvermiyorlar ki?" diye soruyorum. Peeta beni kendine doğru çekerken, "Nedenini biliyorsun," diyor.</p>

  <p class="heading0">Biliyorum da. Şu anda hiçbir izleyici gözlerini ekrandan alamıyordur. Ve Oyun Kurucularının bakış açısından bu eğlencede son nokta demek oluyor.</p>

  <p class="heading0">Bu iş böyle sürüp, gidiyor. Nihayet beynim karıncalanmaya, kendini anılara ve gelecek umutlarına kapatıp, şimdiki zaman dışında her şeyi silmeye başlıyor. Ve artık, hiçbir şeyin değişmeyeceğine inanmaya başlıyorum. Bundan sonra, korku, soğuk ve boynuzun içinde can çekişen o çocuğun acı dolu inlemelerinden başka hiçbir şey olmayacak.</p>

  <p class="heading0">Peeta'nın içi geçmeye başlıyor. Gözlerini her kapatışında, kendimi, ismimi daha da yüksek sesle haykırırken buluyorum. Çünkü olur da, şimdi, kollarımın arasında ölürse, aklımı kaçıracağımı biliyorum. Büyük olasılıkla, kendinden çok benim için mücadele ediyor. Bu çok zor çünkü bilincini kaybetmesi aslında bir tür kaçış olabilir. Ancak benim bedenimde pompalanan adrenalin, peşinden gitmeme izin vermiyor. Bu yüzden onu da gönderemem. Bunu yapamam.</p>

  <p class="heading0">Zamanın ilerlediğinin tek göstergesi, cennette ve Ay'ın ağır aksak yer değiştirmesinde yatıyor. Peeta bana Ay'ı gösteriyor ve hareket ettiğini görmemi sağlamaya çalışıyor. Gecenin sıkıntısı beni içine çekmeden önce, kısa da olsa, bir umut anı yaşıyorum.</p>

  <p class="heading0">Ve sonunda, bana güneşin doğuşunu müjdeleyen sesini duyuyorum. Gözlerimi açınca, yıldızların, şafağın solgun renginde gözden kaybolduklarını görüyorum. Ve tabi Peeta'nın yüzündeki bütün kanın çekildiğini de fark ediyorum... Ne kadar az zamanının kaldığını. Onu bir an önce Capitol'e götürmemiz gerektiğini.</p>

  <p class="heading0">Hâlâ top atılmadı. Sağlam kulağımı boynuza yaslıyorum. Cato'nun belli belirsiz inlemesini duyuyorum.</p>

  <p class="heading0">"Bence artık sona yaklaştı," diyor Peeta. "Katniss, onu vurabilir misin?"</p>

  <p class="heading0">Eğer boynuzun girişine yakınsa, onu vurabilirim. Sanırım bu noktada, onu vurmam merhametli bir hareket bile olabilir.</p>

  <p class="heading0">"Son okum turnikenin içinde," diyorum.</p>

  <p class="heading0">Peeta ceketinin fermuarını açıp, beni serbest bırakıyor. "Bir işe yarasın."</p>

  <p class="heading0">Böylece oku kurtarıp, turnikeyi donmuş parmaklarımla becerebildiğim kadar sıkı bağlıyorum. Kan dolaşımımı sağlamak için ellerimi birbirine sürtüyorum. Boynuzun kenarına gidip, aşağı sarkarken, Peeta'nın düşmemem için beni tuttuğunu hissediyorum.</p>

  <p class="heading0">Loş ışıkta, kanlar içinde yatan Cato'yu görmem birkaç dakikamı alıyor. Sonra bir zamanlar en büyük düşmanım olan et yığını bir ses çıkarıyor. Ağzının nerede olduğunu görüyorum. Sanırım "Lütfen," demeye çalışıyor.</p>

  <p class="heading0">Okumu kafatasına gönderirken, içim intikam değil, acıma duygusuyla titriyor. Peeta beni geri çektiğinde, elimde sadece yayım var. Ok kılıfım artık bomboş.</p>

  <p class="heading0">"Onu vurabildin mi?" diye soruyor.</p>

  <p class="heading0">Top atışı, cevabını veriyor.</p>

  <p class="heading0">"O zaman biz kazandık," diyor duygusuz bir sesle.</p>

  <p class="heading0">"Yaşasın," diye mırıldanıyorum fakat içinde zafer sevincinden eser yok.</p>

  <p class="heading0">Düz arazide bir delik açılıyor ve yer üstlerine kapanırken, geriye kalan muttalar gözden kayboluyorlar.</p>

  <p class="heading0">Bir gökyüzü aracının Cato'nun cesedini almaya gelmesini ve zafer trompetlerinin çalmasını bekliyoruz fakat hiçbir şey olmuyor.</p>

  <p class="heading0">"Hey!" diye haykırıyorum. "Neler oluyor?" Aldığım tek cevap, yeni güne uyanan kuşların cıvıltısı oluyor.</p>

  <p class="heading0">"Belki de ceset yüzündendir," diyor Peeta "Belki de bizim uzaklaşmamız gerekiyordur"</p>

  <p class="heading0">Hatırlamak için beynimi zorluyorum. Son ölümden sonra, ölü haraçtan uzaklaşılması gerekiyor muydu? Beynim emin olamayacak kadar bulanık. Fakat gecikmenin nedeni başka ne olabilir ki?</p>

  <p class="heading0">"Pekâlâ... Göle ulaşabilir misin?" diye soruyorum.</p>

  <p class="heading0">"Sanırım denemekten başka çarem yok," diyor Peeta. Boynuzun kuyruk kısmından kayıp, yere düşüyoruz. Benim bacaklarım böyle kaskatıyken, Peeta nasıl hareket edebilir ki? Ayağa ilk ben kalkıyorum. İleri geri sallanarak, ona yardım etmeme yeteceğine inandığım bir mesafeye kadar eğiliyorum. Bir şekilde göle ulaşmayı başarıyoruz. Peeta'ya bir avuç soğuk su verdikten sonra, kendim de içiyorum.</p>

  <p class="heading0">Bir alaycı kuş, uyarı ıslığını çalıyor. Bir gökyüzü aracı, Cato'nun cesedini almak üzere alana inerken, gözlerim sevinç gözyaşlarıyla doluyor. Şimdi artık bizi de alacaklar. Artık eve dönebiliriz.</p>

  <p class="heading0">Fakat yine hiçbir şey olmuyor.</p>

  <p class="heading0">Peeta zayıf bir sesle "Neyi bekliyorlar?" diye soruyor. Turnikeyi çözmem ve göle ulaşmak için harcadığı çaba yarasının yeniden açılmasına neden oluyor.</p>

  <p class="heading0">"Bilmiyorum," diyorum. Bekletilmemizin nedeni her ne olursa olsun, Peeta'nın kan kaybından ölmesine izin veremem. Bir sopa bulmak için ayağa fırlar fırlamaz, Cato'nun zırhından seken oku görüyorum. Bu da, tıpkı diğer ok gibi, işe yarayabilir. Ben oku almaya uzanırken, Claudius Templesmith'in sesi bütün arenayı kaplıyor.</p>

  <p class="heading0">"Yetmiş dördüncü Açlık Oyunları'nın final yarışmacılarına kocaman bir merhaba! Daha önce yapılan revizyon geçersiz kılınmıştır. Kurallar kitabı yeniden incelendiğinde, yarışmadan sadece bir galibin çıkabileceğine hükmedilmiştir," diyor. "İyi şanslar... Kader sizden yana olsun!"</p>

  <p class="heading0">Hepsi bu kadar. Kulaklarıma inanamayarak Peeta'ya bakıyorum ve gerçeği anlıyorum. Niyetleri hiçbir zaman ikimizin birden hayatta kalmamızı sağlamak olmadı. Bütün bunlar tarihin en dramatik şovuna imza atmaya karar veren Oyun Kurucuların çevirdiği bir dalavereydi. Ve ben de bir aptal gibi bu yalanı yuttum.</p>

  <p class="heading0">"Şöyle bir düşününce, aslında o kadar şaşırtıcı değil," diyor Peeta. Acı içinde ayağa kalkmasını izliyorum. Sonra bana doğru hamle yapıyor ve sanki ağır çekimle yayınlanan bir görüntüden çıkmış gibi, belindeki bıçağı çekiyor.</p>

  <p class="heading0">Ne yaptığımı anlamadan, oku, yayıma yerleştirip, kalbine nişan alıyorum. Peeta kaşlarını kaldırıyor. O anda bıçağın elinden çıktığını, göle doğru uçtuğunu ve suya düştüğünü görüyorum. Silahımı indirip, geriye doğru bir&nbsp;adım atıyorum. Yüzüm, utançtan -başka neden olabilir ki?- alev alev yanıyor.</p>

  <p class="heading0">"Hayır," diyor. "Yap bunu!" Topallayarak bana doğru geliyor ve okla yayı elime tutuşturuyor. "Yapamam," diyorum. "Yapmayacağım."</p>

  <p class="heading0">"Yap! Adamlar şu muttaları tekrar üstümüze salmadan ya da bunun gibi bir şey olmadan. Cato gibi ölmek istemiyorum."</p>

  <p class="heading0">"O zaman sen beni vur," diyorum öfkeyle ve silahları ona uzatıyorum. "Beni öldür, evine dön ve bu gerçekle yaşa!" Bunu söylerken bile, hemen şimdi ve oracıkta ölmenin çok daha kolay olacağını biliyorum.</p>

  <p class="heading0">"Bunu yapamayacağımı biliyorsun," diyor Peeta silahları yere atarken.</p>

  <p class="heading0">"Pekâlâ... O zaman ben önden giderim." Eğilip bacağındaki sargıyı açıyor ve kanıyla toprak arasında son engeli ortadan kaldırıyor.</p>

  <p class="heading0">"Hayır,"diyorum. "Kendini öldüremezsin." Dizlerimin üstüne çöküp, yarasını yeniden sarmak için umutsuzca çabalıyorum.</p>

  <p class="heading0">"Katniss. Ben böyle olmasını istiyorum." "Beni buraca yalnız bırakamazsın” diyorum. Çünkü eğer Peeta ölürse, asla eve dönmem. Gerçekten. Bütün hayatımı bu arenada geçirip, kendime bir çıkış yolu bulmaya çabalarım.</p>

  <p class="heading0">"Dinle," diyor beni ellerimden tutup ayağa kaldırırken. "İkimiz de bir galiplerinin olması gerektiğini biliyoruz. Ve o galip, içimizden sadece biri olabilir. Lütfen... Bunu kabul et. Benim için..." Sonra beni ne kadar sevdiğini, bensiz hayatın nasıl bir cehennem olacağını anlatmaya başlıyor ama ben onu dinlemiyorum çünkü zihnim, biraz önce söylediği bir cümleye takılıp kalıyor.</p>

  <p class="heading0">İkimiz de bir galiplerinin olması gerektiğini biliyoruz.</p>

  <p class="heading0">Evet. Bir galiplerinin olması şart. Bir galip olmazsa, bütün olay, Oyun Kurucularının elinde patlayabilir. Capitol’ü hayal kırıklığına uğratmış olurlar. Hatta kameralar, ülke çapındaki bütün ekranlara görüntülerini yansıtırken ağır ve acı verici bir idama kurban gidebilirler.</p>

  <p class="heading0">Fakat Peeta ve ben, aynı anda ölecek olursak... Ya da öldüğümüzü düşünürlerse...</p>

  <p class="heading0">Parmaklarım kemerime asılı duran keseye kayıyor. Peeta ne yaptığımı görünce bileğime yapışıyor. "Hayır. Buna izin veremem."</p>

  <p class="heading0">"Güven bana," diye fısıldıyorum. Uzunca bir süre gözlerime baktıktan sonra, elimi bırakıyor. Kesenin ağzını açıp, içinden aldığım bir avuç meyveyi avucuna bırakıyorum. Sonra kendi avucumu dolduruyorum. "Üç deyince..." diyorum.</p>

  <p class="heading0">Peeta öne eğilip, beni öpüyor. "Üç deyince..."</p>

  <p class="heading0">Sırtlarımızı birbirimize yaslayıp, öylece duruyoruz. Boş ellerimiz birbirine kenetleniyor. "Avucunu açıp göster," diyor. "Herkesin görmesini istiyorum.</p>

  <p class="heading0">Parmaklarımı açıyorum. Koyu renk orman meyveleri güneşin altında parlıyor. İşaret vermek ve veda etmek için Peeta'nın elini bir kez sıkıyorum. Saymaya başlıyoruz. "Bir." Belki de yanılıyorumdur. "İki." Belki de ikimizin birden ölmesi umurlarında olmaz. "Üç." Artık fikrimi değiştirmek için çok geç. Elimi ağzıma götürürken, dünyaya son bir kez bakıyorum. Meyveler dudaklarımın arasından kayarken, trompetlerin sesi duyuluyor.</p>

  <p class="heading0">Ve Claudius Templesmith'in deliye dönmüş sesi, trompet seslerini bastırmak istercesine haykırıyor: "Durun! Durun! Bayanlar, baylar. Size, Yetmiş Dördüncü Açlık Oyunları'nın şampiyonlarını takdim etmekten onur duyarım. Katniss Everdeen ve Peeta Mellark. 12. Mıntıka'nın haraçları..."</p>
</body>
</html>
