<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XXVII</i></b></h2>

  <p class="heading0">Marş kulaklarımda çınlıyor. Sonra Caesar Flickerman'ın seyircileri selamladığını duyuyorum. Şu andan itibaren, bütün kelimeleri doğru yerde kullanmanın ne kadar hayati bir önem taşıdığının farkında mı acaba? Öyle olmalı. Bize yardım etmek isteyecektir. Hazırlık takımları takdim edilirken, kalabalıktan müthiş bir alkış yükseliyor. Flavius, Venia ve Octavia'nın oradan oraya zıplayıp, komik selamlar verdiklerini görür gibiyim. Hiçbir şeyden haberlerinin olmadığına bahse girebilirim. Ardından Effie takdim ediliyor. Bu anı ne çok bekledi! Umarım tadını çıkarıyordur çünkü her ne kadar zaman zaman yanılsa da, bazı konularda çok keskin içgüdüleri var. Nasıl bir tehlike içinde olduğumuzu sezdiğinden eminim. Portia ve Cinna da çok büyük alkış alıyorlar. Bundan doğal bir şey olamaz çünkü gerçekten, özellikle sebep oldukları o göz alıcı başlangıç sayesinde, müthiş bir işe imza attılar. Şimdi, Cinna'nın bu akşam için neden böyle bir elbise seçtiğini anlıyorum. Olabildiğince küçük bir kız gibi ve masum görünmeye ihtiyacım olacak. Haymitch sahnede belirince, neredeyse beş dakika sürecek bir alkış ve tezahürat yağmuru başlıyor. Ne de olsa bir ilki başardı. Bir değil, iki haracı hayatta tutmayı başardı. Beni zamanında uyarmamış olsaydı ne olurdu? Farklı mı davranırdım? Capitol'ü, orman meyveleriyle alt ettiğim o anla böbürlenir miydim? Hayır, hiç sanmıyorum. Fakat şu anda olmam gerekenden çok daha az ikna edici olabilirdim. Ve işte o an geldi. Plakanın beni sahneye yükselttiğini hissedebiliyorum.</p>

  <p class="heading0">Gözleri kör eden ışıklar... Kulakları sağır eden alkışlar ve uğultular... Sonra birkaç metre ötede, Peeta'yı görüyorum. Çok temiz, sağlıklı ve güzel görünüyor; onu tanımakta güçlük çekiyorum. Ancak gülümsemesi çamurların arasında da, Capitol'de de aynı. O gülümsemeyi gördüğüm anda hemen birkaç adım atıp, kendimi Peeta'nın kollarına bırakıyorum. Dengesini kaybeder gibi oluyor. İşte o anda elindeki ince, metal çubuğun bir tür baston olduğunu fark ediyorum. Toparlanıyor ve seyirciler kendilerinden geçerken, birbirimize sımsıkı sarılıyoruz. Peeta beni öpüyor ve ben sürekli olarak 'Biliyor musun?' diye düşünüyorum. Ne büyük bir tehlike içinde olduğumuzun farkında mısın? On dakika kadar sonra, Caesar Flickerman, "şova devam edebilmek için Peeta'nın omzuna dokunuyor. Bilerek ya da bilmeyerek, Peeta hedefi bir kez daha tam on ikiden vuruyor.</p>

  <p class="heading0">Nihayet, Haymitch bizi ayırıyor ve nazik tavırlarla bizi, galip koltuğuna yönlendiriyor. Bu, normalde tek kişilik, oymalı bir koltuktur. Galip gelen haraç, buraya oturup, Oyunlar'ın en önemli anlarını izler. Ancak biz iki kişi olduğumuz için, Oyun Kurucular bize, yumuşacık ve kabarık, kadife bir kanepe getirmişler.&nbsp;Bu, annemin aşk koltuğu diye niteleyeceği türden, küçük bir kanepe. Peeta'ya, neredeyse kucağına çıkacak kadar yakın oturuyorum. Ancak Haymitch'in yüzündeki ifadeden bunun yeterli olmayacağını anlıyorum. Sandaletlerimi çıkarıp, ayaklarımı altıma topluyor, başımı ise Peeta'nın omzuna gömüyorum. Kolu, otomatik bir hareketle beni sarıyor. Kendimi ısınmak için ona sokulduğum mağaraya dönmüş gibi hissediyorum. Peeta'nın gömleği benim elbisemle aynı kumaştan yapılmış, ancak altına siyah bir pantolon giymiş. Ayağında sağlam görünüşlü siyah çizmeler var. Keşke Cinna da bana benzer bir şeyler giydirseydi. Bu minnacık elbise içinde kendimi savunmasız hissediyorum. Ama sanırım vermeye çalıştığı mesaj buydu.</p>

  <p class="heading0">Caesar Flickerman birkaç espri daha yapıyor. Ardından gösteri zamanı geliyor. Program tam üç saat sürecek ve bütün Panem tarafından izlenme mecburiyeti var. Işıklar kararıp, ekranda mühür belirirken, bunu yapmaya hiç hazır olmadığımı hissediyorum. Yirmi iki haracın ölümlerini seyretmek istemiyorum. Bu ölümlere bir defa şahit olmak yetti de arttı bile. Kalbim deli gibi çarpmaya başlıyor; içimde müthiş bir kaçma isteği baş gösteriyor. Diğer galipler buna -hem de tek başlarına- nasıl katlanabildiler acaba? Özet yayın boyunca, ekranın köşesindeki bir kutucukta galibin tepkileri gösteriliyor. Önceki seneleri hatırlıyorum. Bazı yüzlerde zafer ifadesi olurdu; yumruklar havayı ve göğüsleri döverdi. Çoğu sadece şaşkın bakardı. Tek bildiğim, beni bu aşk koltuğunda tutan tek şeyin, Peeta'nın omzuma attığı kolu ve elimi tutan eli olduğu. Tabii ki, bizden önceki galipler, Capitol tarafından yok edilme riskiyle karşı karşıya değillerdi.</p>

  <p class="heading0">Birkaç haftayı, üç saatlik bir zaman dilimine sıkıştırmak büyük marifet doğrusu. Özellikle de ortalıkta onlarca kamera olduğu düşünülürse. Görüntüleri bir araya getiren kişilerin, ne tür bir hikâye anlatacaklarına önceden karar vermeleri gerekiyor. Bu sene, ilk defa bir aşk hikâyesi anlatılıyor. Peeta'yla benim kazandığımızı ben de biliyorum fakat bana sorarsanız, daha en başından itibaren bize gereğinden fazla zaman ayrılıyor. Gerçi buna memnunum. Zira, bu sayede, Capitol’ü ters köşeye yatırmama gerekçe olarak öne süreceğim delicesine aşık genç kız bahanesi desteklenmiş oluyor. Ayrıca, böyle giderse, ölümleri çok uzun süre izlememiz gerekmeyecek.</p>

  <p class="heading0">Programın ilk yarım saatlik kısmı, arena öncesi olaylara, toplama kuraları, Capitol'deki resmigeçit, eğitim puanlarımız ve mülakatlarımıza ayrılmış. Ekranda beliren yüzlerin hemen hepsi artık ölü olduğu için, görüntülere neşeli sayılabilecek bir müziğin eşlik etmesi durumu iyice berbat bir hale sokuyor.</p>

  <p class="heading0">Arenaya çıkışımızdan sonra, kan banyosuna ayrılan geniş zamanının ardından, ekrana dönüşümlü olarak ölümler ve bizden görüntüler yansıyor. Aslında daha çok Peeta'yı görüyoruz çünkü bu aşk hikâyesini onun&nbsp;omuzladığına hiç şüphe yok. Şimdi, seyircilerin daha önce gördüğü şeyleri ben de görebiliyorum. Peeta'nın Kariyerleri benim hakkımda nasıl yanlış yönlendirdiğini, arı kovanı olayının yaşandığı ağacın altında sabaha kadar gözünü kırpmadan nöbet tuttuğunu, kaçmama imkân yaratmak için Cato'yla nasıl dövüştüğünü, o çamur batağının içinde yatarken bile; uykusunda benim adımı fısıldadığını. Buna karşılık ben kalpsiz bir görüntü sergiliyorum: Ateş toplarından ustalıkla kaçıyor, ağaçtan aşağı kovan atıyor, erzakları havaya uçuruyorum. Ta ki Rue'nun peşine düşene kadar. Rue'nun ölümünü hiç kesmeden yayınlıyorlar: Mızrağın saplanmasını, benim onu kurtarma çabalarımı, 1.Mıntıka'daki çocuğun boynunu delen okumu ve Rue'nun son nefesini kollarımın arasında verişini. Ve o şarkı. Şarkıların bütün notalarını söyleyebiliyorum. Sanki içimde bir şeyler kapanıyor ve hiçbir şey hissetmeyecek kadar uyuşuyorum. Başka bir Açlık Oyunları'ndaki yabancıları seyreder gibiyim. Buna rağmen, Rue'yu çiçeklerle kapladığım kısmı es geçtikleri gözümden kaçmıyor.</p>

  <p class="heading0">Doğru ya... O hareketim de başkaldırı kokuyordu.</p>

  <p class="heading0">Aynı mıntıkadan iki haracın hayatta kalabileceğinin ilan edilmesiyle, olaylar lehime çevriliyor. Peeta'nın adını haykırdıktan sonra, ellerimle ağzımı kapatıyorum. Daha önce Peeta'ya karşı kayıtsız bir görüntü çizmişsem bile, durumu telafi eder hale geliyorum. Onu buluyor, sağlığına kavuşması için elimden geleni yapıyor, ilaç bulmak için ziyafete gidiyor ve öpücüklerimi esirgemiyorum. Objektif olarak bakınca muttaların ve Cato'nun ölümünün dehşet verici olduğu doğru. Fakat ben, o görüntüleri de hiç tanımadığım insanların başına gelen bir şeyi izler gibi izliyorum.</p>

  <p class="heading0">Ve sonra, orman meyveleri zamanı geliyor. İzleyicilerin hiçbir şey kaçırmamak isteğiyle, birbirlerini susturduklarını görüyorum. Film yapımcıları, programı, zaferimizin ilanı yerine, benim gökyüzü aracının cam duvarını döverek, Peeta'nın adını haykırdığım sahneyle kapatırken, büyük bir minnet duyuyorum.</p>

  <p class="heading0">Hayatta kalmak adına, bu gece yaşadığım en güzel an bu oluyor.</p>

  <p class="heading0">Bir kez daha marş yankılanırken, ayağa kalkıyoruz. Başkan Snow, hemen arkasında, bir yastığın üzerine yerleştirilmiş tacı taşıyan küçük kızla, sahneye çıkıyor. Yastığın üstünde tek bir tacın olması seyirciler arasında kargaşaya neden oluyor: Taç kime verilecek acaba? Fakat Başkan, tacı ortadan ikiye ayırıyor. İlk parçayı, Peeta'nın alnına yerleştirirken gülümsüyor.</p>

  <p class="heading0">İkinci parçayı bana takdim ederken de gülümsemeye devam ediyor; fakat bakışları, en az bir yılanınki kadar soğuk ve bağışlamaktan uzak.</p>

  <p class="heading0">İşte o zaman, her ikimizin de meyveleri yememize ramak kalmasına&nbsp;rağmen, fikir benden çıktığı için, kabahatin de bana ait olduğunu anlıyorum. Kışkırtıcı olan benim. Cezalandırılması gereken de...</p>

  <p class="heading0">Bunu yeni selamlar ve alkışlar izliyor. Kolumun, izleyicileri selamlamaktan kopma noktasına geldiğini düşündüğüm bir anda, Caesar Flickerman, nihayet, izleyicilere iyi geceler diliyor ve ertesi gün, son mülakatları izlemek üzere ekran başında olmalarını hatırlatarak -sanki başka şansları varmış gibi-programı kapatıyor.</p>

  <p class="heading0">Peeta'yla birlikte, Zafer Ziyafeti için Başkan'ın konutuna sürükleniyoruz. Ancak, bizimle bir fotoğraf çektirmek için, neredeyse birbirlerini dirsekleyen Capitol'un resmi görevlileri ve cömert sponsorlar arasında, hemen hemen hiçbir şey yemeye fırsat bulamıyoruz. Sürekli yeni -ve hepsi de sırıtan- yüzlerle tanışıyor ve gecenin sonuna doğru zehirlenme noktasına geliyoruz. Arada sırada, Haymitch'le -bu bana güven veriyor- ya da Başkan'la -bu beni ürkütüyor- göz göze geliyorum. Fakat gülmekten, insanlara teşekkür etmekten ve fotoğraflarım çekilirken gülümsemekten bir an bile vazgeçmiyorum. Ve tabi Peeta'nın elini hiç ama hiç bırakmıyorum.</p>

  <p class="heading0">Eğitim Merkezi'nin on ikinci katına kapağı attığımız zaman, nihayet Peeta'yla iki çift laf edebileceğimizi sanıyorum. Fakat, Haymitch onu Portia'yla birlikte, mülakat için kıyafet ayarlamaya gönderiyor ve bana odamın kapısına kadar bizzat eşlik ediyor.</p>

  <p class="heading0">"Neden onunla konuşamıyorum?" diye soruyorum.</p>

  <p class="heading0">"Eve döndüğümüzde konuşacak çok vaktiniz olacak," diyor. "Git, yat. Saat ikide canlı yayın var."</p>

  <p class="heading0">Haymitch'in müdahalesine rağmen, Peeta'yla baş başa konuşmak konusunda kararlıyım. Birkaç saat boyunca yatağımda bir o yana, bir bu yana dönüp durduktan sonra, sessizce koridora çıkıyorum. İlk aklıma gelen, çatıya bakmak oluyor ama çatıda kimseyi bulamıyorum. Hatta dün geceki coşkulu kutlamanın ardından sokaklar bile bomboş. Yatağıma dönüp, bir süre daha uzanıyorum fakat sonunda dayanamayıp, doğruca odasına gitmeye karar veriyorum. Fakat kapının tokmağını çevirmeye kalkınca, kapımın dışarıdan kilitlenmiş olduğunu fark ediyorum. Önce Haymitch'ten şüpheleniyorum ama sonra içim, Capitol'un beni izliyor ve sınırlamaya çalışıyor olduğuna bir derin bir korkuyla doluyor. Açlık Oyunları başladığından beri, hiçbir zaman kaçma şansım olmadı. Fakat içinde bulunduğum durum, bana çok daha şahsi ve farklı geliyor. Sanki bir suçtan dolayı hapsedilmiş ve hakkımda hüküm verilmesini bekliyormuşum gibi hissediyorum. Aceleyle yatağıma dönüyor ve Effie Trinket odama gelip, yine 'Büyük, büyük, büyük bir gün'ün başlamak üzere olduğunu haber verene kadar uyuyor numarası yapıyorum.</p>

  <p class="heading0">Bir kâse sıcak tahıl ve yahni yemek için sadece beş dakika bulabiliyorum. Hemen sonra, hazırlık ekibinin üyeleri tepeme üşüşüyorlar. Tek söylemem gereken, "Kalabalık size bayıldı!" oluyor. Sonrasında birkaç saat boyunca, konuşmama gerek kalmıyor. Cinna odama geldiği zaman, hepsini dışarı çıkarıyor ve bana beyaz tiril tiril bir elbise ve pembe pabuçlar giydiriyor. Ardından, makyajımın son rötuşlarını kendi elleriyle yapıyor ve çevreye pembe bir ışıltı saçmamı sağlıyor. Bir süre havadan sudan sohbet ediyoruz. Ona gerçekten önem taşıyan herhangi bir şey sormaya korkuyorum. Çünkü önceki geceki kapı meselesinden sonra, sürekli izlendiğim duygusundan kurtulamıyorum…</p>

  <p class="heading0">Mülakat, koridorun diğer ucundaki oturma odasında yapılıyor. Odanın bir kısmı boşaltılıp, aşk koltuğumuza yer açılmış. Koltuğun çevresine, kırmızı ve pembe güllerle dolu vazolar yerleştirilmiş. Bu olayı sadece birkaç kamera görüntüleyecek ve en azından yakınımızda seyirciler olmayacak.</p>

  <p class="heading0">İçeri girdiğim zaman Caeser Flickerman beni sevgiyle kucaklıyor. "Tebrikler, Katniss. Nasıl gidiyor?"</p>

  <p class="heading0">"Gayet iyi. Sadece mülakat yüzünden biraz heyecanlıyım," diyorum.</p>

  <p class="heading0">"Endişelenme. Birlikte çok iyi vakit geçireceğiz," diyerek, yanağımı okşuyor.</p>

  <p class="heading0">"Kendimden bahsetmek konusunda hiç iyi değilimdir” diyorum.</p>

  <p class="heading0">"Söyleyeceğin hiçbir şey yanlış olamaz," diyor Caesar.</p>

  <p class="heading0">İçimden, Ah, Caesar, keşke, diye geçiriyorum. Fakat biz şu anda seninle konuşurken, Başkan Snow bir tür "kaza" ayarlıyor olabilir.</p>

  <p class="heading0">Sonra Peeta, kırmızılı beyazlı kıyafeti içinde, her zamanki gibi son derece yakışıklı bir görüntüyle içeri giriyor ve beni kenara çekiyor. "Seni bir türlü göremiyorum. Sanki Haymitch bizi birbirimizden uzak tutmak için uğraşıyor."</p>

  <p class="heading0">Aslında Haymitch bizi hayatta tutmak için uğraşıyor ama bizi dinleyen çok fazla kulak olduğu için, "Evet," diyorum. "Son dönemde, iyice sorumluluk sahibi biri olup, çıktı."</p>

  <p class="heading0">"Neyse, bu da bitince, evimize gidiyoruz. O zaman da her dakika bizi izleyecek değil ya," diyor Peeta.</p>

  <p class="heading0">Ensemden aşağı buz gibi bir ürperti iniyor fakat nedenini analiz etmeye fırsatım olmuyor. Çünkü hazırlar ve bizi bekliyorlar. Ciddi bir tavırla, aşk koltuğuna yerleşiyoruz. Fakat Caesar "Ah, haydi durma. İstiyorsan yine Peeta'ya sokul," diyor. "Çok şeker görünüyordunuz." Bu yüzden ayaklarımı altıma topluyorum. Peeta da beni kendine çekiyor.</p>

  <p class="heading0">Birisi geriye doğru sayıyor ve bir anda, ülkenin dört bir yanına ulaşan yayın başlıyor. Caesar Flickerman tek kelimeyle muhteşem, şakalar yapıyor, gerekli anlarda hüzünleniyor. Peeta'yla aralarında, daha ilk gece temelleri atılan bir yakınlık var. Onlar gülüp, konuşurken ben sürekli gülümsüyor ve olabildiğince az konuşuyorum. Tabii ki arada konuşmam gerekiyor ama bir şekilde sohbeti Peeta'ya çevirmeyi başarıyorum.</p>

  <p class="heading0">Bir süre sonra, ne yazık ki, Caesar daha doyurucu cevaplar gerektiren sorular yöneltmeye başlıyor. "Pekâlâ, Peeta. Mağarada geçen günlerden biliyoruz ki, seninki ilk görüşte aşk. Kaç yaşındayım, beş mi?"</p>

  <p class="heading0">"Onu gördüğüm ilk anda," diyor Peeta.</p>

  <p class="heading0">"Katniss, bu senin için heyecan verici bir yolculuk oldu. Sanırım, izleyicileri asıl heyecanlandıran, senin Peeta'ya aşık olmanı izlemekti. Sen, ona aşık olduğunu ne zaman anladın?"</p>

  <p class="heading0">"Ah, bu çok zor bir soru," diyorum ve mahcup bir tavırla gülerek, ellerine bakıyorum. İmdat. "İstersen, ben gerçeğin beni ne zaman vurduğunu söyleyeyim," diyor Caesar. "O gece ağaçtan adını haykırdığında... "</p>

  <p class="heading0">Teşekkürler, Caesar, diye düşünerek bu görüşün peşine takılıyorum. "Evet, sanırım o zamandı. Yani demek istediğim, o zamana kadar duygularımın ne olabileceğini düşünmemeye çalışıyordum. Çünkü bu gerçekten kafa karıştırıcı bir durumdu ve Peeta'yı gerçekten önemsiyor olmam, sadece durumumu zorlaştırırdı. Fakat, o gece, ağaç tepesinde, her şey değişti."</p>

  <p class="heading0">"Neden dersin?"</p>

  <p class="heading0">"Belki de... İlk defa... Onu yanımda tutma ihtimalimin olduğunu anladım."</p>

  <p class="heading0">Kameramanlardan birinin arkasında duran Haymitch'in bir "Oh," çektiğini duyuyorum. Demek ki doğru bir şey söyledim. Caesar bir mendil çıkarıyor ve çok duygulandığı için birkaç saniye izin istiyor. Peeta'nın alnını, şakağıma yaslayarak "Şimdi artık yanında olduğuma göre, benimle ne yapmayı düşünüyorsun?" diye soruyor.</p>

  <p class="heading0">Yüzümü Peeta'ya çevirip, "Seni hiç zarar görmeyeceğin bir yere koymak istiyorum," diyorum. Peeta beni öpüyor ve odadaki herkes iç geçiriyor.</p>

  <p class="heading0">Caesar bu cümleden yola çıkarak, arenada zarar gördüğümüz anları irdelemeye başlıyor. Yanıklar, arı sokmaları yaralar. Fakat muttalar konusuna geldiğimiz zaman, kameraların önünde olduğumuzu unutuveriyorum. Çünkü Caesar, Peeta'ya yeni bacağının nasıl olduğunu soruyor.</p>

  <p class="heading0">"Yeni bacak mı?" Kendimi tutamayarak eğiliyorum ve pantolonunun&nbsp;paçasını kaldırıyorum. "Ah, hayır," diye fısıldıyorum. Karşımda etinin ve kemiğinin yerini alan metal ve plastikten yapılma bir protez duruyor.</p>

  <p class="heading0">"Sana kimse söylemedi mi?" Caesar'ın yumuşacık bir sesle sorduğu bu soru karşısında, başımı sallıyorum.</p>

  <p class="heading0">Peeta hafifçe omuz silkerek "Fırsatım olmadı," diyor.</p>

  <p class="heading0">"Benim hatam” diyorum. "Turnike yüzünden..."</p>

  <p class="heading0">"Evet," diyor Peeta. "Hayatta kalmamın tek suçlusu sensin."</p>

  <p class="heading0">"Adam haklı," diyor Caesar. "O turnike olmasaydı, kan kaybından ölürdü."</p>

  <p class="heading0">Bunun doğru olduğunu ben de biliyorum fakat kendimi o kadar kötü hissediyorum ki, ağlayacak gibi oluyorum. Sonra bütün ülkenin bizi seyrettiğini anımsayıp, yüzümü Peeta'nın gömleğine gömüyorum. Beni toparlamaları biraz zaman alıyor çünkü kimsenin beni göremeyeceği şekilde yüzüm gömleğe gömülüyken çok daha iyiyim. Nihayet doğrulduğum zaman, Caesar bir süre bana soru sormayarak toparlanmam için zaman tanıyor. Aslında meyve konusu açılana kadar bana hiç ilişmiyor.</p>

  <p class="heading0">"Katniss, büyük bir şok yaşadığının farkındayım. Fakat bunu sormak zorundayım. O meyveleri çıkardığın zaman... Aklından neler geçiyordu? Hımm?"</p>

  <p class="heading0">Cevap vermeden önce bir süre bekliyor ve düşüncelerimi toparlamaya çalışıyorum. Bu, ya Capitol'e kafa tutacağım ya da Peeta'yı kaybetme korkusuyla gözümün döndüğünü ve bu yüzden, yaptığım şeyden sorumlu tutulamayacağımı izah edeceğim sahne olacak. Durumun, şöyle büyük ve dramatik bir konuşma gerektirdiği kesin. Fakat benden çıka çıka, zor duyulur bir sesle söylenen şu cümle çıkıyor: "Bilmiyorum. Ben sadece... Onsuz kalma fikrine dayanamadım."</p>

  <p class="heading0">"Peeta? Senin ekleyeceğin bir şey var mı?"</p>

  <p class="heading0">"Hayır. Sanırım söyledikleri ikimiz için de geçerli."</p>

  <p class="heading0">Caesar veda konuşmasını yapıyor ve yayın sona eriyor. Herkes kâh ağlayıp, kâh gülerek birbirine sarılıyor. Fakat, ben durumumdan Haymitch'e ulaşana kadar emin olamıyorum.</p>

  <p class="heading0">"Tamam mı?" diye fısıldıyorum. ' "Mükemmel," diyor.</p>

  <p class="heading0">Odama birkaç parça eşya toplamaya gidiyorum ve Madge'in bana verdiği alaycı kuş iğnesi dışında alacak bir şeyimin olmadığını görüyorum. Oyunlardan sonra birisi iğneyi odama bırakmış olmalı. Bizi, camları simsiyah bir arabayla Capitol sokaklarından geçiriyorlar. Tren bizi bekliyor. Cinna ve Portia'ya&nbsp;güçbelâ veda ediyoruz. Gerçi sadece birkaç ay sonra zafer törenleri için diğer mıntıkaları gezerken, onları yine göreceğiz. Capitol, insanlara Açlık Oyunları'nın sonunun hiçbir zaman gelmeyeceğini bu şekilde hatırlatıyor. Bize sayısız -ve hiç bir işe yaramayacak- plaketler verilecek ve insanlar bizi seviyormuş gibi rol yapacaklar.</p>

  <p class="heading0">Tren harekete geçiyor ve tünelden çıkana kadar zifiri karanlıkta yol alıyoruz. Ancak tünelden çıkıp, gün ışığını görünce, toplama gününden beri ilk kez, rahat bir nefes alıyorum. Effie de bu yolculukta bize eşlik ediyor. Ve tabi Haymitch. Müthiş bir akşam yemeği yedikten sonra, televizyonun karşısına geçip, mülakatın bant yayınını seyrediyoruz. Capitol, her geçen saniye biraz daha uzakta kalırken, evi düşünmeye başlıyorum. Prim'i... Annemi. Gale'i. Üstümü değiştirip, basit bir gömlekle pantolon giyiyorum. Yüzümdeki makyajı temizleyip, saçlarımı arkadan örerken, yeniden aslıma, Katniss Everdeen adlı kıza dönüşüyorum. Dikiş'te yaşayan, ormanda avlanan, Hob'da takas yapan... Aynaya bakarken, kim olduğumu ve kim olmadığımı hatırlamaya çalışıyorum. Diğerlerine katıldığım zaman, Peeta'nın omzumu saran kolu bana yabancı geliyor.</p>

  <p class="heading0">Tren yakıt almak için kısa bir mola verince, biz de hava almak için iniyoruz. Artık kimsenin bize bekçilik etmesi gerekmiyor. Peeta'yla birlikte, el ele, peron boyunca yürüyoruz. Yalnızız ve ben söyleyecek hiçbir şey bulamıyorum. Peeta, benim için bir demet kır çiçeği topluyor. Buketi bana uzattığında, mutlu görünmek için kendimi zorluyorum. Çünkü bana verdiği çiçeklerin yaban soğanlarının tepeleri olduğunu ve bana Gale'le geçirdiğim saatleri hatırlattığını hiç bilmiyor.</p>

  <p class="heading0">Gale. Onu görmeme birkaç saat kaldığını düşününce, midem yanıyor. Ama neden? Nedenini çözmekte zorlanıyorum. Tek bildiğim, kendimi, bana güvenen birine yalan söylemiş gibi hissettiğim. Daha doğrusu iki kişiye... Bu noktaya kadar, Oyunlar sayesinde, bu işi sürdürebildim. Ancak eve döndüğümüz zaman Oyunlar diye bir şey olmayacak.</p>

  <p class="heading0">Peeta "Sorun ne?" diye soruyor.</p>

  <p class="heading0">"Hiç," diyorum. Yürümeye devam ediyoruz. Trenin sonuna geldiğimizde, artık bir yerlerde gizi kamera olmayacağını bilmeme rağmen, ağzımdan tek bir kelime çıkmıyor.</p>

  <p class="heading0">Haymitch'in elini sırtımda hissedince irkiliyorum. Burada, bu hiçliğin ortasında bile, sesini olabildiğince alçak tutuyor. "Aferin size, ikinize de. Mıntıkaya, kameralardan kurtulana kadar dişinizi sıkın. Ondan sonra bir şey olmaz." Haymitch'in Peeta'yla göz göze gelmekten kaçınarak trene doğru yürümesini izliyorum.</p>

  <p class="heading0">Peeta "Bu da ne demek?" diye soruyor.</p>

  <p class="heading0">"Capitol," diyorum. "Orman meyvesi numaramızı pek sevmemişler."</p>

  <p class="heading0">"Ne? Sen neden bahsediyorsun?"</p>

  <p class="heading0">"Onlara fazla asice gelmiş. Haymitch son birkaç gündür bana bu konuda koçluk yapıyordu. Ortalığı iyice mahvetmeyeyim diye."</p>

  <p class="heading0">"Sana koçluk mu yapıyordu? Ama bana yapmıyordu," diyor Peeta.</p>

  <p class="heading0">"Senin doğru oynayacak kadar zeki olduğunu bildiği için," diyorum.</p>

  <p class="heading0">"Ben doğru oynanacak bir şeyler olduğundan bile habersizim," diyor Peeta. "Yani söylemeye çalıştığın, bu son birkaç günde olanlar... Ve arenadaki her şey... İkinizin birlikte kararlaştırdığınız bir stratejiydi, öyle mi?"</p>

  <p class="heading0">"Hayır. Yani demek istediğim, arenada onunla konuşamıyordum, değil mi?" diye kekeliyorum.</p>

  <p class="heading0">"Ama senden ne yapmanı istediğini biliyordun, değil mi?" Dudağımı ısırıyorum. "Katniss?" Elimi bırakıyor. Dengemi sağlamaya çalışır gibi, arkaya doğru bir adım atıyorum. "Hepsi Oyunlar içindi," diyor. "Rol yapmanın nedeni buydu."</p>

  <p class="heading0">"Hepsi değil," derken elimdeki çiçekleri sımsıkı tutuyorum.</p>

  <p class="heading0">"Ne kadarı peki? Hayır, unut gitsin. Asıl soru şu olmalı: Eve döndüğümüz zaman, geriye ne kalacak?"</p>

  <p class="heading0">"Bilmiyorum. On İkinci Mıntıka'ya yaklaştıkça aklım karışıyor," diyorum. Daha fazla açıklama yapmam için bekliyor ama benden hiç ses çıkmıyor.</p>

  <p class="heading0">"O zaman, kafandakileri çözdüğün zaman bana da haber verirsin..." Sesinde hissedilir bir acı var.</p>

  <p class="heading0">Kulaklarımın tamamen iyileştiğinden artık eminim. Çünkü motor sesine rağmen, trene dönerken attığı her adımı duyabiliyorum. İçeri girdiğinde, Peeta'nın yatmaya gittiğini öğreniyorum. Ertesi sabah da ortalarda görünmüyor. Aslında, ortaya ancak, tren 12.Mıntıka'ya girerken çıkıyor. Bana başıyla selam verirken, yüzünde hiçbir ifade yok.</p>

  <p class="heading0">Haksızlık ettiğini söylemek istiyorum. İki yabancı olduğumuzu. Hayatta kalmak ve arenada ikimizi de hayatta tutmak için gerekeni yaptığımı. Gale'le aramızda ne olduğunu açıklayamayacağımı, çünkü bunu benim bile bilmediğimi. Beni sevmesinin anlamsız olduğunu çünkü evlenmeye hiç niyetimin olmadığını ve benden nefret etmesinin çok sürmeyeceğini. Ona karşı bir şeyler hissediyorsam bile, bunun bir öneminin olmadığını çünkü benim, aile kurma ve çocuk sahibi olma yolunda ilerleyen bir aşk yaşamak gibi bir&nbsp;lüksümün olmadığını. Hem, o bunları nasıl düşünebilir ki? Yaşadığımız onca şeyden sonra, nasıl?</p>

  <p class="heading0">Onu şimdiden ne kadar özlediğimi de söylemek istiyorum. Ama bunun haksızlıktan başka bir şey olmayacağını biliyorum.</p>

  <p class="heading0">Öylece durup, kasvetli küçük istasyonumuzun önümüzde belirmesini bekliyoruz. Pencereden bakınca, istasyonun kameralarla dolu olduğunu görüyorum. Herkes büyük bir hevesle eve dönüşümüzü izliyor olmalı.</p>

  <p class="heading0">Gözümün ucuyla, Peeta'nın bana elini uzattığını görüyorum. Ne yapacağımı bilemeyerek ona bakıyorum. "Son bir kez? İzleyiciler için?" diyor. Sesi öfkeli değil. Anlamsız... Bu çok daha kötü. Bana ekmek veren çocuk, daha şimdiden ellerimin arasından kayıp gidiyor.</p>

  <p class="heading0">Elini sımsıkı tutup, kendimi kameralara hazırlıyorum.</p>

  <p class="heading0">Bu eli bırakmak zorunda kalacağım o anın gelmesinden deli gibi korkuyorum.</p>

  <div style="text-align: center;">
    <span style="border-collapse: collapse; -webkit-border-horizontal-spacing: 2px; -webkit-border-vertical-spacing: 2px;"><b><i>BİRİNCİ KİTABIN SONU</i></b><br /></span>
  </div>
</body>
</html>
