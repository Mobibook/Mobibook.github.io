<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>VII</i></b></h2>

  <p class="heading0">Uykum, kabuslarla bölünüyor. Kızıl saçlı kızın yüzü, daha önce seyrettiğim Açlık Oyunları'ndan sahnelerle, bir köşeye çekilip, içine kapanan annemle ve bir deri bir kemik kalmış, ürkek Prim'le iç içe geçiyor. Maden patlayıp, milyonlarca ışık zerresine dönüşürken, babama kaçması için yalvaran sesimle, yerimden sıçrıyorum.</p>

  <p class="heading0">Gün ağarmak üzere. Capitol'ün üstüne sisli, uğursuz bir hava çökmüş. Başım ağrıyor; gece uykumda, yanağımın iç tarafını ısırmış olmalıyım. Dilimi hafifçe kabarmış ete değdirince, kan tadı alıyorum.</p>

  <p class="heading0">Ağır hareketlerle yataktan kalkıp, duşa giriyorum. Kafama göre, kontrol panelinin üstündeki düğmelere basıyorum ve önce buz gibi, sonra kaynar suyun saldırısına uğrarken, bir o yana, bir bu yana sıçrıyorum. Ardından, sert kıllı bir fırçayla üzerimden kazımak zorunda kalacağım limonlu bir köpüğe boğuluyorum. Ah, neyse... En azından kan dolaşımım hızlanıyor.</p>

  <p class="heading0">Kendimi kurulayıp, vücudumu nemlendiricili bir losyonla kapladıktan sonra, dolabın önüne benim için bırakılmış bir kıyafet görüyorum. Daracık siyah bir pantolon, uzun kollu Şarap renginde bir tunik ve deri çizmeler. Saçımı arkadan örüyorum. Toplama günü sabahından beri ilk defa kendime benziyorum. Süslü saçlar ya da kıyafetler yok. Ya da alevler saçan Pelerinler... Sadece ben varım işte. Ormana gitmeye hazır gibi görünüyorum. Bu halim beni rahatlatıyor.</p>

  <p class="heading0">Haymitch kahvaltı için kaçta buluşacağımızı söylememişti. Bu sabah da beni arayan olmadı. Ama karnım acıktığı için, yiyecek bir şeyler olduğunu umarak, yemek odasına gitmek üzere odamdan çıkıyorum. Hayal kırıklığına uğramıyorum. Yemek masası boş ama yan taraftaki uzun bir masanın üstüne en az yirmi çeşit yiyecek sıralanmış. Genç bir adam, bir Avox, açık büfenin yanında hazır bekliyor. Bir şeyler alıp alamayacağımı sorunca, başını hafifçe sallıyor. Tabağıma biraz yumurta, sosis, üzerleri portakal marmeladı ile kaplanmış kekler ve birkaç dilim açık mor renkli kavun alıyorum. Aldıklarımı büyük bir iştahla mideye indirirken, güneşin Capitol'ün üstünde yükselmesini izliyorum. Sonra ikinci bir tabağa, üzeri etle kaplanmış halde pişirilmiş, dumanı tüten tahıl lapasından alıyorum. Nihayet tabağımı çeşit çeşit çörekle dolduruyorum ve Peeta'nın trende yaptığı gibi, küçük lokmaları sıcak çikolataya batırıp, ağzıma atıyorum.</p>

  <p class="heading0">Aklım, anneme ve Prim'e gidiyor. Kalkmışlardır. Annem kahvaltıda yiyecekleri, lapayı hazırlamıştır. Prim okula gitmeden keçisini sağıyordur. Daha iki sabah önce, ben de evdeydim. Bu doğru olabilir mi? Evet, sadece iki gün</p>

  <p class="heading0">oldu. Ve şimdi, uzakta bile olsam, evin onlara ne kadar boş geldiğini hissedebiliyorum. Acaba dün gece, Oyunlar'a alevler içinde giriş yapmam konusunda neler düşündüler? Acaba beni öyle görmek onları umutlandırdı mı, yoksa yirmi dört haracı bir arada görünce, içimizden sadece birinin hayatta kalacağını düşünerek, daha da mı telaşlandılar?</p>

  <p class="heading0">Haymitch ve Peeta yemek salonuna giriyorlar. Bana günaydın dedikten sonra, tabaklarını dolduruyorlar. Peeta'nın benimle tamamen aynı şeyleri giymiş olması, sinirime dokunuyor. Bu ikiz numarası oyunlar başladığı zaman fena patlayacak. Bunu biliyor olmalılar. Sonra, Haytmitch'in stilistleri harfiyen dinlememiz gerektiğini söylediğini hatırlıyorum. Söz konusu olan, Cinna değil de başka bir stilist olsaydı, duymazdan gelmek konusunda güçlük çekmezdim. Ama önceki geceki zaferin ardından, seçimlerini eleştirecek durumda değilim.</p>

  <p class="heading0">Eğitim meselesi beni geriyor. Üç gün boyunca, bütün haraçlar bir arada eğitim alacağız. Son öğleden sonra, hepimizin, Oyun Kurucularının önünde tek tek pratik yapma şansımız olacak. Diğer haraçlarla yüz yüze gelme fikri beni huzursuz ediyor. Sepetten aldığım çöreği evirip çeviriyorum ama bir anda iştahım kaçıveriyor.</p>

  <p class="heading0">Haymitch tabaklar dolusu yahniyi mideye indirdikten sonra, derin bir iç çekerek tabağını itiyor. Cebinden bir içki matarası çıkarıp, büyük bir yudum çekiyor ve dirseklerini masaya yaslıyor. "İşe koyulma zamanı. Eğitim meselesi. Öncelikle, eğer isterseniz ikinize ayrı ayrı koçluk edebilirim. Şimdi karar verin."</p>

  <p class="heading0">"Neden bize ayrı ayrı koçluk edesin ki?" diye soruyorum.</p>

  <p class="heading0">"Belki birbirinize göstermek istemediğiniz gizli yetenekleriniz vardır," diyor Haymitch.</p>

  <p class="heading0">Peeta'yla göz göze geliyoruz. O "Benim gizli yeteneğim falan yok," diyor. "Seninkini de zaten biliyorum, değil mi? Yani demek istediğim az sincabını yemedim."&nbsp;</p>

  <p class="heading0">Peeta'nın vurduğum sincapları yiyebileceğini hiç düşünmemiştim. Nedense fırıncıyı hep gizlice bir köşeye çekilip, pişirdiği sincapları tek başına yerken düşünmüşümdür. Açgözlülüğünden değil elbette. Şehirli aileler genelde, kasaptan aldıkları pahalı etleri yerler. Sığır eti, at eti ve tavuk eti.</p>

  <p class="heading0">Haymitch'e "İkimize bir arada koçluk edebilirsin," diyorum. Peeta da başıyla onaylıyor.</p>

  <p class="heading0">"Pekâlâ. O zaman bana neler yapabileceğiniz konusunda biraz fikir verin," diyor.</p>

  <p class="heading0">Peeta "Ben hiçbir şey yapamam," diyor. "Ekmek pişirmeyi saymazsan."</p>

  <p class="heading0">"Üzgünüm, saymıyorum. Katniss. Bıçaklarla aranın iyi olduğunu biliyorum," diyor Haymitch.</p>

  <p class="heading0">"Tam olarak değil," diyorum. "Ama avlanabiliyorum. Ok ve yayla."</p>

  <p class="heading0">"Peki iyi misindir?"</p>

  <p class="heading0">Düşünmem gerek. Dört senedir, soframıza et getirebiliyorum. Bu&nbsp;küçümsenecek bir iş değil. Babam kadar iyi değilim elbette ama onun pratiği&nbsp;daha fazlaydı. Hedefi vurmak konusunda Gale'den daha iyiyim ama benim&nbsp;pratiğim de ondan çok. Gale tuzaklar ve kapanlar konusunda gerçek bir&nbsp;dahidir. "Fena değilimdir," diyorum.</p>

  <p class="heading0">"Harikadır," diyor Peeta. "Babam ondan sincap alırdı. Oklarının hiçbir&nbsp;zaman hayvanın vücuduna denk gelmediğini söylerdi. Onları her zaman&nbsp;gözünden vurur. Kasaba sattığı tavşanlar için de aynı şey geçerli. Dahası bir&nbsp;geyiği bile yere serebilir."</p>

  <p class="heading0">Peeta'nın yeteneklerimi böyle takdir etmesi beni şaşırtıyor. Öncelikle&nbsp;fark etmiş olmasına şaşırıyorum. Beni övmesi de çabası. Şüpheci bir tavırla "Ne&nbsp;yapmaya çalışıyorsun?" diye soruyorum.</p>

  <p class="heading0">Peeta "Ya sen ne yapmaya çalışıyorsun?" diyor. "Sana yardım edecekse,&nbsp;neler yapabildiğini bilmeli. Kendini hafife almaktan vazgeç."</p>

  <p class="heading0">Neden bilmiyorum ama bu sözleri bende ters etki yaratıyor. "Ya sen?"&nbsp;diyorum. "Seni pazar yerinde gördüm. Elli kiloluk un çuvallarını kolayca&nbsp;kaldırıyorsun," diyorum. "Bunu ona söylesene. Hiçbir şey yapamıyor&nbsp;sayılmazsın."</p>

  <p class="heading0">"Evet. Eminim arenanın her tarafı, insanların üstüne fırlatabileceğim un&nbsp;çuvallarıyla dolu olacak. Silah kullanmakla aynı şey mi? Olmadığını biliyorsun."</p>

  <p class="heading0">Haymitch'e "Güreşebilir," diyorum. "Geçen sene okul yarışmalarında&nbsp;ikinci olmuştu. Birinci de ağabeyiydi."</p>

  <p class="heading0">Peeta bu defa da "Ne faydası var?" diye soruyor. "Birinin ölümüne&nbsp;güreştiğini ne zaman gördün?"</p>

  <p class="heading0">"Her zaman teke tek dövüşler oluyor," diyorum. "Tek yapman gereken bir&nbsp;yerlerden bir bıçak çıkarmak. O zaman şansın olur. Bense, üzerime sıçrayan&nbsp;biri olursa öleceğimi biliyorum." Sesimin öfkeyle yükseldiğini fark ediyorum.</p>

  <p class="heading0">"Ama ölmeyeceksin. Bir ağacın tepesinde çiğ sincaplar yiyerek ve&nbsp;insanları oklarınla avlayarak yaşamaya devam edeceksin. Vedalaşmaya geldiği&nbsp;zaman annem bana ne dedi biliyor musun? Güya beni neşelendirecek ya,&nbsp;'Nihayet 12. Mıntıka'dan da bir şampiyon çıkacak galiba' dedi. Sonradan fark&nbsp;ettim ki, kastettiği ben değildim! Sendin!"</p>

  <p class="heading0">"Ah, annen seni kastetmiş," diyorum elimi boş versene der gibi havada sallayarak.</p>

  <p class="heading0">"Dedi ki, 'O kız, tam bir savaşçı.' O kız!" diyor Peeta.</p>

  <p class="heading0">Bu sözler beni şaşırtıyor. Annesi gerçekten de benim hakkımda böyle bir şey söylemiş, beni oğlundan üstün tutmuş olabilir mi? Peeta'nın gözlerindeki acıyı görünce, yalan söylemediğini anlıyorum.</p>

  <p class="heading0">Birden kendimi fırının arka sokağında buluyorum. Buz gibi yağmur ensemden aşağı, bel boşluğuma sızıyor. Konuştuğum zaman sesim on bir yaşındaki bir kız çocuğu gibi çıkıyor.</p>

  <p class="heading0">"Ama, birisi bana yardım ettiği için," diyorum.</p>

  <p class="heading0">Peeta'nın gözleri elimdeki çöreğe kayıyor. Ve o anda, onun da o günü anımsadığından emin oluyorum. Fakat o omuz silkmekle yetiniyor. "İnsanlar sana arenada da yardım edeceklerdir," diyor. "Sana sponsor olmak için birbirlerini çiğneyeceklerinden eminim."</p>

  <p class="heading0">"Senden daha fazla değil," diyorum.</p>

  <p class="heading0">Peeta gözlerini çevirerek Haymitch'e dönüyor. "Bu kızın dünyadan haberi yok. İnsanların üstünde nasıl bir etki bıraktığının farkında bile değil." Parmağının ucuyla masadaki bir kırıntıyla oynarken, benden tarafa bakmıyor.</p>

  <p class="heading0">Bu da ne demek şimdi? İnsanlar bana yardım mı edecek? Ailece açlıktan ölmek üzereyken yardım eden hiç kimse olmadı ama! Peeta dışında, hiç kimse! Ne zaman ki değiş tokuş edecek bir şeylerim oldu, işler o zaman değişiverdi. Zorlu bir takasçıyımdır. Ya da gerçekten öyle miyim? Nasıl bir etki bırakıyorum? Zayıf ve muhtaç mı görünüyorum? Yoksa Peeta insanların bana acıdıkları için iyi takaslara razı geldiklerini mi söylemeye çalışıyor? Bunun doğru olup olmadığım kestirmeye çalışıyorum. Tamam, belki tüccarların bir kısmı alışveriş sırasında cömert davranmış olabilir ama ben bunu hep babamla uzun soluklu ilişkilerine bağlardım. Ayrıca benim avladığım hayvanlar birinci sınıftır. Kimsenin bana acıdığı falan yok!</p>

  <p class="heading0">Elimdeki çöreğe dik dik bakarken, bana hakaret etmeye çalıştığından o kadar eminim ki.</p>

  <p class="heading0">Bir dakika kadar sonra, Haymitch "Pekâlâ, o zaman," diyor. "Katniss, arenada ok ve yay olacak diye bir garanti yok ama Oyun Kurucularla baş başa görüşürken onlara neler yapabildiğini göstermelisin. O zamana kadar okla ilgili her şeyden uzak dur. Tuzak kurmak konusunda nasılsın?"</p>

  <p class="heading0">"Birkaç basit tuzak biliyorum," diyorum.</p>

  <p class="heading0">"Yiyecek açısından önemli olabilir," diyor Haymitch. "Ve Peeta. Katniss&nbsp;haklı. Arenada fiziksel gücü hafife almamalısın. Fiziksel gücün, durumu oyuncunun lehine çevirmesi sık rastlanan bir durumdur. Eğitim Merkezi'nde ağırlıklar var. Ama kaç kilo kaldırabildiğini diğer haraçlara sakın belli etme. Planımız ikiniz için de geçerli. Grup eğitimine gidiyorsunuz. Zamanınızı bilmediğiniz bir şeyleri öğrenmeye çalışarak değerlendirin. Mızrak atın. Gürz savurun. Adam gibi düğüm atmayı öğrenin. Ama en iyi olduğunuz konuları, özel görüşmenize saklayın. Anlaştık mı?"</p>

  <p class="heading0">Peeta da, ben de başımızı sallıyoruz. "Son bir şey daha var. Halkın önündeyken, ikinizi sürekli bir arada görmek istiyorum” diyor Haymitch. İkimiz de itiraz etmeye yelteniyoruz ama Haymitch elini masaya vurup, bizi susturuyor. "Her saniye dedim! Bu tartışmaya açık bir konu değil. Her söylediğimi yapmayı kabul etmiştiniz. Bir arada olacak, birbirinize yakın görüneceksiniz. Şimdi çıkın! Saat onda eğitime gitmek üzere asansörde Effie'yle buluşun." Dudağımı ısırıyor ve hışımla odama girip, kapımı Peeta'nın duyacağı şekilde çarpıyorum. Yatağıma otururken, Haymitch'ten, Peeta'dan, uzun zaman öncesinde kalan o yağmurlu günden bahsettiğim için kendimden nefret ediyorum. Şaka gibi! Peeta'yla dostmuşuz gibi görünecekmişiz. Birbirimizin güçlü yanlarını övüp, yetenekleri sayesinde övgü almasını sağlayacakmışız. Bir noktada, bu işi bir kenara bırakıp, aslında rakip olduğumuzu kabullenmemiz gerekecek. Haymitch eğitim boyunca bir arada hareket etmemiz konusunda aptalca bir talimat vermese, ben bu işe hemen şu anda soyunurdum. Sanırım, ona ikimize ayrı ayrı koçluk yapması gerekmediğini söylediğim için hata bende. Ama bu benim her şeyi Peeta'yla birlikte yapmak isteyeceğim anlamına gelmez ki. Bu arada, onun da benimle ortak hareket etme konusunda istekli olduğunu hiç sanmıyorum.</p>

  <p class="heading0">Peeta'nın sesi beynimde yankılanıyor. "Bu kızın dünyadan haberi yok. İnsanların üstünde nasıl bir etki bıraktığının farkında bile değil." Bunu beni küçümsemek için söylediği o kadar belli ki. Öyle değil mi? Ama içimden bir ses, bunun bir iltifat olabileceğini söylüyor. Benim bir anlamda çekici olduğumu ima ettiğini... Bana bu kadar dikkat etmiş olması bile garip. Ya da avlanma şeklime. Ayrıca, görünüşe bakılırsa, ben de ona sandığım kadar ilgisiz değilmişim. Un çuvalları. Güreş yarışmaları. Ekmekçi çocuğun basbayağı kaydını tutmuşum.</p>

  <p class="heading0">Saat neredeyse ona geliyor. Dişlerimi temizleyip, saçlarımı düzeltiyorum. Öfkem, geçici bir süre için de olsa, diğer haraçlarla bir araya gelme gerginliğimi bastırmıştı. Ama şimdi sıkıntımın yeniden su yüzüne çıktığını hissediyorum. Peeta ve Effie'yle asansörde buluşurken, tırnaklarımı kemirdiğimi fark ediyorum. Ve hemen duruyorum.</p>

  <p class="heading0">Esas eğitim odaları, binamızın bodrum katında yer alıyor. Bu asansörle&nbsp;yolumuz bir dakikadan az sürüyor. Kapılar, bin bir çeşit silah ve engel pistleriyle dolu devasa bir spor salonuna açılıyor. Saat henüz on bile olmadı ama görünüşe bakılırsa, en sona biz kalmışız. Diğer haraçlar bir çember oluşturmuşlar. Hepsinin tişörtlerine üzerilerinde geldikleri mıntıkaların numaralarının yazılı olduğu birer bez parçası iğnelenmiş. Birisi sırtıma 12 sayısını tuttururken, kafamda hızlı bir değerlendirme yapıyorum. Peeta ve ben bir örnek giyinen tek çiftiz.</p>

  <p class="heading0">Biz çembere katılır katılmaz, uzun boylu ve atletik yapılı bir kadın olan baş eğitmenimiz Atala bir basamağın üstüne çıkıp, eğitim programını anlatmaya başlıyor. Her alandaki uzmanlar kendi istasyonlarında bekleyecekler. Bizler, akıl hocalarımızın talimatlarına göre, kendi istediğimiz şekilde, bir alandan diğerine geçmekte özgürüz. Bazı istasyonlarda hayatta kalma teknikleri, diğerlerindeyse dövüş yöntemleri öğretilecek. Başka bir haraçla dövüş egzersizi yapmamız kesinlikle yasak. Eşli çalışma yapmak istememiz halinde bize yardımcı olacak asistanlar var.</p>

  <p class="heading0">Atala beceri istasyonlarının isimlerini okurken, bakışlarımın diğer haraçlara kaymasına engel olamıyorum. İlk defa aynı seviyede ve basit kıyafetler içinde bir aradayız. Kalbim sıkışıyor. Erkeklerin hemen hepsi ve kızların neredeyse yarısı benden daha iri yarılar. Yine de kemiklerinden, ciltlerinden ve gözlerindeki boş bakışlardan yetersiz beslendiklerini anlamak mümkün. Doğal olarak ufak tefek olabilirim ama genel olarak, ailemden gelen yetenekler bana bu arenada üstünlük sağlıyor. Dik durabiliyorum; zayıf olmakla birlikte, güçlüyüm. Ormandan sağladığımız et ve otlar, bu yiyecekleri bulmak için sarf ettiğim çabayla birleşince, çevremdeki bu insanların çoğundan daha sağlıklı bir vücudum olduğundan eminim.</p>

  <p class="heading0">Daha varlıklı mıntıkaların çocukları, gönüllüler ve bütün hayatları boyunca bu deneyim için eğitilip, beslenen haraçlar istisna oluşturuyorlar. 1, 2 ve 4. mıntıkaların haraçları, geleneksel olarak bu duruşa sahipler. Teknik olarak, haraçları Capitol'e gelmeden önce eğitmek yasak ama her sene böyle şeyler oluyor. 12. Mıntıka'da bu tarz haraçlara Kariyer Haraçları diyoruz. Ve hemen her sene, kazanan, içlerinden biri oluyor.</p>

  <p class="heading0">Eğitim Merkezi'ne girerken sağladığım o küçük avantaj ve önceki geceki ateşli girişim, rakiplerimin arasına karıştığım anda yok olup gidiyor. Diğer haraçların bizi kıskanmalarının nedeni bizim değil solistlerimizin müthiş olmalarıydı. Şimdiyse, Kariyer Haraçları'nın gözlerinde küçümsemeden başka bir şey göremiyorum. Hepsinin benden yirmi beş ila kırk beş kilo fazlası var gibi görünüyor. Çevrelerine küstahlık ve acımasızlık saçıyorlar. Atala bizi bırakınca, her biri spor salonundaki en öldürücü görünüşlü silahlara yöneliyor ve silahları büyük bir ustalıkla evirip, çeviriyorlar.</p>

  <p class="heading0">Peeta kolumu dürtüp beni yerimden zıplattığında, hızlı bir koşucu olduğum için şanslı olduğumu düşünmekle meşgulüm. Haymitch'in talimatları gereği, yanımdan ayrılmıyor. Yüzünde düşünceli bir ifade var. "Nereden başlamak istersin?"</p>

  <p class="heading0">Gösteriş yapmaya ve aleni bir şekilde sahadaki herkesin moralini bozmaya çalışan Kariyer Haraçlarına şöyle bir bakıyorum. Sonra bakışlarım diğerlerine, yetersiz beslenmiş, beceriksiz ve titrek olanlara kayıyor. Hayatlarında ilk defa bir bıçak ya da baltayla haşır neşir oluyorlar.</p>

  <p class="heading0">"Sanırım biraz düğüm atsak iyi olacak," diyorum.</p>

  <p class="heading0">"Haklısın," diyor Peeta. Bizi öğrenci bulduğu için sevindiği her halinden belli olan bir eğitmenin karşıladığı boş bir istasyona gidiyoruz. Düğüm dersinin Açlık Oyunları'nın en gözde dersi olmadığını hissediyorsunuz. Benim kapanlar konusunda bir şeyler bildiğimi fark edince, bize basit ama kusursuz bir tuzak yöntemi gösteriyor. Bu yöntemle rakibimizi ayağından yakalayıp, bir ağaçtan aşağı, tepetaklak sallandırabiliriz. Bir saat kadar boyunca, ikimiz de uzmanlaşana kadar bu konu üzerinde çalışıyoruz. Sonra kamuflaj istasyonuna geçiyoruz. Peeta bu istasyondan, çamur, kil ve orman meyvelerinin sularından elde ettiği karışımları açık renkli tenine sürmekten, asmalardan ve yapraklardan kamuflaj malzemeleri örmekten gerçek anlamda keyif alıyor gibi görünüyor. İstasyondan sorumlu olan eğitmen işini büyük bir hevesle yapıyor.</p>

  <p class="heading0">Peeta bana "Pastaları ben yapıyorum," diyor.</p>

  <p class="heading0">"Hangi pastaları?" diye soruyorum. Dikkatim, bir süredir, mızrağını on beş metrelik bir mesafeden cansız bir mankenin kalbine isabet ettirmeyi başaran 2. Mıntıka haracına odaklı.</p>

  <p class="heading0">"Evde," diyor. "Pastanedeki kremalı pastaları ben yapıyorum."</p>

  <p class="heading0">Vitrinde sergilenen pastalardan bahsediyor. Üstleri çiçek ve başka renkli süslemelerle kaplanan şeker kremalı, şık pastalardan. Doğum günleri ve yılbaşında alınanlardan. Meydana indiğimizde, her ne kadar almaya gücümüz yetmese de, Prim pastalara bakmak için, beni fırının vitrinine mutlaka sürükler. 12. Mıntıka'da güzel bir şeylere sık rastlamadığımız için, ben de hiç sesim çıkarmam.</p>

  <p class="heading0">Peeta'nın kolundaki desene alıcı gözle bakıyorum. Işığın geliş yönü ve karanlık, ormanda yaprakların arasından süzülen güneş ışığını çağrıştırıyor. Bunu nereden bildiğini çok merak ediyorum çünkü onun tellerin diğer tarafına geçtiğinden bile şüpheliyim. Böyle bir görüntüyü arka bahçelerindeki o yaşlı ve eğri büğrü elma ağacından yakalamış olabilir mi? Birden olayın tamamı -yetenekleri, kolay kolay elde edilemeyen pastaları ve kamuflaj uzmanından aldığı övgüler- beni rahatsız ediyor.</p>

  <p class="heading0">"Çok hoş," diyorum. "Keşke şeker kremasıyla birini öldürmek mümkün olsaydı."</p>

  <p class="heading0">"Üstünlük taslamaktan vazgeç," diyor. "Arenada neyle karşılaşacağını asla bilemezsin. Diyelim ki devasa bir pasta...</p>

  <p class="heading0">"Bence yolumuza devam edelim," diyorum.</p>

  <p class="heading0">Böylece üç günümüz Peeta'yla birlikte, sessiz ve sakin bir biçimde, bir istasyondan diğerine ilerlememizle geçiyor. Ateş yakmak, bıçak atmak ve barınak kurmak gibi bir takım kıymetli yetenekler de ediniyoruz. Haymitch'in vasat görünmemiz konusundaki tembihlerine rağmen, Peeta birebir dövüşte sivriliyor. Bense yenilebilir bitkiler testini gözümü bile kırpmadan geçiyorum. Yine de, okçuluk istasyonundan ve ağırlık kaldırma bölümünden uzak duruyoruz. O yeteneklerimizi özel oturumlara saklıyoruz.</p>

  <p class="heading0">Oyun Kurucular ilk gün erkenden geliyorlar. Koyu mor cüppeler giymiş, yirmi kadar kadın ve erkek, spor salonunun çevresindeki yükseltilmiş stantlara yerleşiyorlar. Zaman zaman ortalıkta dolaşıp, bizi izliyor, notlar alıyorlar. Zaman zaman da bizleri yok sayarak, kendileri için hazırlanan uçsuz bucaksız açık büfenin keyfini çıkarıyorlar. Ancak bana, gözlerini 12. Mıntıka Haraçlarından ayırmıyorlarmış gibi geliyor. Kim bilir kaç defa, başımı kaldırdığım zaman, içlerinden bir tanesinin bakışlarını üstümde yakalıyorum. Bizim yemek yediğimiz saatlerde eğitmenlerimizle fikir alışverişinde bulunuyorlar. Yemekten döndüğümüz zaman onları hep bir araya toplanmış halde buluyoruz.</p>

  <p class="heading0">Kahvaltı ve akşam yemeğini kendi katımızda yiyoruz ama öğle yemeklerini, yirmi dört haraç bir arada yiyebileceğimiz şekilde, spor salonunun hemen yanındaki bir yemek odasına hazırlıyorlar. Yemekler odanın dört bir yanına yerleştirilmiş tekerlekli servis arabalarında sunuluyor. Kendi yemeğimizi kendimiz alıyoruz. Kariyer Haraçları, üstünlüklerini ve başka kimseden korkmadıklarını ve bizi -yani diğerlerini- dikkate değer görmediklerini ispatlamak istercesine aynı masanın çevresine toplanma eğilimi sergiliyorlar. Diğer haraçların büyük çoğunluğu, yolunu kaybetmiş koyunlar gibi, tek başlarına oturuyor. Kimse bize tek kelime etmiyor. Peeta ve ben yemeğimizi birlikte yiyoruz. Haymitch bize bu konuda rahat vermediği için, yemekler sırasında, sohbet etmek için elimizden geleni yapıyoruz.</p>

  <p class="heading0">Konu bulmak hiç kolay değil. Evden bahsetmek acı veriyor. Şimdiki zamandan bahsetmek tahammül edilecek gibi değil. Bir gün, Peeta ekmek sepetimizi boşaltıyor ve farklı mıntıkaların ekmekleriyle, Capitol'ün kaliteli ekmeğini bir arada sunmaya nasıl özen gösterdiklerine işaret ediyor. İçindeki yosun sayesinde yeşil bir renk alan, balık şeklindeki somunlar 4. Mıntıka'ya&nbsp;özgü. Hilal biçiminde, üstü çekirdeklerle kaplı olanlar 11. Mıntıka'ya. Her nasılsa, aynı malzemelerden yapılmış olsalar da, evde standart olan o çirkin, ezik bisküvilerden çok daha lezzetli görünüyorlar.</p>

  <p class="heading0">"İşte böyle," diyor Peeta, ekmekleri yeniden sepete doldururken.</p>

  <p class="heading0">"Çok şey bildiğin kesin," diyorum.</p>

  <p class="heading0">"Sadece ekmek konusunda," diyor. "Haydi, komik bir şey söylemişim gibi gül bakalım."</p>

  <p class="heading0">İkimiz de bir şekilde ikna edici kahkahalar atıyor ve odanın farklı köşelerinden üstümüze çevrilen bakışları görmezden geliyoruz.</p>

  <p class="heading0">"Pekâlâ, ben keyifli bir şekilde gülümsemeye devam ederken, sen bir şeyler anlat," diyor Peeta. Haymitch'in samimi görünmemiz yönündeki talimatı ikimizi de yıpratıyor. Çünkü kapımı çarptığım andan beri aramızda bir soğukluk var. Ama emir büyük yerden.</p>

  <p class="heading0">"Ayının tekinin peşime düştüğü günü anlatmış mıydım?" diye soruyorum.</p>

  <p class="heading0">"Hayır ama kulağa çok ilginç geliyor," diyor Peeta.</p>

  <p class="heading0">Ben yaşadığım gerçek hikâyeyi anlatırken, yüzümü eğip bükmeye başlıyorum. Aptalca bir cesaretle, siyah bir ayıyla bir bal kovanı için kapıştığım günü ballandıra ballandıra anlatıyorum. Peeta doğru anlarda gülüp, sorular soruyor. Bu konuda benden çok daha iyi.</p>

  <p class="heading0">İkinci gün, mızrak atma antrenmanı yaparken, kulağıma "Sanırım bir gölgemiz var," diye fısıldıyor.</p>

  <p class="heading0">Mızrağı atıyorum. Çok uzağa atmam gerekmediği zamanlarda, pek fena sayılmam doğrusu. Hafifçe dönüp bakınca, 11. Mıntıka'dan gelen kızın, biraz geriden bizi izlediğini görüyorum. Bu, bana Prim'i hatırlatan on iki yaşındaki kız. Yakından bakıldığında en çok on yaşında duruyor. Parlak, koyu renk gözleri, saten gibi, kahverengimsi bir teni var. Kollarını iki yana uzatmış, parmaklarının ucunda duruyor. En ufak bir sesle, kaçmaya hazır gibi bir hali var. Ona bakarken, kuşları düşünmemek mümkün değil.</p>

  <p class="heading0">Peeta atışını yaparken, bir mızrak daha alıyorum. "Sanırım adı Rue," diyor yumuşak bir sesle.</p>

  <p class="heading0">Dudağımı ısırıyorum. Rue, Çayır'da yetişen, küçük, sarı bir çiçeğin adı. Rue. Primrose. İkisi de, sırılsıklam halleriyle bile otuz kilodan fazla gelmezler.</p>

  <p class="heading0">Niyet ettiğimden çok daha sert bir sesle, "Bu konuda ne yapabiliriz?" diye soruyorum.</p>

  <p class="heading0">"Yapacak bir şey yok," diyor Peeta. "Ben sohbet olsun diye söyledim."</p>

  <p class="heading0">Orada olduğunu bile bile, çocuğu görmezden gelmem o kadar zor ki. Bir hata yapıyor ve bizim olduğumuz istasyonlara gelmeye başlıyor. Benim gibi, o da bitkiler konusunda çok başarılı, çok hızlı tırmanabiliyor ve eli çok isabetli. Sapanla her atışı isabet buluyor. Ama tabi kılıcını kuşanmış, yüz kiloluk bir erkek karşısında sapanın lafı bile olmaz.</p>

  <p class="heading0">Her kahvaltı ve akşam yemeğinde, 12. Mıntıka'ya ayrılan katta bir araya geldiğimizde, Haymitch ve Effie, o gün yaşananlar konusunda bizi sıkı bir sorguya çekiyorlar. Neler yaptığımızı, kimlerin bizi seyrettiğini, diğer haraçların bizimle boy ölçüşüp ölçüşemeyeceklerini bilmek istiyorlar. Cinna ve Portia ortalıkta olmadıkları için, yemeklerimize sağduyu katabilecek kimse yok. Gerçi Haymitch ve Effie kavga etmeyi bıraktılar. Hatta şimdi artık bizi şekle sokmaya kararlı, tek bir beyin gibi hareket ediyorlar. Eğitim sırasında yapmamız ve yapmamamız gereken şeyler konusunda yağdırdıkları talimatların haddi hesabı yok. Peeta benden daha sabırlı. Ben kolayca bunalıp, surat asabiliyorum.</p>

  <p class="heading0">İkinci gece, nihayet yataklarımıza kaçarken, Peeta "Birisi Haymitch'e bir içki verse fena olmayacak," diye mırıldanıyor.</p>

  <p class="heading0">Gülmek ve homurdanmak arası bir ses çıkarıyorum. Sonra hemen toparlanıyorum. Ne zaman arkadaşça davranmamız gerektiği, ne zaman buna mecbur olmadığımız konusunda kafam o kadar karışık ki, artık ne yapacağımı bilemiyorum. En azından arenaya çıktığımız zaman, durumumuzu net olarak bileceğim. "Yapma," diyorum. "Ortalıkta birileri olmadığı zaman rol yapmamız gerekmiyor."</p>

  <p class="heading0">"Pekâlâ, Katniss," diyor yorgun bir sesle. Ve o andan itibaren sadece diğer insanların önünde konuşuyoruz.</p>

  <p class="heading0">Eğitimin üçüncü gününde, öğle yemeğinden sonra, hepimizi Oyun Kurucularla özel oturumlara çağırmaya başlıyorlar. Tek tek bütün mıntıkalar, önce erkekler, sonra kızlar görüşmeye giriyoruz. Her zamanki gibi 12. Mıntıka sona kalıyor. Başka nereye gidebileceğimizi bilmediğimiz için, yemek odasında pinekliyoruz. Görüşmeye gidenler, bir daha ortalarda görünmüyor. Oda boşaldıkça, üzerimizdeki arkadaş gibi görünme baskısı da hafifliyor. Rue'yu da çağırmalarıyla, baş başa kalıyoruz. Peeta çağrılana kadar sessizce oturuyoruz. Nihayet ayağa kalkıyor.</p>

  <p class="heading0">"Haymitch'in ağırlıklar konusunda söylediklerini aklından çıkarma." Bu sözcükler dudaklarımdan kontrolüm dışı dökülüyor.</p>

  <p class="heading0">"Teşekkürler, çıkarmam," diyor. "Sen de... Düzgün atış yap."</p>

  <p class="heading0">Başımı sallıyorum. Neden bir şeyler söyleme ihtiyacı duyduğumu bile bilmiyorum. Gerçi, eğer kaybedeceksem, kazananın Peeta olmasını tercih ederim. Bu bizim mıntıkamız için, annem ve Prim için çok daha iyi olur.</p>

  <p class="heading0">On beş dakika kadar sonra benim adım okunuyor. Saçlarımı düzeltiyorum, sırtımı dikleştiriyorum ve spor salonuna giriyorum. Ve daha içeri adımımı atar atmaz başımın belada olduğunu anlıyorum. Oyun Kurucuları, çok uzun saatlerden beri buradalar. Diğer yirmi üç görüşme boyunca, hep aynı yerde oturdular. Çoğu, şarabı fazla kaçırmış. Ve evlerine gitmekten başka bir istekleri yok.</p>

  <p class="heading0">Plana bağlı kalmaktan başka şansım yok. Doğruca okçuluk istasyonuna gidiyorum. Ah, silahlar! Günlerdir, onlara elimi sürebilmek için can atıyorum. Ahşap, plastik, metal ve adını dahi bilmediğim malzemelerden yapılma yaylar. En ufak bir kusuru olmayan, tüylerle süslenmiş oklar. Bir yay seçip geriyorum ve o yaya uygun okların durduğu kılıfı omzuma asıyorum. Bir atış alanı var ama bana göre fazla kısıtlı. Standart boğa gözleri ve insan siluetleri. Salonun ortasına yürüyüp, ilk hedefimi seçiyorum: Bıçak egzersizleri için kullanılan cansız manken. Daha yayı çekerken bir şeylerin yolunda gitmediğini hissedebiliyorum. Evde kullandıklarımdan çok daha sıkı bir yay. Oklar da fazla sert. Birkaç santim farkla, mankeni ıskalıyorum ve içeri girdiğim anda üzerime toplanan ilgiyi büyük ölçüde kaybediyorum. Bir an kendimi çok kötü hissediyorum. Ama hemen boğa gözüne yöneliyorum. Bu yeni silahlara uyum sağlayana kadar atış yapmaya devam ediyorum.</p>

  <p class="heading0">Spor salonunun merkezine geri dönüp, ilk konumumu yeniden alıyorum. Ve mankeni tam kalbinden şişliyorum. Sonra boks antrenmanı için asılmış olan kum torbasının halatını parçalıyorum. Kum torbası hızla yere çarparken, dikişleri açılıyor. Hiç durmadan, ileri doğru omzumun üstünde yuvarlanıp, dizimin üstünde doğruluyor ve spor salonunun aydınlatan lambalardan birine hedef alıyorum. Patlayan lambadan kıvılcımlar saçılıyor.</p>

  <p class="heading0">Mükemmel bir vuruş. Oyun Kuruculara dönüyorum. Birkaç tanesi beğeniyle kafalarını sallıyor ama büyük kısmının bakışları tam o anda açık büfeye dahil olan kızarmış domuza kilitli.</p>

  <p class="heading0">Birden, hayatımın pamuk ipliğine bağlı olduğu bu ortamda bana dikkat etme inceliğini bile göstermedikleri için sinirleniyorum. Ölü bir domuzun, benden rol çalıyor olması kanıma dokunuyor. Kalbim deli gibi çarpmaya, yüzüm alev alev yanmaya başlıyor. Hiç düşünmeden, sırtımdaki kılıftan bir ok çekip, doğruca Oyun Kurucuların masasına nişan alıyorum. İnsanlar geriye doğru kaçarlarken, birkaç kişinin korku içinde çığlık attığını duyuyorum. Ok, domuzun ağzına yerleştirilmiş olan elmayı da önüne katıp, arkadaki duvara saplanıyor, gayret dolu gözler bana çevriliyor.</p>

  <p class="heading0">"Dikkate aldığınız için teşekkürler," diyorum. Sonra hafifçe eğiliyorum ve çekilme iznimi beklemeden salondan çıkıyorum.</p>
</body>
</html>
