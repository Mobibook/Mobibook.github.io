<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>IX</i></b></h2>

  <p class="heading0">İhanet... Aklıma ilk gelen şeyin bu olması gerçekten komik. İhanetten bahsedilmesi için, önce ortada güven duygusu olması gerekir. Peeta'yla benim aramda. Ve güven duygusunun bu anlaşmada hiç yeri olmadı. Biz haracız. Bana ekmek vermek için dayak yemeyi göze alan, atların çektiği arabada ayakta kalmama yardım eden, kızıl saçlı Avox kızı konusunda açığımı kapatan, Haymitch'in av konusundaki yeteneklerimi öğrenmesi konusunda ısrar eden o çocuk... Yoksa içten içe ona güveniyor muydum?</p>

  <p class="heading0">Diğer taraftan arkadaş rolü yapmaktan kurtulduğumuz için seviniyorum. Bir şekilde, aptalca bir biçimde kurduğumuz o zayıf bağ, kopup gitti. Ayrıca kaybedecek zamanımız da yok. Oyunlar iki gün içinde başlayacak ve birine güvenmek zayıflıktan başka bir şey getirmeyecek. Peeta'nın kararını tetikleyen şey her neyse -ki bunun eğitimde onu gölgede bırakmam olduğunu sanıyorum- minnetle karşılamalıyım. Belki de aslında düşman olduğumuzu ne kadar çabuk kabullenirsek, o kadar iyi olacağını anlamıştır.</p>

  <p class="heading0">"İyi," diyorum. "Program nedir?"</p>

  <p class="heading0">"İkinizin de sunum konusunda görüşmek üzere, Effie'yle dörder saatlik zamanınız olacak. İçerik konusunda da, benimle dört saatiniz olacak," diyor Haymitch. "Katniss, sen Effie'yle başlıyorsun."</p>

  <p class="heading0">Effie'nin bana dört saat boyunca ne öğretebileceğini merak ediyorum doğrusu ama beni son dakikaya kadar çalıştırıyor. Daireme gidiyoruz. Üzerime yerlere kadar inen bir tuvalet, ayaklarıma da yüksek topuklu pabuçlar giydiriyor. Bunlar gerçek röportajlar sırasında giyeceğim kıyafetler değil; amacı, bana nasıl yürümem gerektiğini öğretebilmek. Ayakkabılar işin en kötü kısmı. Daha önce hiç topuklu ayakkabı giymedim ve ayak tabanlarımın ön kısmı üstünde sallanarak dolaşmak hiç bana göre değil. Effie topuklu ayakkabılarla sürekli, oradan oraya koşturuyor. O yapabilirse, ben de yapabilirim diye düşünüyorum. Elbise başka bir sorun. Ayaklarıma dolanıp duruyor ve tabii ki eteklerimi yukarı toplama ihtiyacı duyuyorum. O zaman da, Effie bir şahin gibi üstüme atlayıp, ellerime vuruyor ve "Bileklerin üstüne çıkmayacak!" diye haykırıyor. Nihayet yürüme işinin üstesinden geldiğim zaman, bu defa da oturma ve duruş egzersizleri başlıyor. Görünüşe bakılırsa, başımı öne doğru uzatmak gibi bir sorunum var. Göz teması, el hareketleri ve gülümsemek de çok önemli. Gülümsemekten kasıt, daha çok gülümsemek. Effie bana gülümsemeyle başlayan, gülümsemeyle devam eden ve gülümsemeyle biten yüzlerce sıradan cümle söylettiriyor. Öğle yemeği saati geldiğinde, yanak kaslarım fazla kullanılmaktan acıyor.</p>

  <p class="heading0">Effie iç geçirerek "Benim elimden bu kadarı geliyor," diyor. "Sakın unutma Katniss, izleyicilerin seni sevmelerini istiyorsun."</p>

  <p class="heading0">"Yoksa sevmeyeceklerini mi düşünüyorsun?" diye soruyorum.</p>

  <p class="heading0">"Onlara dik dik bakarsan, hayır," diyor. "Neden o bakışlarını arenaya saklamıyorsun?</p>

  <p class="heading0">Kendini arkadaşlarının arasındaymış gibi düşünmeye ne dersin?"</p>

  <p class="heading0">"Bu insanlar kaç gün yaşayacağım konusunda bahse giriyorlar," diye haykırıyorum. "Onlar benim arkadaşım falan değil!"</p>

  <p class="heading0">"Rol yapmayı denesen," diyor Effie. Sonra toparlanıyor ve gülümseyerek "İşte böyle," diyor. "Beni sinir etmene rağmen sana gülümseyebiliyorum."</p>

  <p class="heading0">"Çok ikna edici gerçekten," diyorum. "Bir şeyler yiyeceğim." Ayakkabılarımı çıkardığım gibi, eteklerimi neredeyse dizlerime kadar kaldırarak yemek odasına gidiyorum.</p>

  <p class="heading0">Peeta ve Haymitch'in keyifleri gayet yerinde. İçerik dersinin, sabah saatlerine göre daha iyi geçeceğini tahmin ediyorum. Fakat daha fazla yanılamam. Yemekten sonra Haymitch beni oturma odasına götürüp, kanepeye oturtuyor. Bir süre çatık kaşlarının altından beni süzüyor. "Ne?" diye soruyorum.</p>

  <p class="heading0">"Seninle ne yapacağımı kestirmeye çalışıyorum," diyor. "Seni nasıl sunacağımızı. Büyüleyici mi olmalısın? Kayıtsız mı? Ateşli mi? Şu ana kadar bir yıldız gibi parladın. Kardeşin için kendini feda ettin. Cinna sana unutulmaz bir görüntü kazandırmayı başardı. Eğitimden en yüksek notu sen aldın. İnsanların ilgisi uyandı ama kimse senin gerçekten nasıl biri olduğunu bilmiyor. Yarın yaratacağın izlenim, seni tercih edecek sponsorlar açısından hayati önem taşıyor."</p>

  <p class="heading0">Hayatım boyunca, sayısız haraç mülakatı izlemiş biri olarak, sözlerinde haklılık payı olduğunu biliyorum. Komik, vahşi ya da ilginç görünerek izleyicilerin ilgisini çekmeyi başarabilirseniz, durum lehinize dönüyor.</p>

  <p class="heading0">"Peeta'nın imajı nasıl olacak? Yoksa bunu sormamam mı gerekiyor?"</p>

  <p class="heading0">"Sevilebilecek biri," diyor. "Kendi kendini küçümseme üzerine kurulu, doğasından gelen bir mizah yeteneği var. Bununla birlikte, sen ağzını açtığın anda aksi ve güven uyandırmayan birine dönüşüyorsun."</p>

  <p class="heading0">"Dönüşmüyorum!" diyorum.</p>

  <p class="heading0">"Lütfen. Atlı arabadaki o neşeli ve sağa sola el sallayan kızı nereden bulup çıkardın hiç bilmiyorum ama o günden beri o kızı bir daha hiç görmedim." "Tabi ya, bana neşelenmem için o kadar çok neden sundunuz ki..."&nbsp;diyorum. .</p>

  <p class="heading0">"Ama benim hoşuma gitmen gerekmiyor. Ben sana sponsor olmayacağım. Var sayalım ki ben izleyiciyim” diyor Haymitch. "Haydi beni neşelendir!"</p>

  <p class="heading0">"Pekâlâ," diye homurdanıyorum. Haymitch sunucu rolüne bürünüyor; ben de sorularına dostça tavırlarla cevap vermeye çalışıyorum. Ama yapamıyorum. Söylediği şeyler yüzünden ve sorularına cevap vermek zorunda olduğum için Haymitch'e o kadar kızgınım ki... Tek düşünebildiğim olayın tamamının büyük bir haksızlık olduğu. Neden eğitimli bir köpek gibi oradan oraya zıplayıp, insanları neşelendirmek zorunda olayım? Mülakat sürdükçe, öfkem iyice su yüzüne çıkıyor. Ta ki cevapları, kelimenin tam anlamıyla tükürür gibi söylemeye başlayana kadar.</p>

  <p class="heading0">"Pekâlâ. Yeter," diyor Haymitch. "Başka bir bakış açısı yakalamak zorundayız. Sadece düşmanca davranmakla kalmadın. Hakkında hiçbir şey öğrenmiş değilim. Sana tam elli tane soru sordum ama hayata bakışın, ailen ve neleri önemsediğin konusunda hiçbir fikrim yok. O insanlar seninle ilgili bir şeyler duymak istiyorlar, Katniss."</p>

  <p class="heading0">"Ama ben duymalarını istemiyorum," diyorum. "Geleceğimi elimden almak üzereler. Geçmişte önem verdiğim şeyleri de elimden alamazlar."</p>

  <p class="heading0">"O zaman yalan söyle. Uydur bir şeyler."</p>

  <p class="heading0">"Yalan söylemek konusunda hiç iyi değilimdir."</p>

  <p class="heading0">"Çabuk öğrensen iyi olur. Cazibenin ölü bir sümüklü böceğinkinden daha çok olmadığını söylemek zorundayım."</p>

  <p class="heading0">Ah... İşte bu canımı fena yakıyor. Haymitch de fazla sert konuştuğunu fark etmiş olmalı ki, birden sesi yumuşuyor.</p>

  <p class="heading0">"Bak bir fikrim var. Neden mütevazı biri gibi davranmıyorsun?</p>

  <p class="heading0">"Mütevazı," diye tekrar ediyorum.</p>

  <p class="heading0">"Mesela On İkinci Mıntıka'dan çıkmış bir kızın bu kadar iyi sonuçlar elde etmesine inanamadığını söyleyebilirsin. Olup bitenlerin, hayal ettiğinden çok daha iyi olduğunu... Cinna'nın kıyafetlerinden bahsedebilirsin. İnsanların ne kadar hoş ve iyi olduklarından. Şehrin seni büyülediğini anlat. Kendinle ilgili bir şeyler anlatmayacaksın madem, bari izleyicilerin ruhunu okşa. Lafı çevir dur işte. Sevgi gösterilerinde bulun."</p>

  <p class="heading0">Bunu izleyen birkaç saat gerçekten büyük bir işkence oluyor. Öncelikle, sevgi gösterisinde bulunmak konusunda pek başarılı olmadığımı anlıyoruz. Sonra beni kendim beğenmiş biri gibi göstermeye çalışıyoruz ama bunun için gerekli olan küstahlık bende yok. Görünüşe bakılırsa gaddar görünmek için&nbsp;fazla savunmasızım. Espritüel biri değilim. Ya da eğlenceli. Ya da seksi. Ya da gizemli.</p>

  <p class="heading0">Oturumun sonunda, hiç kimse olmadığıma karar veriyoruz. Haymitch, espritüel olmadığımı fark ettiğimiz noktada içmeye başlıyor ve sesi tuhaflaşıyor. "Benden bu kadar, tatlım," diyor. "Sorulara cevap ver ve izleyicilere onlardan ne kadar nefret ettiğini göstermemeye çalış."</p>

  <p class="heading0">O akşam yemeğimi odamda yiyorum. O kadar çok ve gereksiz yiyecek ısmarlıyorum ki, bir süre sonra yediklerimden midem bulanmaya başlıyor. Sonra tabakları sağa sola atıp, kırarak, Haymitch'e, Oyunlar'a ve Capitol'de yaşayan bütün canlılara olan öfkemi çıkarmaya çalışıyorum. Kızıl saçlı kız yatağımı açmaya geldiğinde, odanın halini görüyor. Dehşet içinde donakalıyor. "Bırakın!" diyorum. "Bırakın! Beni rahat bırakın!"</p>

  <p class="heading0">O çok şey bilen, sitemkâr gözleriyle beni korkaklıkla, canavarlıkla ve Capitol'ün kuklası olmakla itham ettiği için ondan da nefret ediyorum. Belki de ona göre adalet nihayet yerini buluyor. En azından ölümümle, ormanda hayatını kaybeden o çocuğun intikamı alınmış olacak.</p>

  <p class="heading0">Ancak kız odayı hemen terk etmek yerine, kapıyı kapatıp, banyoya gidiyor. Islak bir havluyla geri geliyor ve önce yüzümü, sonra da kırık bir tabağın kestiği elimdeki kanı siliyor. Bunu neden yapıyor? Ve ben bunu yapmasına neden izin veriyorum?</p>

  <p class="heading0">"Sizi kurtarmayı denemeliydim," diye fısıldıyorum.</p>

  <p class="heading0">Başını sallıyor. Bu, kenara çekilmekle doğru olanı yaptığımız anlamına mı geliyor? Beni affetmiş mi yani?</p>

  <p class="heading0">"Hayır," diyorum. "Yanlıştı."</p>

  <p class="heading0">Parmaklarını dudaklarına götürüyor, sonra göğsümü işaret ediyor. Sanırım, onları kurtarmaya kalkmış olsam, benim de kendimi bir Avox olarak bulacağımı söylemeye çalışıyor. Büyük olasılıkla öyle olurdu zaten. Ya bir Avox olurdum ya da ölürdüm.</p>

  <p class="heading0">Bunu izleyen bir saat boyunca, kızıl saçlı kızın odayı toparlamasına yardım ediyorum. Çöpler bir çöp kovasına doldurulup, yemekler temizlendikten sonra, yatağımı açıyor. Beş yaşındaki bir çocuk gibi, örtünün altına giriyorum ve üstümü örtmesine izin veriyorum. Sonra gidiyor. Uyuyana kadar yanımda kalmasını, uyandığım zaman orada olmasını istiyorum. Ben onu koruyamamış olsam da, bu kızın koruyuculuğuna ihtiyacım var.</p>

  <p class="heading0">Sabahleyin gözümü açtığımda, kızıl saçlı kızı değil, hazırlık ekibimi karşımda buluyorum.</p>

  <p class="heading0">Effie ve Haymitch'le derslerimiz sona erdi. Bugün Cinna'nın günü. O benim son umudum. Belki o kadar muhteşem görünmemi sağlar ki, hiç kimse sarf edeceğim sözcüklere aldırmaz.</p>

  <p class="heading0">Ekip, akşamüstüne kadar harıl harıl çalışıyor. Tenimi ışıl ışıl bir satene dönüştürüp, kollarıma desenler çiziyorlar. Yirmi kusursuz tırnağıma alev desenleri boyuyorlar. Sonra Venia saçlarımla uğraşmaya başlıyor. Saçlarımın arasından sol kulağımdan başlayıp, başımın çevresini saran kızıl tutamlar geçirip, sağ omzuma doğru inen kaim bir örgü yaratıyor. Yüzüme tenimin renginde bir fondöten sürüp, hatlarımı belirginleştirecek bir makyaj uyguluyorlar. İri, koyu renk gözler, dolgun kırmızı dudaklar, gözlerimi kırpıştırdığım zaman ışıklar saçan kirpikler. Son olarak bütün vücudumu altın ışıltıları barındıran bir pudrayla kaplıyorlar.</p>

  <p class="heading0">Cinna benim elbisem olduğunu tahmin ettiğim bir şeyle içeri giriyor. Elbisem olduğunu sadece tahmin edebiliyorum çünkü üstünde bir kılıf var. "Gözlerini kapat," diyor.</p>

  <p class="heading0">Elbiseyi çıplak vücuduma giydirirlerken önce ipeksi yumuşaklığını, sonra da ağırlığını hissediyorum. Herhalde yirmi kilo kadar çekiyordur. Kapalı gözlerle ayakkabılarımı giyerken, Olivia'dan destek alıyorum. Neyse ki bu ayakkabılar Effie'nin beni çalıştırdıklarından biraz daha alçak topuklular. Son ayarlamaları yapıyorlar. Ve sonra birkaç saniyelik bir sessizlik oluyor. "Artık gözlerimi açabilir miyim?" diye soruyorum.</p>

  <p class="heading0">"Evet," diyor Cinna. "Aç bakalım."</p>

  <p class="heading0">Karşımdaki boy aynasında, farklı bir gezegenden gelmiş gibi görünen bir yaratık duruyor. Tenlerin ve gözlerin ışık saçtığı, elbiselerin mücevherlerden yapıldığı bir gezegen. Çünkü elbisem... Elbisemin tamamı ışığı yansıtan, kırmızı ve sarı renkli, kıymetli taşlarla ve aralara serpiştirilmiş, alev etkisini daha da belirginleştiren, küçük mavi zerreciklerle kaplı. En ufak bir hareketim, alevler arasında kaldığım hissini yaratıyor.</p>

  <p class="heading0">Hoş değilim. Güzel hiç değilim. Ama en az güneş kadar parlağım.</p>

  <p class="heading0">Bir süre, herkes bana bakıyor. Nihayet "Ah, Cinna," diye fısıldıyorum. "Teşekkürler."</p>

  <p class="heading0">"Benim için şöyle bir döner misin?" diyor. Kollarımı iki yana açıp, kendi etrafımda dönüyorum. Hazırlık ekibimden hayranlık dolu çığlıklar yükseliyor.</p>

  <p class="heading0">Cinna ekibi gönderdikten sonra bana elbisenin içinde nasıl hareket edeceğimi gösteriyor. Neyse ki bu elbiseyi idare etmek, Effie'ninkinden daha kolay. Elbisenin modeli yüzünden, yürürken eteklerimi kaldırmam gerekmiyor. Böylece endişelerimden biri kendiliğinden yok oluyor.</p>

  <p class="heading0">"Mülakat için her şey hazır, desene," diyor Cinna. Yüz ifadesinden, Haymitch'le konuştuklarını anlıyorum. Ve benim ne berbat bir performans sergilediğimden haberdar olduğunu.</p>

  <p class="heading0">"Korkuncum," diyorum. "Haymitch ölü bir sümüklü böcekten farkım olmadığını söyledi. Denediğimiz hiçbir şeyi beceremedim. Olmamı istediği insan gibi davranamıyorum."</p>

  <p class="heading0">Cinna biraz düşünüyor. "Neden kendin olmuyorsun?"</p>

  <p class="heading0">"Kendim mi? Bu da işe yaramaz. Haymitch benim aksi ve düşman tavırlı olduğumu söyledi." "Evet, öylesin," diyor Cinna. "Ama sadece Haymitch'in yanında." Sırıtıyor. "Ben senin öyle biri olduğunu düşünmüyorum. Hazırlık ekibi sana tapıyor. Hatta Oyun Kurucuların bile kalbini kazandın. Capitol halkına gelince, sürekli senden bahsediyorlar. Ruhundan etkilenmeyen tek bir insan yok."</p>

  <p class="heading0">Ruhum... İşte bunu hiç düşünmemiştim. Bunun tam olarak ne anlama geldiğini bilmiyorum ama savaşçı yönümden bahsediyor olsa gerek. Cesur bir savaşçı. Ayrıca hiçbir zaman dostça davranmıyor da değilim. Tamam, belki karşılaştığım herkese bayılmıyorum ve belki sık sık gülümsemiyorum ama bazı insanları önemsiyorum.</p>

  <p class="heading0">Cinna buz gibi ellerimi, sıcacık ellerinin arasına alıyor. "Soruları cevaplarken, geride bıraktığın dostlarından biriyle konuştuğunu varsay. En iyi arkadaşın kim?"</p>

  <p class="heading0">Hiç düşünmeden "Gale," diyorum. "Ama bence bu hiç mantıklı değil, Cinna. Gale'e böyle şeyleri anlatmama gerek yok, çünkü o her şeyi zaten biliyor."</p>

  <p class="heading0">"Ya ben? Beni dostun olarak düşünebilir misin?" Evden ayrıldıktan sonra tanıştığım insanlar arasında, Cinna kesinlikle bir numara. Onu daha ilk gördüğüm anda sevdim ve henüz beni hayal kırıklığına uğratacak hiçbir şey yapmadı. "Sanırım, ama..."</p>

  <p class="heading0">"Diğer stilistlerle birlikte ana platformda oturuyor olacağım. Doğruca bana bakabileceksin. Sana bir soru sorulduğu zaman, gözlerinle beni bul ve olabildiğince dürüstçe cevap ver," diyor Cinna.</p>

  <p class="heading0">"Düşündüğüm şey korkunç olsa bile mi?" Çünkü gerçekten de korkunç şeyler düşünebilirim.</p>

  <p class="heading0">"Özellikle düşündüğün şey korkunçsa... Deneyecek misin?"</p>

  <p class="heading0">Başımı evet der gibi sallıyorum. İyi bir plan. Ya da en azından tutunacak ince bir dal.</p>

  <p class="heading0">Gitme zamanı geliyor. Mülakatlar, Eğitim Merkezi'nin önüne kurulan bir sahnede gerçekleşecek. Odamdan çıkıp, kalabalığın, kameraların ve bütün Panem'in karşısına geçmem sadece birkaç dakikamı alacak.</p>

  <p class="heading0">Cinna, kapının tokmağına uzanırken, onu durduruyorum. "Cinna..." Sahne korkusu her yanımı sarmış durumda.</p>

  <p class="heading0">Yumuşacık bir sesle "Seni zaten sevdiklerini aklından çıkarma," diyor. "Kendin ol, yeter."</p>

  <p class="heading0">12.Mıntıka'nın diğer fertleriyle asansörün önünde bir araya geliyoruz. Portia ve ekibi de çok çalışmışlar. Peeta, alev izleri taşıyan siyah takım elbisesi içinde çok hoş görünüyor. Bir arada iyi görüntü versek de, aynı şeyleri giymemiş olmamız ikimizi de rahatlatıyor. Haymitch ve Effie de giyinip, süslenmişler. Haymitch'le konuşmamaya özen gösterirken, Effie'nin iltifatlarını keyifle kabul ediyorum. Effie zaman zaman bunaltıcı ve budala biri olabiliyor ama en azından Haymitch kadar yıkıcı bir insan değil.</p>

  <p class="heading0">Asansörden indiğimiz zaman, diğer haraçların sahneye çıkmak üzere sıra olduklarını görüyoruz. Mülakatlar boyunca, yirmi dördümüz birden büyük bir kemerin altında oturacağız. Ben sonuncu, daha doğrusu sondan bir önceki haraç olacağım. Çünkü röportajlar sırasında kız haraçlara öncelik veriliyor. İlk haraç olmak ve bu işi üstümden bir an önce atmak için neler vermezdim! Şimdi, sıra bana gelmeden önce, herkesin ne kadar esprili, eğlenceli, mütevazı, ateşli ve büyüleyici olduğunu izlemek zorundayım. Ayrıca, tıpkı Oyun Kurucular gibi, zaman içinde seyirciler de sıkılmaya başlayacaklar. Dikkatleri çekmek için izleyicilerin üstüne bir ok fırlatamayacağıma göre...</p>

  <p class="heading0">Tam sahneye çıkmadan önce, Haymitch, Peeta'yla benim arkamıza geliyor ve "Hâlâ mutlu bir çift olduğunuzu sakın unutmayın," diyor. "Ona göre davranın."</p>

  <p class="heading0">Ne? Oysa, Peeta ayrı ayrı eğitilmemizi talep ettiği anda, bu oyundan vazgeçtiğimizi sanıyordum. Ama sanırım bu kural, yalnız olduğumuz zamanlar için geçerli, halkın gözünün önüne çıktığımız zamanlar için değil. Her neyse, zaten çok fazla iletişim kurma imkânımız da yok. Tek sıra halinde sahneye çıkıp, yerlerimizi alıyoruz.</p>

  <p class="heading0">Sahneye çıkmak bile, nefesimin hızlanmasına yetiyor Nabzımın şakaklarımda attığını hissedebiliyorum. Sandalyeme oturmak bana iyi geliyor çünkü yüksek topuklar ve titreyen dizlerimle düşmem an meselesi. Akşamın çökmesine rağmen, Şehir Meydanı bir yaz günü kadar aydınlık. En prestijli misafirleri için özel bir tribün kurulmuş. Stilistler en ön sırada oturuyorlar. Meydana toplanan kalabalık, eserlerine tepki verirken, kameralar, üzerlerine çevrilecek. Sağ taraftaki bir binanın geniş balkonu Oyun Kuruculara ayrılmış.&nbsp;Televizyon ekipleri diğer balkonları geniş ölçüde kaplamışlar. Hem Şehir Meydanı, hem de meydana çıkan ara sokaklar tıklım tıklım dolu. Ülkenin dört bir yanındaki bütün evlerde ve kamu binalarındaki bütün televizyonlar açık. Panem'in bütün vatandaşları televizyon karşısındalar. Bu gece elektrik kesintisi olmayacak.</p>

  <p class="heading0">Kırk seneyi aşkın bir süredir, mülakatlara sunuculuk yapan Caeser Flickerman sahneye fırlıyor. Aslında, biraz korkutucu bir hali var çünkü görüntüsü bunca zaman içinde hiç değişmedi. Beyaz, duru bir makyaj tabakasıyla kaplı yüzü hep aynı. Her Açlık Oyunları için farklı bir renge boyadığı saçlarını, her zaman aynı tarzda taratıyor. Üstünde, yıldızlar gibi parlayan, binlerce küçük ampulle donatılmış, gece mavisi bir tören kıyafeti var. Capitol'de insanları daha genç ve zayıf göstermek için bir takım ameliyatlar yapılıyor. Oysa, 12.Mıntıka'da pek çok insan hayata erken yaşta veda ettiği için, yaşlı görünmek başarı sayılıyor. Yaşlı bir insan görünce, uzun ömrü için tebrik etmek ve işin sırrını sormak istiyorsunuz. Etine buduna dolgun insanlara hepimiz imreniyoruz çünkü bu, o insanların bizim gibi sıkıntı çekmedikleri anlamına geliyor. Ama burada durum çok farklı. Kırışıklıklar istenmiyor. Şişkin bir göbek başarı göstergesi sayılmıyor.</p>

  <p class="heading0">Caesar bu yıl saçlarını uçuk maviye boyamış, göz kapakları ve dudakları da aynı renkle kaplanmış. Ürkütücü görünse de geçen senekinden daha az korkunç olduğunu söyleyebilirim. Geçen sene koyu kırmızı bir renge bürünmüştü ve kan kaybediyor gibi görünüyordu. Caesar kalabalığın ısınmasını sağlamak için birkaç espri yaptıktan sonra işe koyuluyor.</p>

  <p class="heading0">1. Mıntıka'nın kız haracı, içini olduğu gibi gösteren, tahrik edici, altın renkli tuvaletiyle sahnenin ön tarafına, Caesar'ın yanına çıkıyor. Akıl hocasının ona bir imaj yaratırken çok zorlanmadığı belli oluyor. Sarı, dalgalı saçları, zümrüt yeşili gözleri, uzun ve kıvrımlı vücuduyla, baştan ayağa çok seksi bir kız.</p>

  <p class="heading0">Her görüşme sadece üç dakika sürüyor. Sonra bir zil çalıyor ve sıradaki haraç yerini alıyor. Caesar'ın hakkını vermek lazım; haraçların her birinin parlaması için elinden geleni yapıyor doğrusu. Dost canlısı konuşmalarıyla, gergin olanları rahatlatmaya çalışıyor, berbat esprilere bile gülüyor ve tavırlarıyla en zayıf cevaplan bile akılda kalacak hale dönüştürüyor.</p>

  <p class="heading0">Mıntıkalar tek tek geçip giderken, Effie'nin bana gösterdiği biçimde, bir hanımefendi gibi oturuyorum. İki, üç, dört. Herkes önceden kararlaştırılan imajına göre hareket ediyor. 2. Mıntıka'nın insan azmanı erkek yarışmacısı acımasız bir ölüm makinesi gibi. 5. Mıntıka'nın Tilki Surat kız yarışmacısı ise kurnaz ve kaçamak cevaplar veriyor. Cinna'yı daha yerini aldığı anda gözüme kestirmiştim ama onun varlığı bile beni rahatlatmaya yetmiyor. Sekiz, dokuz,&nbsp;on. 10. Mıntıka'nın topal yarışmacısı çok sessiz. Avuçlarım deli gibi terliyor ama üzeri taşlarla kaplı elbisem teri çekecek cinsten olmadığı için kurulayacak yer bulamıyorum. On bir.</p>

  <p class="heading0">Rue, büyük kanatların tamamladığı incecik kumaştan yapılma tuvaleti içinde, Caesar'a doğru, adeta uçarcasına gidiyor. Kalabalık, bu ufak tefek haracın narin görüntüsü karşısında, derin bir sessizliğe gömülüyor. Caesar kıza çok tatlı davranıyor. Eğitimde aldığı ve bu kadar ufak tefek bir cüsse için çok iyi bir not sayılabilecek yedi puan için onu tebrik ediyor. Kız titrek bir sesle "Beni yakalamak çok zordur," diyor. "Beni yakalayamazlarsa, öldüremezler değil mi? Bu yüzden beni hafife almayın."</p>

  <p class="heading0">Caesar cesaret verici bir sesle, "Bir milyon yıl düşünsem de böyle bir şey aklımdan geçmez," diyor.</p>

  <p class="heading0">11.Mıntıka'nın erkek haracı, Thresh'in tıpkı Rue'nunki gibi koyu renk bir teni var ama benzerlikleri bunun ötesine geçmiyor. Çocuğun dev gibi bir cüssesi var; büyük olasılıkla bir seksen beş santim boyunda ve bir öküz gibi yapılı bir vücuda sahip. Fakat birkaç gün önce Kariyer Haraçları'nın onlara katılma teklifini geri çevirdiğini fark ettim. Tek başına takılmayı, kimseyle konuşmamayı tercih etmiş, eğitime ilgi göstermemişti. Buna rağmen tam on puan aldı. Oyun Kurucularını nasıl etkilediğini hayal etmek güç değil. Caesar'ın şakalaşma girişimlerini duymazdan geliyor ve bütün soruları evet ya da hayır diyerek cevaplıyor. Hatta bazı sorulara cevap dahi vermiyor.</p>

  <p class="heading0">Onun cüssesinin yarısına sahip olsaydım, düşmanca ve aksi bir görüntü sergilemem hiç yadırganmazdı. Sponsorların yarısının ona destek vermeyi düşündüklerinden eminim. Doğrusu, param olsaydı, ben de ona yatırırdım.</p>

  <p class="heading0">Ve işte Katniss Everdeen'i anons ediyorlar. Ayağa kalkıp, sahnenin ön tarafına doğru yürürken rüyada gibiyim. Caesar'ın bana uzattığı eli sıkıyorum. Adam elini hemen takım elbisesine kurulamayarak büyük bir nezaket gösteriyor.</p>

  <p class="heading0">"Pekâlâ, Katniss. 12. Mıntıka'dan sonra Capitol, sana çok farklı gelmiş olmalı. Buraya geldiğin günden beri, seni en çok etkileyen ne oldu?"</p>

  <p class="heading0">Ne? Ne dedi? Sanki ağzından çıkan kelimeler hiçbir anlam ifade etmiyor. Ağzımın içi talaş tozuyla kaplanmış gibi kupkuru. Kalabalığın arasında Cinna'yı buluyor ve gözlerimi, çaresizlik içinde gözlerine kilitliyorum. Kelimelerin onun dudaklarından döküldüğünü hayal ediyorum. "Buraya geldiğin günden beri, seni en çok etkileyen ne oldu?" Beni burada en çok mutlu eden şeyin ne olduğunu düşünüyorum. İçimden bir ses "Dürüst ol," diyor. "Dürüst ol." "Kuzu yahnisi," diyorum.</p>

  <p class="heading0">Caesar bir kahkaha atıyor. Seyircilerin bir kısmının da onunla birlikte&nbsp;güldüklerini hayal meyal fark ediyorum.</p>

  <p class="heading0">"Hani şu kuru erikle yapılan mı?" diye soruyor. Başımı sallıyorum. "Ah, ben de bayılırım," diyor. Hafifçe izleyicilere doğru dönüyor ve elini karnına koyup, dehşete düşmüş gibi bir ifadeyle, "Belli olmuyor, değil mi?" diye soruyor. Seyirciler "Hayır!" diye bağırıp, alkışlıyorlar. Caesar konusunda söylemek istediğim tam olarak buydu işte. İnsanı zor durumlardan kurtarmakta üstüne yok.</p>

  <p class="heading0">"Şimdi, Katniss," diyor gizli bir şeyden bahsetmek üzereymiş gibi bir tavırla. "Açılış törenlerinde ortaya çıktığın zaman kalbim duracak sandım. Kostümün hakkında sen ne düşündün?"</p>

  <p class="heading0">Cinna tek kaşını kaldırıyor. Dürüst ol. "Yanma korkumu atlattıktan sonra mı demek istiyorsunuz?" diye soruyorum.</p>

  <p class="heading0">Yine gülüyor. Seyircilerden bu defa daha güçlü bir kahkaha sesi yükseliyor.</p>

  <p class="heading0">"Evet," diyor Caesar, "O zamandan başlayalım."</p>

  <p class="heading0">Cinna, dostum. Ondan mutlaka bahsetmeliyim. "Cinna'nın çok zeki biri olduğunu düşündüm. Kostümüm, bugüne dek gördüğüm en muhteşem kostümdü ve benim giydiğime inanmakta güçlük çekiyordum. Bu kostümü giydiğime de inanamıyorum zaten." Eteklerimi hafifçe kaldırıyorum. "Şuna bir bakar mısınız, lütfen?"</p>

  <p class="heading0">Seyircilerden yükselen ahlar ve ohlar arasında, Cinna'nın parmağını şöyle bir çevirdiğini görüyorum. Ne demeye çalıştığını hemen anlıyorum. "Benim için döner misin?"</p>

  <p class="heading0">Kendi çevremde dönüyorum; yarattığım etki muazzam oluyor.</p>

  <p class="heading0">Caesar "Şunu bir daha yapsana," diyor. Kollarımı kaldırıp, bir kez daha dönüyorum. Eteklerim uçuşurken, alevlerin arasında kalmışım gibi bir yanılsama oluşuyor. Kalabalıktan alkışlar ve tezahüratlar yükseliyor. Dururken dengemi sağlamak için Caesar'ın koluna yapışıyorum.</p>

  <p class="heading0">"Durma!" diyor.</p>

  <p class="heading0">"Durmak zorundayım” diyorum. "Başım dönüyor." Ve hayatımda ilk defa kıkırdıyorum. Gerilen sinirlerin ve dönüşün etkisi olsa gerek.</p>

  <p class="heading0">Caesar beni koluyla sarıyor. "Endişelenme” diyor. "Ben seni tutarım. Akıl hocanın akıbetine uğramana izin veremem."</p>

  <p class="heading0">Kameralar, toplama günündeki görkemli dalışıyla meşhur olan Haymitch'e yönelirken herkes yuhalamaya başlıyor. Haymitch iyi huylu bir adam gibi el salladıktan sonra, beni işaret ediyor.</p>

  <p class="heading0">Caesar kalabalığa "Her şey yolunda," diyor. "Katniss benim yanımda güvende. Pekâlâ. Eğitim notuna ne diyorsun? ON BİR! Bize orada neler olduğu konusunda ipucu verebilir misin?"</p>

  <p class="heading0">Balkondaki Oyun Kuruculara bakarken dudağımı ısırıyorum. "Şey... Tek diyebileceğim, bir ilk yarattığımı sanıyorum."</p>

  <p class="heading0">Kameralar, gülerek başlarını sallayan Oyun Kuruculara yöneliyor.</p>

  <p class="heading0">Caesar gerçekten de acı çekiyormuş gibi bir ifadeyle, "Bizi öldürüyorsun," diyor. "Detay isteriz."</p>

  <p class="heading0">Balkona bakarak "Bu konuda konuşmamam gerekiyor, değil mi?" diye soruyorum.</p>

  <p class="heading0">Panç kâsesine düşmekten son anda kurtulan Oyun Kurucu "Evet, öyle!" diye sesleniyor. "Teşekkürler," diyorum. "Üzgünüm, dudaklarım mühürlü."</p>

  <p class="heading0">"Pekâlâ. O zaman, toplama gününe, kız kardeşinin adının okunduğu ana dönelim." Ciddi bir havaya bürünüyor.</p>

  <p class="heading0">"Yerine gönüllü oldun. Bize ondan bahseder misin?"</p>

  <p class="heading0">Hayır. Hayır. Hepinize birden olmaz. Belki Cinna'ya. Yüzündeki hüznün hayal gücümün eseri olmadığından eminim. "Adı Prim," diyorum. "Henüz on iki yaşında ve ben onu her şeyden çok seviyorum."</p>

  <p class="heading0">Şehir Meydanı, iğne atsanız duyulacak bir sessizliğe gömülüyor.</p>

  <p class="heading0">"Toplamadan sonra, sana ne söyledi?"</p>

  <p class="heading0">Dürüst ol. Dürüst ol. Güçlükle yutkunuyorum. "Kazanmak için elimden geleni yapmamı," diyorum. İzleyiciler donup kalıyor sanki. Ağzımdan çıkan her kelimeyi dikkatle dinliyorlar. Caesar yumuşacık bir sesle "Ya sen ne dedin?" diye soruyor.</p>

  <p class="heading0">Bütün vücudumun buz kestiğini hissediyorum. Bütün kaslarım, tıpkı bir canlıyı öldürmeden önce olduğu gibi geriliyor. "Kazanacağıma yemin ettim."</p>

  <p class="heading0">"Bundan eminim," diyor Caesar kolumu sıkarak. Ve zil sesi duyuluyor. "Üzgünüm, zamanımız doldu. On İkinci Mıntıka'nın haraçlarından Katniss Everdeen'a bol şans diliyoruz."</p>

  <p class="heading0">Alkışlar ben yerimi aldıktan sonra da devam ediyor. Emin olmak için Cinna'ya bakıyorum. Başparmağını havaya kaldırarak, "Her şey yolunda," işareti veriyor.</p>

  <p class="heading0">Peeta'nın görüşmesinin ilk dakikaları boyunca, sersemliğimi üstümden atamıyorum. Yine de, seyircileri etkilemeyi başardığım anlıyorum. Kahkahalar atıyor, Peeta'yı alkışlıyorlar. Fırıncının oğlu rolünü oynuyor ve haraçları, geldikleri mıntıkanın ekmekleriyle karşılaştırıyor. Sonra Capitol duşlarının tehlikeleriyle ilgili bir anekdot anlatmaya başlıyor. Caesar'a "Söylesene," diyor. "Hâlâ gül kokuyor muyum?" Sonra sırayla birbirlerini koklamaya başlıyor ve izleyicileri kırıp geçiriyorlar. Caesar, Peeta'ya geride bıraktığı bir kız arkadaşı olup olmadığını sorunca yeniden kulak kesiliyorum.</p>

  <p class="heading0">Peeta kısa bir tereddütten sonra, hiç de ikna edici olmayan bir ifadeyle başını sallıyor.</p>

  <p class="heading0">"Senin gibi yakışıklı bir delikanlı. Mutlaka özel bir kız vardır. Haydi, bize ismini söyle," diyor Caesar.</p>

  <p class="heading0">Peeta iç geçiriyor. "Bir kız var elbette. Onu gördüğüm ilk andan beri aşığım. Ancak, toplama gününe kadar varlığımdan bile habersiz olduğundan eminim."</p>

  <p class="heading0">Kalabalıktan sempati sesleri yükseliyor. Karşılıksız aşk konusu büyük rağbet görüyor.</p>

  <p class="heading0">"Yoksa başka bir sevgilisi mi var?"</p>

  <p class="heading0">"Bilmiyorum ama ondan hoşlanan çok erkek var," diyor Peeta.</p>

  <p class="heading0">"O zaman, yapman gerekeni söyleyeyim. Kazanıp, eve dönüyorsun. Herhalde o zaman sana hayır diyemez, değil mi?"</p>

  <p class="heading0">"Bunun bir işe yarayacağını sanmıyorum," diyor Peeta. "Yani kazanmak, benim durumumda bir şey ifade etmiyor."</p>

  <p class="heading0">Caesar kafası karışmış bir halde, "Ama neden?" diye soruyor.</p>

  <p class="heading0">"Çünkü," diyor Peeta kıpkırmızı bir suratla adeta kekeleyerek. "Çünkü... Benimle birlikte, o da buraya geldi."</p>
</body>
</html>
