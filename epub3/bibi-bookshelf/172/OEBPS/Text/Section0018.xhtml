<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XVIII</i></b></h2>

  <p class="heading0">1. Mıntıka'nın haracı, mızrağı çıkarma fırsatını bulamadan son nefesini veriyor. Okum, boynunun tam ortasına saplanıyor. Dizlerinin üstüne yıkılıyor ve canının son kırıntılarını oku çekmek ve kendi kanında boğulmak için harcıyor. Yeni bir ok takıp, hızla sağa sola dönerken, Rue'ya bağırıyorum: "Başkası var mı? Başkası var mı?"</p>

  <p class="heading0">Duyabilmem için birkaç defa hayır demek zorunda kalıyor.</p>

  <p class="heading0">Rue yan dönmüş, vücudu, mızrağın çevresinde bükülmüş halde yatıyor. Çocuğu üstünden itip, bıçağımı çıkarıyorum ve Rue'yu örten ağı kesmeye başlıyorum. Yarayı gördüğüm anda, benim iyileştiremeyeceğim kadar ciddi olduğunu anlıyorum. Büyük olasılıkla, bu yarayı hiç kimse iyileştiremez. Mızrağın ucu, karnına gömülmüş durumda. Rue'nun yanında diz çöküp, çaresiz gözlerle mızrağa bakıyorum. Onu teselli etmemin, iyi olacağını söylememin hiçbir anlamı yok. Aptal değil ya. Bana uzattığı ellerini, cankurtaran halatına tutunur gibi, sımsıkı tutuyorum. Sanki ölen, Rue değil, benim.</p>

  <p class="heading0">"Yiyecekleri havaya uçurdun mu?"diye fısıldıyor.</p>

  <p class="heading0">"Hem de hepsini," diyorum.</p>

  <p class="heading0">"Kazanmak zorundasın," diyor.</p>

  <p class="heading0">"Kazanacağım. Artık ikimiz için kazanacağım," diye söz veriyorum. Bir top atışı duyuluyor. Kafamı kaldırıyorum. 1. Mıntıka'nın haracı için olsa gerek.</p>

  <p class="heading0">"Gitme..." Rue ellerime iyice yapışıyor.</p>

  <p class="heading0">"Tabii ki gitmiyorum. Buradayım," diyorum. Ona iyice sokulup, başını dizlerimin üstüne yerleştiriyorum. Koyu renk, gür saçlarını kulağını arkasına itiyorum.</p>

  <p class="heading0">"Şarkı söyle," diyor ama ne dediğini zar zor duyuyorum.</p>

  <p class="heading0">Şarkı mı söyleyeyim! diye düşünüyorum. Ne şarkısı söyleyeyim? Zaten bildiğim iki üç şarkı var. İster inanın, ister inanmayın, bir zamanlar bizim evimizde de müzik vardı. Benim de katkıda bulunduğum bir müzik. Babam o güzel sesiyle, beni de şarkılara katardı. Ama o öldükten sonra, hemen hiç şarkı söylemedim. Sadece Prim hastalanınca, onun bebekken sevdiği şarkıları söylerdim, o kadar.</p>

  <p class="heading0">Şarkı söylemek... Ağlamak üzere olduğum için gırtlağım sızlıyor. Ama eğer Prim'in, yani Rue demek istedim, son arzusu buysa, denemek zorundayım. Aklıma ilk gelen şarkı, huzursuz ve karnı aç bebekleri uyutmak için söylediğimiz basit bir ninni oluyor. Çok eski bir ninni olduğunu sanıyorum. Çok, çok uzun&nbsp;zaman önce bizim tepelerde uydurulmuş bir ninni. Müzik öğretmenimin dağ havası dediği türden. Ancak çok basit ve rahatlatıcı sözleri var; yarının, bugün dediğimiz o berbat zaman diliminden çok daha umutlu olacağını vaat ediyor.</p>

  <p class="heading0">Hafifçe öksürüp, güçlükle yutkunduktan sonra, başlıyorum:</p>

  <p class="heading0">Çayırın derinliklerinde, söğüdün altında, Bir çim yatağı, yumuşacık bir yastık, Başını yasla, uykulu gözlerini kapa, Tekrar açtığında, güneş doğacak artık. Burası güvenli, burası sıcak, Papatyalar seni kötülüklerden koruyacak Burada rüyaların tatlı, yarın gerçek olacak, burada sana olan sevgim her daim yaşayacak.</p>

  <p class="heading0">Rue gözlerini yumuyor. Göğsü hâlâ inip kalkıyor ama artık çok az nefes alıyor. Gırtlağım, gözyaşlarımı koy veriyor; yanaklarımdan aşağı süzülüyorlar. Ama Rue için ninniyi tamamlamak zorundayım.</p>

  <p class="heading0">Çayırın derinliklerinde, gizli bir köşede, Yapraklardan bir pelerin ve ayın ışıkları, Sıkıntılarım unut, dertlerini sepetle, Sabah olduğunda, kalmayacak tek kırıntı.</p>

  <p class="heading0">Burası güvenli, burası sıcak, Papatyalar seni kötülüklerden koruyacak Artık sesim güçlükle duyuluyor.</p>

  <p class="heading0">Burada rüyaların tatlı, yarın gerçek olacak, Burada sana olan sevgim her daim yaşayacak.</p>

  <p class="heading0">Bir anda her şey duruyor ve derin bir sessizlik çöküyor. Ve sonra, ürpertici bir şekilde, alaycı kuşlar, ninnimi tekrarlıyorlar.</p>

  <p class="heading0">Bir süre orada oturup, göz yaşlarımının Rue'nun güzel yüzüne damlamasını izliyorum. Ve işte top bu kez Rue için atılıyor. Öne doğru eğilip, dudaklarımı alnına değdiriyorum. Yavaşça, adeta onu uyandırmaktan korkarak, başını yere indirip, ellerini bırakıyorum.</p>

  <p class="heading0">Yanından uzaklaşmamı istediklerini biliyorum. Onları götürmek için beni bekliyorlar. Zaten burada daha fazla kalmamı gerektiren hiçbir şey yok.</p>

  <p class="heading0">1. Mıntıka'dan gelen çocuğu yüzüstü çevirip, çantasını ve canına mal olan okumu alıyorum. Rue'nın çantasını da kesip alıyorum -çünkü bunu yapmamı onun da isteyeceğinden eminim- ama mızrağı midesinde bırakıyorum. Üstlerinde kalan silahlar da bedenlerle birlikte götürülüyor. Mızrağı kullanmayacağıma göre, arenada kalmaması daha iyi olacak.</p>

  <p class="heading0">Rue'ya bakmaktan kendimi alamıyorum. Her zamankinden daha ufak tefek görünüyor. Yuvasında kıvrılmış uyuyan, bir yavru hayvan gibi. Onu böyle bırakmaya gönlüm razı olmuyor. Artık zarar görmeyeceğini biliyorum ama o kadar savunmasız duruyor ki. Ölü haliyle en az onun kadar savunmasız&nbsp;görünen 1. Mıntıka haracından nefret etmek bile anlamsız geliyor. Asıl nefret ettiğim, bize, hepimize bunu yapan Capitol.</p>

  <p class="heading0">Gale'in sesi beynimde yankılanıyor. Capitol aleyhinde atıp tutmaları artık anlamsız ve duymazdan gelinmesi gereken sözler değiller. Rue'nın ölümü, beni, Capitol'ün bize empoze ettiği acımasızlığa ve adaletsizliğe olan öfkemle yüzleşmeye zorluyor. Ancak burada, güçsüzlüğümü evdekinden çok daha fazla hissediyorum. Capitol'den intikam almanın bir yolu yok. Değil mi?</p>

  <p class="heading0">Sonra Peeta'nın çatıda söylediği sözleri anımsıyorum. "Ben sadece... Capitol'e bana sahip olamayacaklarını göstermenin bir yolu olmasını çok isterdim. Yani sadece Oyunları'ndaki bir piyon olmadığımı." Ve ne demek istediğini ilk defa şimdi anlıyorum.</p>

  <p class="heading0">Onları utandırmak, bütün bu olup bitenlerden sorumlu tutmak ve ne yaparlarsa yapsınlar, her haraçta asla sahip olamayacakları bir şeyler olduğunu göstermek için bir şeyler yapmak istiyorum. Hemen burada, hemen şimdi... Rue'nun sadece bir piyon olmadığını ispatlamak istiyorum. Tabi benim de...</p>

  <p class="heading0">Ormanın içine birkaç metre kadar girdiğiniz zaman, yaban çiçekleri bulabiliyorsunuz. Bunlar aslında sadece yabani otlar, ama mordan, sarıya, beyaza kadar rengârenk çiçekleri var. Bir kucak dolusu çiçek toplayıp, Rue'nun yanına dönüyorum. Ağır, ağır, her defasında tek bir çiçek dalı yerleştirerek, bütün vücudunu çiçeklerle kaplıyorum. Çirkin yarasını tamamen örtüyorum. Yüzünün çevresine bir çelenk örüyorum. Saçlarını parlak renklerle süslüyorum.</p>

  <p class="heading0">Bunu göstermek zorunda kalacaklar. Şu anda kamerayı başka bir tarafa çevirmeyi tercih etseler bile, cesetleri almaya gelişlerini göstermek zorundalar. O zaman herkes Rue'yu görecek ve bunu benim yaptığımı bilecekler. Geri çekilip, Rue'ya son bir bakış atıyorum. Gerçekten de o çayırda uyuyor gibi görünüyor.</p>

  <p class="heading0">"Hoşça kal, Rue," diye fısıldıyorum. Sol elimin üç parmağını dudaklarıma bastırdıktan sonra ona doğru uzatıyorum. Ve sonra arkama bakmadan, oradan uzaklaşıyorum.</p>

  <p class="heading0">Kuşların sesi kesiliyor. Bir alaycı kuşun gökyüzü aracının geldiğini haber veriyor. Kuşun bunu nasıl anladığını hiç bilmiyorum. Büyük olasılıkla, biz insanların duyamadığımız seslere duyarlılar. Kısa bir an duraksıyorum. Gözlerim arkamda olanlara değil, ileriye odaklanıyor. Kuş seslerinin yeniden duyulması çok sürmüyor. Rue'nun gittiğini anlıyorum.</p>

  <p class="heading0">Başka bir alaycı kuş -görüntüsüne bakılırsa henüz çok küçük- önümdeki bir dala konup, Rue'nun melodisini şakıyor. Benim şarkım ve gökyüzü aracının sesi, henüz çömez olan bu kuşun algı sınırlarını aşıyor olmalı.</p>

  <p class="heading0">Dalın altından geçerken, "İyi ve güvende," diye fısıldıyorum. "Artık onun için endişelenmemize gerek kalmadı." İyi ve güvende.</p>

  <p class="heading0">Nereye gitmem gerektiğini bilmiyorum. O gece Rue'nun yanındayken hissettiğim aidiyet duygusu artık yok. Güneş batana kadar ayaklarımın beni sürüklediği yönde ilerliyorum. Korkmuyorum. Temkinli davranmaya da gerek duymuyorum. Bu beni kolay bir hedefe dönüştürüyor olabilir elbette ama gözüme kestirdiğim herkesi öldürebilirim. Hiçbir şey hissetmeden, ellerim biran olsun titremeden. Capitol'ün uyandırdığı nefret, rakiplerime duyduğum nefreti köreltmiyor. Hele Kariyerlere... Rue'nun ölümünün bedelini en azından onlara ödetebilirim.</p>

  <p class="heading0">Gerçi karşıma hiç kimse çıkmıyor. Geriye çok az kişi kaldık ve arena hayli geniş bir alan. Yakında bizi bir araya toplamak için birtakım numaralar çevirmeye başlarlar. Ama bugün yeterince kan döküldü. Hatta bu gece, biraz uyumayı bile başarabiliriz. Tam çantalarımla birlikte bir ağaç tepesine tırmanıp, kamp kurmaya hazırlanırken, gümüş renkli bir paraşüt iniyor. Bir sponsorun hediyesi. İyi de, neden şimdi? Malzeme konusunda sıkıntım yok. Belki de Haymitch moral bozukluğumu hissettiği için beni neşelendirmeye çalışıyordun Kulağımı iyileştirecek bir şey olabilir mi acaba?</p>

  <p class="heading0">Paraşütü açınca, içinde bir somun ekmek buluyorum. Beyaz, birinci kalite Capitol ekmeği değil. Koyu renkli bir tahıldan yapılma, hilal biçiminde bir ekmek. Üstünde, çekirdekler var. Eğitim Merkezi'ndeyken, Peeta'nın farklı mıntıka ekmekleriyle ilgili anlattıklarını anımsıyorum. Bu ekmek, 11. Mıntıka'dan geliyor. Hâlâ ılık olan somunu elime alıyorum. Kendi karınlarını bile doyurmaktan aciz olan 11. Mıntıka halkına, kim bilir neye mal olmuştur? Bu somunu alabilmek için, kim bilir kaç kişi para vermek ve başka şeylerden fedakârlık etmek zorunda kalmıştır. Büyük olasılıkla, Rue'ya göndermek niyetindeydiler. Ama o ölünce, hediyelerini geri çekmek yerine, Haymitch'in bana iletmesine izin verdiler. Bir teşekkür hediyesi? Belki de onlar da benim gibi, ödenmemiş borçlarının kalmasından hoşlanmıyorlardır. Ne olursa olsun, Oyunlar tarihinde bir ilk yaşanıyor. Bir mıntıka ilk defa, kendi haraçları dışında bir yarışmacıya hediye gönderiyor.</p>

  <p class="heading0">Yüzümü kaldırıp, güneşin son ışıklarına bakıyorum. "11. Mıntıka Halkına binlerce teşekkür," diyorum. Nereden geldiğini anladığımı bilmelerini istiyorum. Hediyelerinin kıymetinin bilindiğini...</p>

  <p class="heading0">Bir ağacın, tehlikeli sayılabilecek kadar üst kısımlarına tırmanıyorum. Niyetim güvenliğimi attırmak değil; bugün yaşananlardan olabildiğince uzaklaşmak istiyorum. Uyku tulumum, Rue'nun çantasında, düzgünce rulo yapılmış halde duruyor. Yarın eşyalarımı düzenleyeceğim. Yarın yeni bir plan yapacağım. Bu gece, kendimi ağaca sabitlemekten ve birkaç yudum ekmek&nbsp;yemekten başka yapabileceğim hiçbir şey yok. Ekmek çok güzel; bana evimi anımsatıyor.</p>

  <p class="heading0">Bir süre sonra, mühür gökyüzünde beliriyor. Marş duyuluyor. 1. Mıntıka'daki çocuğun ve Rue'nun yüzlerini görüyorum. Bu akşamlık, hepsi bu kadar. Geriye altı kişi kaldık, diye düşünüyorum. Sadece altı kişi. Ekmeği elimden bir an bile bırakmadan, hemen uykuya dalıyorum.</p>

  <p class="heading0">Bazen işler yolunda gitmediğinde, beynim bana çok güzel bir rüya bağışlar. Babamla birlikte, ormanda dolaşırız. Ya da bir saat boyunca, Prim'le güneşte oturup, pasta yeriz. Bu akşam, rüyam bana Rue'yu getiriyor. Küçük kız, hâlâ çiçeklerden yapılma bir çelengin içinde, bir ağaca tünemiş halde, bana alaycı kuşlarla konuşmayı öğretiyor. Yarasından ve kandan eser yok. Karşımdaki ışıl ışıl, gülen bir kız. Berrak ve melodik sesiyle, bugüne dek hiç duymadığım şarkıları mırıldanıyor. Hem de sabaha dek. Hatta sonuna doğru, onu yapraklar arasında göremez olduğum dakikalarda bile, güzel sesini duymaya devam ediyorum. Uyandığım zaman birkaç dakikalık bir huzur hissediyorum. Rüyamın bana yaşattığı o huzur dolu hisse tutunmaya gayret ediyorum ama ne yazık ki kısa sürede beni terk ediyor. Ve kendimi, daha yalnız ve hüzünlü hissetmeye başlıyorum.</p>

  <p class="heading0">Sanki damarlarımda kurşun dolaşıyormuş gibi, bütün bedenime bir ağırlık çöküyor. En basit işleri bile yapmak içimden gelmiyor. Gözlerimi üstümdeki yaprak sayvanına dikip, öylece yatmak istiyorum. Saatler boyunca hiç kıpırdamadan duruyorum. Her zamanki gibi, bu uyuşukluktan silkinmeme, Prim'in evde beni izlerken hissedeceği endişe neden oluyor.</p>

  <p class="heading0">Kendime yerine getirmesi çok basit olan birkaç emir veriyorum: "Şimdi kalkıp, oturuyorsun, Katniss. Şimdi su içmen gerek, Katniss." Bu emirleri, ağır ve robotlara özgü hareketlerle uyguluyorum. "Şimdi de çantaları düzenlemelisin, Katniss."</p>

  <p class="heading0">Rue'nun çantasından neredeyse boş bir su matarası, bir avuç yemiş, birkaç kök, bir parça tavşan, yedek çoraplar ve sapanı çıkıyor. 1. Mıntıka'nın haracının çantasında ise, birkaç bıçak, iki yedek mızrak ucu, bir fener, küçük bir deri kese, bir ilk yardım seti, bir şişe su ve bir paket kurutulmuş meyve var. Bir paket kurutulmuş meyve! Onca şeyin arasından seçe seçe bunu mu seçmiş? Bana göre bu müthiş bir küstahlık göstergesi. Kampta o kadar zengin bir erzak hazinesi varken, insan neden yemek taşıma zahmetine girsin ki? Ya da daha karnı acıkmadan bütün düşmanlarını öldürüp, evine dönecekken? Tek umudum, diğer Kariyerlerin de yanlarında onun kadar az yiyecek taşımaları ve böylece ellerinde hemen hiçbir şeyin kalmamış olması.</p>

  <p class="heading0">Bu arada, benim erzakım da bir hayli azalıyor. 11.Mıntıka'nın ekmeğiyle,&nbsp;tavşandan kalanları mideye indiriyorum. Yiyecekler ne çabuk tükeniyor! Elimde kala kala, Rue'nun kökleri, yemişleri, diğer çocuğun kurutulmuş meyveleri ve bir parça kurutulmuş et kaldı. Kendi kendime, "Şimdi avlanman gerek, Katniss," diyorum.</p>

  <p class="heading0">İtaatkâr bir tavırla, istediğim malzemeleri kendi çantamda bir araya topluyorum. Ağaçtan inince, çocuğun bıçaklarını ve mızrak başlıklarını başka kimse kullanamasın diye bir kaya yığınının altına saklıyorum. Dün akşam amaçsızca dolanırken, yön bulma kabiliyetimi kaybettim ama biraz uğraşarak yeniden dereye doğru yürümeye başlıyorum. Rue'nun hazırladığı ama yakamadığı üçüncü ateşe gelince, doğru yolda olduğumdan emin oluyorum. Kısa bir süre sonra bir dala tünemiş, hindi kuşu sürüsüyle karşılaşıyorum ve daha onlar ne olduğunu anlamadan üç tanesini indiriyorum. Rue'nun işaret ateşine dönüp, ne kadar duman çıkacağına aldırmadan, tutuşturuyorum. Kuşları ve Rue'nun köklerini pişirirken "Nerelerdesin, Cato?" diye düşünüyorum. "Burada seni bekliyorum."</p>

  <p class="heading0">Kariyerler kim bilir nerelerdeler? Ya bana ulaşamayacak kadar uzaktalar ya da bunun bir hile olduğunu düşünüyorlar. Veya... Bu mümkün olabilir mi? Benden korkuyor olabilirler mi? Tabii ki elimde yay ve ok olduğunu biliyorlar. Cato, beni bu silahları Glimmer’ın cesedinden alırken görmüştü. Ancak hesabı doğru yaptılar mı acaba? Erzaklarını havaya uçuran ve dostlarını öldüren kişinin ben olduğumu biliyorlar mı? Büyük olasılıkla bunları Thresh'in yaptığını sanıyorlardır. Rue'nun ölümünün intikamını onun alması daha akla yatkın değil mi? Ne de olsa aynı mıntıkadan geliyorlar. Gerçi Thresh, Rue'yla hiçbir zaman ilgilenmedi. Ya Tilki Surat? Acaba oralarda bir yerde durup, benim erzakları havaya uçuruşumu izlemiş olabilir mi? Hayır. Ertesi sabah, onu küllerin arasında gülerken gördüm. Sanki birisi ona hoş bir sürpriz hazırlamış gibi bir hali vardı.</p>

  <p class="heading0">Bu işaret ateşini, Peeta'nın yaktığını sandıklarından şüpheliyim. Cato onun neredeyse ölü olduğunu biliyor. Keşke Peeta'ya, Rue'nun üstüne örttüğüm çiçekleri anlatabilseydim. Çatıda ne demeye çalıştığını anladığımı... Belki de, Oyunlar'ın galibi o olursa, zafer gecesinde, mülakatlarımızın yapıldığı sahnede, ekrana Oyunlar'ın en ilgi çekici görüntülerini yansıttıkları zaman, beni görebilir. O gece, Oyunlar'ın şampiyonu, destek ekibiyle birlikte, sahnenin başköşesinde oturur.</p>

  <p class="heading0">Fakat Rue'ya orada oturacak kişinin ben olacağıma söz verdim. İkimiz için. Her nasılsa, Rue'ya verdiğim söz, artık Prim'e verdiğim sözden daha önemli geliyor.</p>

  <p class="heading0">Şimdi bunu yapma şansımın gerçekten var olduğuna inanıyorum. Kazanabilirim. Bu inancımın dayanağı oklarımın ve yayımın olması ya da&nbsp;Kariyerleri birkaç defa ters köşeye yatırmış olmam değil. Tabii ki bunların da katkısı var. Rue'nun elini tutup, canının onu terk etmesini izlerken, bir şey oldu. Şimdi artık, intikamını almaya, onu asla unutulmayacak bir kayba dönüştürmeye kararlıyım. Bunu ancak galip gelerek ve kendimi de unutulmaz kılarak yapabilirim.</p>

  <p class="heading0">Vurabileceğim birilerinin çıkagelmesi umuduyla kuşları gereğinden fazla pişiriyorum ama gelen, giden olmuyor. Belki de, diğer haraçlar birbirlerinin canını almakla meşguldürler. E öylesi hiç fena olmaz doğrusu. Kan banyosundan beri, isteğimden de çok kez ekrana yansıdım.</p>

  <p class="heading0">Bir süre sonra yiyeceklerimi toparlayıp, suyumu tazelemek için dereye dönüyorum. Ancak sabahki ağırlık yeniden üstüme çöküyor ve henüz erken olmasına rağmen, bir ağaç tepesine çıkıp, yatmaya hazırlanıyorum. Beynim, dünün olaylarını yeniden canlandırıyor. Rue'nun mızrakla yaralanmış hali, benim okumun çocuğun boynuna saplandığı an bir türlü gözümün önünden gitmiyor. O çocuğu neden düşündüğümü bilmiyorum.</p>

  <p class="heading0">Sonra fark ediyorum. O benim öldürdüğüm ilk insan.</p>

  <p class="heading0">İnsanların bahis oynamalarına yardımcı olmak için, başlıca istatistiklerle birlikte her haracın öldürdüğü kişilerin listesi de tutuluyor. Sanırım arı kovanını üzerlerine attığım için, teknik olarak Glimmer ve 4. Mıntıka'daki kız için de puan almışımdır. Ancak, 1. Mıntıka'dan gelen çocuk, benim hareketim sonucu öleceğini bildiğim ilk haraçtı. Bugüne kadar sayısız hayvan benim oklarımla can verdi. Ve tek bir insan. Gale'nin sesini duyar gibiyim: "Sence ne kadar farklı olabilirler ki!"</p>

  <p class="heading0">Hayata geçirme anlamında şaşırtıcı derecede aynılar. Bir yay çekiliyor, bir ok atılıyor. Fakat sonrası açısından, birbirlerinden tamamen farklılar. Adını bile bilmediğim bir çocuğu öldürdüm. Ailesi, bir yerlerde onun için ağlıyor. Arkadaşları, benim kanımı dökmek için yeminler ediyor. Belki de geri döneceğine gerçekten inanan bir kız arkadaşı var.</p>

  <p class="heading0">Ama sonra Rue'nun cansız bedenini düşünüyorum ve çocuğu zihnimden atmayı başarıyorum. En azından şimdilik.</p>

  <p class="heading0">Gökyüzüne bakılırsa, olaysız bir gün geçirmişiz. Ölen yok. Bizi bir araya toplayacak bir sonraki felaketin ne zaman patlak vereceğini merak ediyorum doğrusu. Eğer bu gece bir şeyler olacaksa, önce biraz uyumak isterim. Marşı duymamak için sağlam kulağımı örtüyorum ama sonra trompet seslerini duyunca, heyecanla doğruluyorum.</p>

  <p class="heading0">Genelde, haraçların dışarıyla tek iletişimleri, geceleri verilen ölü listesi aracılığıyla gerçekleşir. Ancak nadiren, trompet seslerinin ardından bir duyuru yapılır. Bu genelde bir ziyafet çağrısıdır. Yemek kıtlığı yaşanmaya başlayınca,&nbsp;Oyun Kurucular, bütün haraçları, Cornucopia gibi herkes tarafından bilinen bir yere davet ederler. Bu, bir tür toplanma ve savaşma çağrısıdır. Bazen ciddi ciddi bir ziyafet verilir, bazense ortada bayat bir ekmek somunundan başka bir şey olmaz. Yemek için böyle bir şeye dahil olmayı düşünmezdim ama şimdi bunu, birkaç rakibimi saf dışı bırakma fırsatı olarak görüyorum.</p>

  <p class="heading0">Claudius Templesmith'in sona kalan altı haracı tebrik eden coşkulu sesi her yanı kaplıyor. Fakat bizi ziyafete davet etmiyor. Kafamızı karıştıracak bir şeyler söylüyor: Oyunlar'da bir kural değişikliğine gidilmiş. Kural değişikliği! İlk gün, altmış saniye boyunca çemberlerimizden çıkmamamız ve hiçbir şekilde birbirimizi yemememiz dışında, hiçbir kuralı olmayan Oyunlar'da kural değişikliğinden bahsedilmesi cidden kafa karıştırıcı. Yeni kurala göre, eğer aynı mıntıkanın iki haracı da hayatta kalmayı başarabilirse, ikisi de galip ilan edilecekler. Claudius kısa bir duraksamadan sonra, sanki anlamayacağımızı tahmin etmiş gibi, değişikliği bir kez daha ilan ediyor.</p>

  <p class="heading0">Haberi idrak etmem biraz zaman alıyor. Bu sene, aynı mıntıkadan oldukları sürece, iki haraç birlikte galip gelebilir. Ve her ikisi de hayatta kalabilir. Yani ikimiz de hayatta kalabiliriz. Kendime mani olamayarak, Peeta'nın adını haykırıyorum.</p>
</body>
</html>
