<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Suzanne Collins- açlık oyunları_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <h2 class="heading0" style="text-align: center;"><b><i>XXIV</i></b></h2>

  <p class="heading0">Durumu Peeta'ya izah etmem biraz zaman alıyor. Tilki Surat'ın ben erzakları havaya uçurmadan Önce nasıl yiyecek çaldığını, sadece hayatta kalmasına yetecek ve dikkat çekmeyecek kadar şey almaya özen gösterdiğini, bizim kendimiz için topladığımız orman meyvelerini düşünmeden yediğini anlatıyorum.</p>

  <p class="heading0">"Bizi nasıl bulduğunu merak ediyorum," diyor Peeta. "Sanırım, benim hatamdı. Hele senin dediğin kadar çok gürültü çıkardıysam."</p>

  <p class="heading0">Bizi takip etmek, bir koyun sürüsünü takip etmekten zor olmazdı biliyorum ama inceliğimi kaybetmeden "O çok akıllı bir kız, Peeta," diyorum. "Şey, daha doğrusu, kızdı. Sen kurnazlığını alt edene kadar... "</p>

  <p class="heading0">"Ama bilerek yapmadım. Bana hiç doğru gelmiyor. Yani önce o yemeseydi, ikimiz de ölebilirdik." Peeta duruyor. "Hayır, ölmezdik. Sen meyvelerin zehirli olduğunu anlamıştın, değil mi?"</p>

  <p class="heading0">Başımla onaylıyorum. "Biz bu meyvelere gece kilidi deriz."</p>

  <p class="heading0">"İsmi bile kulağa öldürücü geliyor," diyor. "Üzgünüm, Katniss. Ben onların senin topladıklarından olduğunu sanmıştım."</p>

  <p class="heading0">"Özür dileme. Bu bizim eve bir adım daha yaklaştığımız anlamına geliyor, değil mi?"</p>

  <p class="heading0">"Ben kalan meyveleri atayım." Peeta mavi plastik parçasını dikkatle alıyor ve içindekileri ormana doğru atmak üzere harekete geçiyor.</p>

  <p class="heading0">"Bekle!" diye sesleniyorum. 1.Mıntıka'daki çocuğun deri kesesini buluyorum ve içine bir iki avuç meyve dolduruyorum. "Tilki Suratlı kandıysa, Cato da kanabilir," diyorum. "Peşimizdeyse, keseyi kazayla düşürüveririz. Eğer alıp, yerse..."</p>

  <p class="heading0">"Merhaba 12. Mıntıka," diyor Peeta.</p>

  <p class="heading0">"Aynen öyle," diyorum ve keseyi belime tutturuyorum.</p>

  <p class="heading0">"Şimdi nerede olduğumuzu anlamıştır. Yakınlarda bir yerdeyse ve aracı gördüyse, kızı bizim öldürdüğümüzü anlayıp, peşimize düşecektir."</p>

  <p class="heading0">Peeta çok haklı. Bu Cato'nun beklediği fırsat olabilir. Fakat şimdi kaçsak bile, pişirmemiz gereken etler için ateş yakmak zorunda kalacağız. Cato dumanları görecektir. "Ateş yakalım," diyorum. "Hemen şimdi." Çalı çırpı toplamaya koyuluyorum.</p>

  <p class="heading0">"Onunla yüzleşmeye hazır mısın?"</p>

  <p class="heading0">"Yemek yemeğe hazırım," diyorum. "Şansımız varken yiyeceklerimizi pişirmemiz daha iyi olur. Nerede olduğumuzu biliyorsa, biliyor. Ancak ikimizin birlikte olduğumuzu ve Tilki Surat'ı bizim öldürdüğümüzü de tahmin ediyordur. Bu senin iyileştiğini gösterir. Ateş de saklanmadığımızı ve onu buraya davet ettiğimizi gösterir. Sen olsan, gelir miydin?"</p>

  <p class="heading0">"Belki de hayır," diyor.</p>

  <p class="heading0">Peeta ateş yakmak ve ıslak odunlarla koyu bir duman yaratmak konusunda bir sihirbazdan farksız. Çok kısa bir süre içinde, tavşanları ve sincabı pişirmeye, yapraklara sardığım kökleri közlemeye başlıyorum. Sırayla yeşillik topluyor ve Cato'yu kolaçan ediyoruz. Ancak tahmin ettiğim gibi, ortalarda görünmüyor. Yemek pişince, büyük kısmını paketleyip, çantaya dolduruyorum. İkimiz de elimize birer tavşan bacağı alıp, yürümeye başlıyoruz.</p>

  <p class="heading0">Ben ormanın iç kısımlarında iyi bir ağaca tırmanıp, geceyi geçirmek üzere kamp kurmak istiyorum ama Peeta karşı çıkıyor. "Ben senin gibi tırmanamam, Katniss. Hele bu bacağımla. Yerden on beş metre yükseklikte uyuyabileceğimi hiç sanmıyorum."</p>

  <p class="heading0">"Ama açıkta kalmak hiç güvenli değil, Peeta," diyorum.</p>

  <p class="heading0">"Mağaraya dönemez miyiz? Hem "suya yakın, hem de orada kendimizi savunmamız daha kolay."</p>

  <p class="heading0">İç geçiriyorum. Bu, sabah avlanmak üzere terk etmek zorunda kalacağımız bir yere ulaşmak için uzun saatler boyunca yürümek -ya da patırtı çıkarmak mı demeliydim?- demek. Ama Peeta öyle sık sık talepte bulunan bir insan değil. Bütün gün, talimatlarıma uydu ve eminim, durum tam aksi olsaydı, beni geceyi ağacın tepesinde geçirmeye zorlamazdı. Birden, bugün ona karşı pek de nazik davranmadığımı fark ediyorum. Çok gürültü çıkardığı için azarlayıp durduğum yetmezmiş gibi, ortadan kaybolduğu için çığlık çığlığa bağırdım. Açık havaya ve güneşe çıkınca, Cato'nun gölgesinde, mağaradaki romantizmimiz uçup gitti. Eminim Haymitch bana sinir oluyordur. İzleyicilere gelince...</p>

  <p class="heading0">Uzanıp, Peeta'yı öpüyorum. "Tabi," diyorum. "Haydi, mağaramıza dönelim."</p>

  <p class="heading0">Memnun olmuş ve rahatlamışa benziyor. "Kolay oldu," diyor.</p>

  <p class="heading0">Ucuna zarar gelmemesine özen göstererek, ağaca saplanan okumu çıkarıyorum. Bu oklar artık yemek, güvence ve hayatın kendisi demek.</p>

  <p class="heading0">Ateşe birkaç dal daha atıyoruz. Dumanı daha birkaç saat tüter. Gerçi bu noktada Cato'nun herhangi bir çıkarımda bulunacağından da emin değilim. Dereye vardığımız zaman, suyun seviyesinin bir hayli düştüğünü ve akıntının&nbsp;eski hızına döndüğünü görüyorum ve suyun içinden yürümemizi öneriyorum. Peeta da bu önerimi memnuniyetle karşılıyor. Suyun içinde daha az gürültü çıkaracağı için, bir taşla iki kuş vurmuş oluyoruz. Gerçi, aşağı doğru yürüyecek olmamıza ve tavşanla enerji toplamamıza rağmen, mağaraya yolumuz uzun. İkimiz de bugünkü uzun yürüyüşün ardından bir hayli yorgunuz. Üstelik pek bir şey de yemedik. Cato'yla karşılaşma ve balık görme ihtimaline karşılık okumu ve yayımı hazır tutuyorum ama dere, tuhaf biçimde canlı yaratıklardan arınmış gibi görünüyor.</p>

  <p class="heading0">Mağaraya yaklaşırken ayaklarımızı adeta sürüklüyoruz. Güneş ufukta kaybolmak üzere. Su şişelerimizi doldurup, sığınağımıza çıkan yokuşu tırmanıyoruz. Pek matah olmasa da, bu vahşiliğin ortasında, bizim için ev kavramına en yakın yer burası. Üstelik, batıdan esmeye başlayan rüzgârı da göz önüne alınca, bir ağaç tepesinden daha korunaklı olacağı kesin. Güzel bir yemek hazırlıyorum ancak Peeta yemeğin ortasında uyuklamaya başlıyor. Günlerce hareketsiz kaldıktan sonra, avlanmanın acısı yavaş yavaş çıkıyor. Uyku tulumuna girmesini sağladıktan sonra, yemeğinin kalan kısmını uyandığı zaman yemesi için bir kenara ayırıyorum. Hemen uykuya dalıyor. Uyku tulumunu çenesine kadar örtüp, yanağına bir öpücük konduruyorum. Bunu seyirciler için değil, kendim için yapıyorum. Çünkü hâlâ burada olduğu ve sandığım gibi dere kıyısında ölmediği için minnettarım. Cato'yla tek başıma karşılaşmak zorunda kalmayacağım için...</p>

  <p class="heading0">Tek bir hareketle boyun kırabilen, Thresh'i alt edecek güce sahip, başından beri beni gözüne kestirmiş olan, gaddar ve kana susamış Cato. Büyük olasılıkla, eğitimdeki notumla onu geride bıraktığım andan beri benden nefret ediyor. Peeta gibi bir çocuk, böyle bir şeyi umursamazdı. Ama içimden bir ses, puanımın, Cato'nun dikkatini çektiğini söylüyor. Bu o kadar da zor bir şey değil. Erzakların havaya uçurulduğunu öğrendiği zaman gösterdiği o saçma tepkiyi hatırlıyorum. Diğerleri de üzülmüştü elbette ama Cato tamamen aklını oynatmıştı. Artık Cato'nun akıl sağlığından şüpheleniyordum.</p>

  <p class="heading0">Gökyüzü mühürle aydınlanıyor. Tilki Surat'ın yüzünün göğe yansımasını ve sonra dünyadan sonsuza dek silinmesini izliyorum. Peeta bir şey demedi ama gerekli bile olsa, kızın ölümüne neden olmaktan hoşnut olduğunu hiç sanmıyorum. Tilki Surat'ı özleyeceğimi söyleyemem ama bende hayranlık uyandırdığını itiraf etmeliyim. Tahmin ediyorum ki, hepimize bir test uygulasalar, en zeki haraç o çıkardı. Aslına bakarsanız, bir tuzak kurmuş olsaydık, hisseder ve meyvelerden uzak dururdu. Kızı yıkan, Peeta'nın cehaleti oldu. O kadar çok zamanımı rakiplerimi hafife almadığımdan emin olmaya ayırdım ki, onları gözümde büyütmenin de tehlikeli olabileceği hiç aklıma gelmedi.</p>

  <p class="heading0">Düşüncelerim yeniden Cato'ya dönüyor. Tilki Surat'ı -nasıl biri olduğunu ve nasıl hareket ettiğini- çözdüğümü düşünürken, Cato'nun kaygan zemin olduğuna inanıyorum. Güçlü, iyi eğitimli, fakat zeki mi? Bilmiyorum. Tilki Surat gibi değil. Ayrıca, Tilki Surat’ın sergilediği müthiş kontrolden de yoksun. Bana göre, Cato öfke anında, kontrolünü ve karar verme yetisini kaybedebilir. Bu konuda, kendime de pay çıkarmıyorum. Mesela, domuzun ağzındaki elmaya okumu savurduğum an, öfkeden deliye döndüğüm bir andı. Belki de Cato'yu sandığımdan daha iyi anlıyorumdur.</p>

  <p class="heading0">Vücudumun bitkinliğine rağmen zihnim son derece uyanık. Bu yüzden, Peeta'nın her zamankinden daha uzun süre uyumasına izin veriyorum. Hatta, uyanması için omzunu sarstığımda, yumuşak ve gri bir gün ağarmak üzere. Neredeyse panik halinde çevresine bakmıyor. "Bütün gece uyumuşum.</p>

  <p class="heading0">Bu hiç adil değil, Katniss. Beni uyandırman gerekirdi."</p>

  <p class="heading0">Gerinerek, uyku tulumunun içine giriyorum. "Şimdi uyuyacağım işte. İlginç bir şey olursa, beni uyandırırsın."</p>

  <p class="heading0">Görünüşe bakılırsa hiçbir şey olmuyor çünkü gözlerimi açtığımda kayaların arasından aydınlık bir güneşin parladığını görüyorum. "Dostumuzdan haber var mı?" diye soruyorum.</p>

  <p class="heading0">Peeta başını sallıyor. "Hayır. İnsanı rahatsız edecek kadar sessiz."</p>

  <p class="heading0">"Sence Oyun Kurucularının bizi bir araya getirmeleri ne kadar sürer?"</p>

  <p class="heading0">"Tilki Surat dün öldü. İzleyicilerin bahis oynayıp, sıkılmaya başlamaları için yeterince zaman geçti. Bana sorarsan, her an bir şey olabilir."</p>

  <p class="heading0">Ben de "Evet, içimden bir ses bugünün büyük gün olduğunu söylüyor," diyorum. Oturup, son derece huzurlu görünen çevreye bakmıyorum. "Nasıl yapacaklar acaba?"</p>

  <p class="heading0">Peeta sessiz kalıyor. Bu yeterli cevap değil.</p>

  <p class="heading0">"Pekâlâ. Onlar harekete geçene kadar, güzel bir av gününü ziyan etmemiz için bir neden yok. Ancak, başımızın belaya girmesi ihtimaline karşılık, midemizin aldığı kadar yemek yemeğe gayret etmeliyiz," diyorum.</p>

  <p class="heading0">Ben zengin bir yemek hazırlarken, Peeta eşyalarımızı toparlıyor. Tavşanlardan, köklerden yeşilliklerden geriye kalanlarla, son çörekleri ve peyniri de ortaya koyuyorum. Stoka sadece, sincap ve elmaları bırakıyorum.</p>

  <p class="heading0">Karnımız doyduğunda, geriye sadece tavşanın kemikleri kalıyor. Yağ içindeki ellerim, pislik duygumu iyice perçinliyor. Belki Dikiş'te her gün banyo yapma fırsatı bulamıyoruz ama son zamanlardaki halimden daha temiz olduğumuz kesin. Ayaklarım dışında -deredeki uzun yürüyüşümüz sayesinde&nbsp;bütün vücudum pislik içinde.</p>

  <p class="heading0">Mağaramızdan ayrılırken, son noktayı koyduğumuzu hissediyorum. Arenada bir gece daha geçireceğimizi hiç tahmin etmiyorum. Bir şekilde, ölü ya da diri, bugün buradan çıkacağımızı sanıyorum. Kayaları okşayıp, içimden veda ediyorum. Yüzümüzü gözümüzü yıkamak üzere, dereye gidiyoruz. Tenimin soğuk suyla temas etmesi için çıldırıyorum. Saçlarımı yıkayıp, ıslakken örebilirim. Dereye yaklaşırken, kıyafetlerimizi de hızlı yollu yıkayabileceğimizi düşünüyorum. Ya da daha doğrusu, dereden geri kalanlara demeliydim... Karşımızda kupkuru bir defe yatağı duruyor. Eğilip, elimi yere sürüyorum.</p>

  <p class="heading0">"Nemli bile değil," diyorum. "Biz uyurken, bütün suyu çekmiş olmalılar." Daha önce susuz kaldığım günlerde dilimin nasıl kuruduğunu, vücudumun nasıl sancı çektiğini ve zihnimin nasıl bulandığını anımsayınca, dehşete düşüyorum. Şişelerimiz ve mataramız neredeyse tamamen dolu. Ama iki kişinin tüketimi ve bu sıcak güneşle, dibini getirmemiz çok sürmeyeceğe benziyor.</p>

  <p class="heading0">"Göl," diyor Peeta. "Gitmemizi istedikleri yer orası." "Belki gölcüklerde hâlâ su vardır," diyorum. "Bakabiliriz," diyor Peeta ama sadece kibarlık ediyor. Çünkü ben de, bir ara ayağımı soktuğum gölete gittiğimiz zaman neyle karşılaşacağımızı tahmin edebiliyorum. Kupkuru, tozlu bir çukur. Yine de, zaten sahip olduğumuz bir bilgiyi doğrulamak için yola çıkıyoruz.</p>

  <p class="heading0">"Haklısın," diyorum. "Bizi göle çekmeye çalışıyorlar. Orada saklanacak yer yok. Hem bu sayede görüşlerini bloke edecek herhangi bir engel olmadan, kanlı bir kavgaya şahitlik edebilirler. Hemen mi gitmek istersin? Yoksa suyumuzun tükenmesini mi bekleyelim?"</p>

  <p class="heading0">"Şimdi hazır karnımız tokken ve yeni dinlenmişken gidelim," diyor Peeta. "Gidelim, bu işi bitirelim."</p>

  <p class="heading0">Başımla onaylıyorum. Çok komik. Yeniden Oyunlar'ın ilk gününe dönmüşüz gibi hissediyorum. Yeniden aynı konuma gelmişiz gibi. Yirmi bir haraç hayatını kaybetti ama hâlâ Cato'yu öldürmemiz gerekiyor. Aslında başından beri öldürülmesi gereken hep o değil miydi? Şimdi bana, diğer haraçlar sadece küçük birer engelmiş, bizi Oyunlar'ın asıl savaşından uzak tutan, dikkatimizi dağıtan ayrıntılarmış gibi geliyor. Sanki asıl mücadele ben ve Cato arasında geçmeliymiş gibi.</p>

  <p class="heading0">Ama hayır. Hemen yanı başımdaki çocuk da var. Kolunu omzuma attığını fark ediyorum. "İkiye karşı bir," diyor. "Kolay lokma olacak."</p>

  <p class="heading0">"Bir dahaki yemeğimizi Capitol'de yiyeceğiz," diyorum.</p>

  <p class="heading0">"Bundan emin olabilirsin," diyor.</p>

  <p class="heading0">Bir süre öylece, birbirimizi, güneşin ışıklarını ve ayaklarımızın altında&nbsp;hışırdayan yaprak seslerini hissederek duruyoruz. Sonra tek bir kelime etmeden, ayrılıp, göle doğru yürümeye başlıyoruz.</p>

  <p class="heading0">Peeta'nın ayak seslerinin hangi kemirgenleri kaçırdığı, hangi kuşları ürküttüğü umurumda değil artık. Cato'yla savaşmak zorundayız ve bu işi, düzlük arazi yerine burada yapmayı tercih ederim. Fakat böyle bir tercih hakkım olduğunu hiç sanmıyorum. Eğer Oyun Kurucular bizi açıkta dövüştürmek istiyorlarsa, bu iş açıkta olacak demektir.</p>

  <p class="heading0">Birkaç dakika boyunca, Kariyerler'in beni tuzağa düşürdükleri ağacın altında durup, dinleniyoruz. İz sürücü arıların kovanından geriye kalan, sağanak yağışlarla iyice parçalanıp, sıcak güneşin altında kavrulan parçalar, doğru yerde olduğumuza işaret ediyor. Çizmemin ucuyla kovanı itiyorum. Lime lime dökülüp, toza dönüşüveriyor. Rue'nun gizlice tünediği ve hayatımı kurtarmak için beklediği ağaca bakmaktan kendimi alamıyorum. İz sürücü arılar. Glimmer'ın şişmiş vücudu. O korkunç halüsinasyonlar.</p>

  <p class="heading0">"Haydi, gidelim," diyorum. Bu yeri saran karanlıktan bir an önce kurtulmak istiyorum. Peeta itiraz etmiyor.</p>

  <p class="heading0">Güne geç başladığımız için, düzlüğe vardığımızda, akşam olmak üzere. Cato'dan hiçbir iz yok. Hatta güneşte ışıl ışıl parlayan altın renkli Cornucopia'dan başka hiçbir şey yok demek daha doğru olur. Cato'nun bize bir Tilki Surat numarası çekmesi ihtimaline karşılık, Cornucopia'nın çevresini dolaşıp, içinin boş olduğundan emin oluyoruz. Sonra, sanki verilen talimatlara uyar gibi, itaatkâr bir tavırla, göle gidip, su şişelerimizi dolduruyoruz.</p>

  <p class="heading0">Güneş batarken, kaşlarımı çatıyorum. "Onunla karanlıkta savaşmak istemeyiz. Sadece bir çift gözlüğümüz var."</p>

  <p class="heading0">Peeta, büyük bir dikkatle suyun içine iyodin damlatıyor. "Belki de bunu bekliyordur. Ne yapmak istersin? Mağaraya mı dönsek?"</p>

  <p class="heading0">"Ya mağaraya dönelim ya da bir ağaç bulalım. Fakat önce, ona yarım saat daha zaman verelim. Sonra saklanırız," diyorum.</p>

  <p class="heading0">Gölün kenarında, dört bir yandan görülebilecek şekilde oturuyoruz. Düzlüğün kenarındaki ağaçlarda, alaycı kuşların uçuştuklarını görür gibiyim. Şakıdıkları melodileri parlak renkli toplar gibi atıp tutuyorlar. Ağzımı açıp, Rue'nın dört notalı melodisini mırıldanıyorum. Sesimi duyunca, meraklanıp duraksadıklarını ve daha fazlasını duymak için kulak kesildiklerini görüyorum. Sessizliğin içinde, aynı notaları tekrar ediyorum. Önce bir alaycı kuş, melodime karşılık veriyor. Sonra bir tane daha. Ve sonra, bütün kuşlar aynı melodiye ses veriyor.</p>

  <p class="heading0">"Baban gibi," diyor Peeta.</p>

  <p class="heading0">Parmaklarım, tişörtüme takılı duran iğneye gidiyor. "Bu, Rue'nun şarkısı," diyorum. "Sanırım hatırladılar." Müzik yayıldıkça, güzelliğini daha iyi idrak ediyorum.</p>

  <p class="heading0">Üst üste binen notalar, birbirlerini yüceltiyor ve hoş ve doğaüstü bir ahenk yaratıyorlar. Rue sayesinde, 11. Mıntıka'nın bahçe işçilerini, her akşam evlerine uğurlayan melodi buydu demek. Acaba artık Rue olmadığına göre, onun yerine bu görevi bir başkası üstlenmiş midir?</p>

  <p class="heading0">Bir süre, gözlerimi yumup, sesleri dinliyorum. Şarkının güzelliği beni büyülüyor. Sonra bir şey, müziği bozmaya başlıyor. Sesler tuhaflaşıyor, notalar eksiliyor. Alaycı kuşların sesleri yüksek perdeden çığlıklara dönüşüyor.</p>

  <p class="heading0">Ayağa fırlıyoruz. Peeta bıçağını çekiyor. Ben okumu hazırlıyorum. Ve o anda Cato ağaçların arasından fırlayıp, üzerimize saldırıyor. Elinde mızrak yok. Aslına bakarsanız, elleri bomboş. Yine de doğruca üstümüze koşuyor. İlk okum ona doğru uçuyor, göğsüne çarpıp, açıklanamaz şekilde sekiyor.</p>

  <p class="heading0">Peeta'ya "Bir tür zırhı var” diye bağırıyorum.</p>

  <p class="heading0">Aslında bunu tam zamanında yapıyorum çünkü Cato neredeyse üzerimize çıkıyor. Bütün gücümü topluyorum fakat Cato hızını kontrol etmeye yeltenmeden, süratle tam aramızdan geçiyor. Nefes alıp verişinden, morumsu yüzünden akan terlerden, uzun süredir koştuğunu anlıyorum. Aslında bize doğru koşmuyor. Bir şeyden kaçıyor. Ama neden?</p>

  <p class="heading0">Gözlerim ormanı tarıyor ve tam o anda düzlüğe fırlayan ilk yaratığı görüyorum. Kafamı çevirince, peşinden gelen yarım düzine yaratığı daha fark ediyorum. Ve sonra, kendimi kurtarmaktan başka hiçbir şey düşünemeden, Cato'nun arkasından deli gibi koşmaya başlıyorum.</p>
</body>
</html>
