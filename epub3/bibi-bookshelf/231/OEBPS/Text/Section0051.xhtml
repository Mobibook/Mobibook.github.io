<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ralph neredeyse yoldaki yaşantısını arayacaktı. Artık herkes ona bir şeyler buyuruyor, belirli saatlerde yıkanması, belirli saatlerde yemesi, akşamları da kilisede bulunması gerekiyordu. Ne yazık ki kilisede Codrington’lardan başka kimse olmuyordu, çünkü Robyn'in deyimiyle Kral Ben, yani Lobengula halkına kiliseye gitmelerini yasaklamıştı. Gene de o akşam Ralph bu yasağın çiğnendiğine tanık oldu. Reis karısı olduğu besbelli, çok süslü püslü biri maiyetindeki kadınlarla birlikte içeri girdi.” Seni görüyorum Nomusa,” diye seslendi. Kolları bacak kalınlığında, bacakları da bel kalınlığındaydı, karnı şişmanlıktan kat kat sarkmıştı, çıplak göğüsleri de karnına iniyordu. Suratı ise yusyuvarlak, kapkara bir aydede gibiydi. Ama gözleri, dişleri pırıl pırıl, ışık saçıyordu. Tüm bu iriliği, hem yüksek konumunun, hem de doğurganlığının gözle görülür belirtisi sayılıyordu. Robyn gülümsedi:</p>

  <p>"Seni görüyorum, Juba, Küçük Kumru.”</p>

  <p>Juba gürledi: "Ben Hıristiyan değilim. Kara ve Güçlü Fil Lobengula'ya hiç kimse yanlış haber iletmesin.”</p>

  <p>Juba, Robyn'e sarıldı, sonra kürsüdeki Clinton'a döndü:</p>

  <p>"Seni de görüyorum, Hlopi, Akbaş! Ama burada oluşum seni yanıltmasın sakın, ben Hıristiyan değilim. Sadece eski dostlarımı selamlamaya geldim, yoksa ilahi söylemeye, Tanrıya yalvarıp yakarmaya değil. Üstelik bak seni uyarıyorum, Hlopi. Bu gece horoz ötmeden üç kez tanrısını yadsıyan, Kaya adındaki adamın öyküsünü anlatacak olursan bu hiç hoşuma gitmez ha!"</p>

  <p>Clinton hemen karşılık verdi: "Hayır, bu öyküyü anlatmayacağım, zaten şimdiye dek ezberlemiş olmalısın.”</p>

  <p>Bunun üzerine Juba, şaşılacak derecede güzel bir soprano sesle ilahileri okumaya başladı, ayinden sonra Ralph'e baktı: "Henşov sen misin?" diye sordu.</p>

  <p>"Nkosikazi!" Ralph büyük bir reisin ilk karısına böyle seslenileceğim biliyordu, bu Juba'nın hoşuna gitti, başını eğdi:</p>

  <p>"O halde sen, büyük oğlum Bazo'nun kardeşim dediği adamsın; meğer pek sıska ve bembeyazmışsın, Küçük Şahin! Gene de, Bazo'nun mademki kardeşisin, benim de oğlum sayılırsın.”</p>

  <p>"Bana büyük bir onur bağışlıyorsunuz, Umame!" Juba, Ralph'i aldı, bağrına bastı, bu davranışla delikanlı bir an kendini anasının kollarında sandı, içine bir rahatlık, bir güven duygusu geldi.</p>

  <p>***</p>

  <p>O gece ikizler, dualarını edip yatmış, uyumadan önce ablalarına soruyorlardı:</p>

  <p>"Tanrı, insanın dayısının oğluyla evlenmesini hoş karşılar mı, Salina?"</p>

  <p>"Evet.”</p>

  <p>"Peki, Tanrı, annen, baban, kardeşlerin için değil de sadece ve sadece kendin için bir şey dilesen, bunun için dua etsen, kızar mı?"</p>

  <p>"Hayır, kızacağını sanmam. Hadi şimdi ikiniz de uyuyun bakalım.”</p>

  <p>"Ne olursun Tanrım, Salina'ya baktığı gibi bir defacık da bana baksın, bir defacık.”</p>

  <p>***</p>

  <p>Robyn, kocasına sordu: "Zuga'nın çocuğu için ne düşünüyorsun?"</p>

  <p>"Güçlü bir çocuk yani, yalnız kas gücü demek istemiyorum. Arabasına bir göz attım, uzun, tahta sandıklar yüklemiş, sanırım tüfek olacak.”</p>

  <p>"Unutma, Limpopo Irmağının kuzeyinde silah alışverişini yasaklayan bir yasa yok. Lobengula da kendini savunmak için silaha gereksinme duyacaktır.</p>

  <p>"Gene de, silah silahtır işte. Tohuma benzemez. Tohumu yok eder.”</p>

  <p>Robyn mırıldandı: "Bence o da babası gibi çetin, korkusuz bir yaradılışta.”</p>

  <p>"Öyle olmasa bu topraklarda sağ kalamaz ki zaten!"</p>

  <p>Sonra kolunu, karısının omzuna sardı: "Kimi zaman öylesine mutlu oluyorum ki, bu, beni korkutuyor. Bu mutluluk sonsuza dek sürüp gidemez diyorum.”</p>

  <p>Robyn'in yüreğini gün boyu daraltan anlamsız, sebepsiz bir sıkıntı, bu sözlerle büsbütün ağırlaştı, yaşamlarında bir şey değişmiş olacaktı, içine doğuyordu bu.</p>

  <p>***</p>

  <p>Kral, sadece ortada yanan ateşin alevleriyle aydınlanan sarayında, dağ gibi, çırılçıplak oturuyordu. Cildi yağla parlatıldığından, kayadan oyulmuş bir Buda heykelini andırıyordu. Çeşit çeşit değerli hayvan postları örtülü bir sekiye bağdaş kurmuştu. Öylesine şişmandı ki, memeleri sarkmıştı. Başında induna halkası vardı. Elinin uzanacağı yerde, koyu akdarı birası hafif hafif kabarıyor, yağlı et dilimleri duruyordu. İkide birde karıları koşturuyor ona bir çanak sunuyorlardı. Şişmanlık ve irilik, kral olmanın simgesiydi. Lobengula'ya boşuna Matabele Ülkesinin Ulu Kara Fili dememişlerdi ya!</p>

  <p>Hareketleri, krallığın gerektirdiği gibi ağır, ama bakışları cin gibi, yüzü ise olanca şişmanlığına karşın, gene de yakışıklıydı. Bir Matabele kralının, kral kalabilmek için uygulaması gereken vahşeti açığa vurmuyordu. Mzilikazi, oğluna anlatmıştı:</p>

  <p>"Halkım benden güçlü ve haşin olmamı ister, en ufak bir zayıflığımı yakalamak için tetikte bekleyenler vardır. Yakaladıkları anda işim bitik demektir.”</p>

  <p>Oğlu Lobengula dersini iyi öğrenmiş, ama bu, yüz çizgilerini kabalaştırmamıştı. Acımasızlığı dışarı vurmuyordu. Tam tersine, bakışlarında bir ikircik, kaderin oyuncağı olmuş, akıntıya kapılmış, sürüklenen bir adamın şaşkınlığı okunuyordu. Babasının tahtına oturmayı hiç ummamıştı. Ondan büyükleri, ağabeyleri daha soylu kandan gelme anaların doğurduğu erkekler vardı.</p>

  <p>Şimdi karşısında, ateşin öte yanına çömelmiş, o güçlü, yiğit savaşçıya baktıkça, krallığın yükünü, o korkunç yükü bu adamın omuzlarına aktarmaya kendisi de ömrünün en mutlu günlerini geçirdiği Matopos tepelerindeki o gizli mağaraya çekilmeye büyük bir özlem duyuyordu.</p>

  <p>Karşısında oturan adam yarım kan kardeşiydi. Onun gibi soyu, ta Zulu ülkesinin katıksız Zanzi kanına dayanıyordu, işte kral asıl böyle birisi olmalıydı.” Seni görüyorum, Gandang,” derken duyduğu hüzün, sesinden okunuyordu, çünkü bu düşlerini asla gerçekleştiremeyeceğinin bilincindeydi. Aslanların kaynaştığı bir ormana tek başına ava çıkmış gibiydi.</p>

  <p>İlk anıları, Matabele’lerin aç, yorgun, dağ tepe yol tepmesine dayanıyordu, derken bir baskın düzenlemiş, bol bol sığır ele geçirip karınlarını doyurmuşlar, sonra da beyaz tutsakların çevresini sarmışlardı. Bu beyazlar, Boer arabalarından ele geçirilmişti. Herkesi öldürmüş ancak iki küçük çocuğu bırakmıştı Matabele’ler. Bunlardan birinin adı Sarah idi, ama Lobengula onu hep Saala olarak bilmiş, Sarah demeye bir türlü dili dönmemişti. İnanılmayacak kadar beyaz tenli gelmişti ona. Sonradan, yürürlerken Saala'nın kardeşi de ölmüştü, ama nedenini hatırlayamıyordu Lobengula. O küçücük, bembeyaz bedenini gömmeden, öylece bırakıp yollarına devam etmişlerdi.</p>

  <p>Sonunda Lobengula'nın anası da düşmüş, bir daha kalkamamış, son gücünü harcayarak, kalçasında taşıdığı küçük kızı Ningi'yi Saala'ya uzatabilmiş, sonra da kıvrılıp ölmüştü. Böyle, tüm zayıf kadınlar yolda ölmüş, bebekler de analarıyla birlikte ölmüştü, çünkü kimsenin başkasının öksüzünü taşıyacak durumu yoktu, her kadın kendi çocuğunu taşıyordu. Ama Saala, küçük Ningi'yi kendi beyaz sırtına bağlamış, Lobengula'nın da elini tutmuş, ülkesini terk etmiş, kaçmakta olan halkın peşine düşmüşlerdi. Artık elbiseleri yırtıldığından o da öteki Matabele kızları gibi çırılçıplaktı, üstelik anadilini unutmuş, yalnız kabilenin dilini konuşuyordu. Teni güneşten iyice kararmış, tabanları gergedan derisi gibi kalınlaşmış, nasır tutmuş, bu yüzden de ustura gibi keskin dikenlere rahatça basabilir olmuştu.</p>

  <p>Lobengula yavaş yavaş Saala'ya bağlandı, onu ölen annesinin yerine koydu. Saala da onu kanadının altına aldı, onun için sırasında yiyecek çaldı, ağabeylerinden, tahtın vârisi hain Nkulumane'den günün birinde oğluna rakip çıkabilecek herkesten nefret eden, Nkulumane'nin anasından onu korudu.</p>

  <p>Sonra ülkeden kaçan Matabele’ler, Timsahlar Irmağını, Limpopo'yu aştılar, çok çok güzel bir ülkeye ulaştılar. Burada av hayvanı pek boldu, tatlı suları şırıl şırıl akıyordu. Böylece Matabele’ler, Kral Mzilikazi'nin peşinde, Matopos tepelerine kadar gittiler, orada, ıssız bir dağın doruğunda, kral, Matopos büyücüsüyle karşılaştı.</p>

  <p>Umlimo gene kuzey yolunu işaret etti ve Matabele’ler böylece yemyeşil otlarla, yüksek ağaçlarla kaplı, güzel bir beldeye vardılar.</p>

  <p>Mzilikazi, ” Burası benim, ” diyerek sarayını İndunalar Tepesinin hemen eteğine kurdurdu. Ama yolda gelirken hemen hemen tüm hayvanlarını yitirmişler, kadınlarla çocukların çoğunluğu da bu acımasız yolculuğa dayanamamıştı. Böylece Mzilikazi, Thabes Indunas'ta, en büyük karısı, Nkulumane'nin anasını, geçici olarak bırakıp en iyi savaşçılardan beş binini yanına alarak hayvan ve kadın toplamak için öteki kabilelere baskına çıktı. Doğuya, ulu Khama'nın yönettiği topraklara gitti ve kendisinden bir daha haber alınamadı.</p>

  <p>Mevsimler mevsimleri, yağışlar kuraklığı, sıcak soğuğu kovaladı, Mzilikazi'den hâlâ haber yoktu. Yavaş yavaş Matabele toplumunun düzeni bozulmaya başlıyordu, çünkü Mzilikazi'nin yerine bıraktığı karısı, sevgilileriyle utanmazca ilişki kurmaya başlamıştı. Öteki karıları da onun gibi yaptılar, istedikleriyle yatıp kalkmaya başladılar, böylece halk da onları örnek aldı, mızrağı kana bulanmamış gençler, kimseden izin istemeden kızları kaçırmaya başladılar. Böyle ahlak kuralları yıkılınca öteki kötülükler de ardından gelmekte gecikmedi. Vurdumduymazlık, ayyaşlık aldı yürüdü. Elde kalan son hayvanlar da öldürülüp şölenlerde yendi, bitirildi. Bu arada Matabele devriyeleri küçücük, sarı bir Buşmanı yakalamışlardı. Buşman onlara, “Mzilikazi öldü. Yüreğindeki mızrak yarasına ben kendi parmaklarımı soktum, sırtlanlar etlerini yer, kemiklerini kırarken gözlerimle gördüm, ” dedi. Kralın büyük karısı, su kaynattırıp kralın ölüm haberini getiren birine uygun cezayı verdi. Kaynar sulan küçük Buşman'ın başından aşağı döküldü, etleri kemiklerinden ayrılıncaya dek. Sonra kadın, indunaları toplayıp ölen babasının yerine Nkulumane'yi tahta geçirmelerini istedi. Ama indunalar aptal değildi, hiçbiri Mzilikazi'nin ölmüş olabileceğine inanmıyordu. Bunun üzerine kadın, öfkesinden çılgına döndü, oğlunun tüm rakiplerini ortadan kaldırmayı tasarladı. Saala o sırada kraliçenin kulübesinin önünde oturuyordu, cellatların çağrıldığını görünce hemen kralın öteki karılarına koştu. Haber verdi.</p>

  <p>Sonra Ningi'yi, kralın çocuksuz kanlarından birine bıraktı, Lobengula on yaşına gelmişti, her Matabele çocuğuna düşen görevi yapıyor, sığırları, daha doğrusu kalan hayvanları güdüyordu. Saala gitti, buldu onu, gene elinden tuttu, geldikleri yere, güneye doğru kaçmaya başladılar. Karınlarını köklerle, böğürtlenlerle, kuş yumurtası ve kertenkele etiyle doyurdular. Aç kaldıkları da oldu, ama sonunda sağ olarak Matopos tepelerine ulaşabildiler, bir sabah erkenden o sıska, deli bakışlı yaşlı adam onları buldu. Saala hemen Lobengula'yı arkasına gizleyerek, “Bu, Lobengula'dır, Mzilikazi'nin en sevgili oğlu. Ona elini süren, krala elini sürmüş sayılır, ” dedi.</p>

  <p>Büyücü oralı olmadı. Korkudan tir tir titreyen çocukları gizli geçitlerden geçirerek dağın ta içerilerine götürdü. Orada kral olacak çocuğu eğitmeye koyuldu. İşte Lobengula, büyüyü, güçlü olmayı, orada Matopos mağaralarında öğrendi. Ancak on altı yaşına geldiğinde, yaşlı, deli büyücü onu, büyücülerin büyücüsü Umlimo'nun huzuruna çıkardı. Umlimo kadındı, güzel bir kadın. Lobengula, Umlimo'nun mağarasında gördüklerini hiç kimseye, Saala'ya bile anlatmadı, ama mağaradan döndüğünde bakışlarına bir hüzün gelmiş, omuzları, öğrendiği gizemin ağırlığıyla adeta çökmüştü. O gece bir fırtına çıktı, şimşekler çaktı, gök gürledi. îşte o zaman, çocuğu erkek, prensi kral yapan, gene o küçük, beyaz yetim kız oldu. Zamanı gelince de ona, kışın sararmış otları üzerine doğan sabah güneşi renginde bir oğul doğurdu. Lobengula ömründe ilk ve tek kez mutluluğu işte o zaman tattı. Sonra büyücü, onlara yeni yeni haberler getirdi.</p>

  <p>Mzilikazi, ansızın, Thabes Indunas’a dönmüştü, daha savaşçılarının mızraklarındaki kan kurumadan, peşinden sayısız tutsak ve hayvanla. Yokluğunda, kral ölmüş gibi davrananları teker teker toplatmış, kimini uçurumdan aşağı attırmış, kimini timsahlara yem olarak verdirmiş, kiminin de gövdesinin gizli deliklerine kamışlar sokturmuştu.</p>

  <p>Ama Nkulumane'nin anası huzuruna getirildiğinde kadın öylesine bağırıp ağlamış, saçını başını yolmuş, öylesine yalanlar atmış ki, hatta Lobengula'yı kurtarmak için uzaklara gönderdiğini söylemiş, Mzilikazi ona inanmıştı.</p>

  <p>Tüm bu süre içinde Lobengula, Saala ve küçük, sarı oğluyla Matopos mağarasında kalmış, mutluluğu tatmıştı. Çok, çok uzaklarda, Limpopo Irmağının güneyinde, fil avına çıkmış bir Hotanto avcısı, orada yaşayan, onu konuk eden sakallı adama anlatmış:</p>

  <p>"Matabele ülkesinin güney tepelerinde inanılmayacak bir şey gördüm. Beyaz bir kadın, çırılçıplak. Geyik gibi ürkekti, kaçtı, yakalayamadım.”</p>

  <p>Bu öykü ağızdan ağza yayılınca biri, Boerlerden Van Heerden ailesinin vahşiler tarafından nasıl öldürüldüğünü ve iki kızlarının, Hannah ile Sarah'nın kaçırıldığını hatırlamıştı. Olacak şey miydi bu? Putataparlar bir Hıristiyan kadını tutsak etmişlerdi! Kadın mutlaka kurtarılmalıydı.</p>

  <p>Hemen harekete geçildi. Ama bu coşkuda, Tanrı aşkından öte bir şeyler de vardı. Adamlar birbirlerine fısıldıyorlardı: "Beyaz kadın yoksa bile, Matabele’lerin yeni yeni sürüleri varmış.”</p>

  <p>Sonra büyücü, gene Lobengula'ya geldi, gözlerini devire devire:</p>

  <p>"Beyazlar Timsah Irmağını aştılar, garip hayvanların sırtına binmiş geliyorlar, hem de çok, çok kalabalık!"</p>

  <p>Lobengula içgüdüsüyle, Boer komandolarının neden geldiklerini sezmiş, ne yapacağını kararlaştırmıştı. Saala'ya, ” Sen çocukla burada kal, ben babama gidip savaşçıları getireceğim, ” dedi.</p>

  <p>Ama Saala bir kadındı ve merakını yenemiyordu. Üstelik kan, kanı çekiyordu. Bu yabancı beyazların, onun kanından olduğunu anımsar gibiydi. Bu yüzden Lobengula kuzeye gider gitmez o da bebeğini sırtına bağlayıp mağaradan çıktı. Önce uzaklardan gelen silah seslerine yöneldi, çünkü Boer komandoları, karınlarını bol bol avlanarak doyuruyorlardı. Daha sonra sesler, at kişnemeleri duyunca içinde, karşı konulmaz bir özlem kabarıverdi.</p>

  <p>Konakladıkları yere yaklaştı, ilahiler okuduklarını duydu. Sözcükleri tanıdı, anıları canlandı, artık Saala değil, Sarah idi. Gizlendiği yerden çıkıp onlara yaklaşmak istedi, ama çırılçıplak olduğunu hatırladı. Sırtındaki çocuğun da teni sarıydı, ne kendisine, ne Matabele babasına benziyordu. Havva'nın cennette işlediği gibi, günah işlediğinin o an bilincine vardı ve utandı. Usulca uzaklaştı. Matopos tepelerine döndü, şafak sökerken bebeğiyle birlikte uçurumdan aşağı koyverdi kendini. Lobengula onları bulduğunda daha akbabalara yem olmamışlardı ve kadın, çocuğu hâlâ bağırma basmış, ta yukarılardan düşerlerken onu koyvermemişti. Garip şey, ana oğul derin bir uykuda gibiydiler.</p>

  <p>Lobengula bunları anımsayınca içini çekti, sonra karşısında oturan yarım kan kardeşine döndü. Ah, bir de Umlimo'nun kehanetinden, yazgısından kaçabilseydi! Umlimo ne demişti ona:</p>

  <p>Senin adın Lobengula, Rüzgâr Gibi Esen demek. Ama kartal kadar yüksekte uçsan bile, rüzgârlar seni önüne katacak. Lobengula, Mzilikazi'nin mızrağını elinde tutacak. Gene de rüzgârlar seni sürükleyecek; aşağılara, aşağılara, aşağılara, ulusunu da seninle birlikte sürükleyecekler.</p>

  <p>Evet, mağaradaki o garip, güzel kadın işte bunları söylemiş, söylediklerinin birinci bölümü de gerçekleşmişti bile. O güçlü yiğit savaşçı Mzilikazi, karı gibi, romatizmadan, damla hastalığından, içkiden çarpılmış, bitmiş, kulübesinde, döşeğinde öldü.</p>

  <p>Karıları on iki gün yasını tuttular, sonra nesi var nesi yoksa her şeyiyle birlikte, kutsal Matopos tepelerinde kral mağarasına götürüp oturttular, duvarcılar mağaranın kapısını ördü. Sonra şölenler başladı, Mzilikazi'nin yerine biri seçilecekti. Bu, haftalar boyu sürdü. Sonunda gidip Umlimo'ya danıştılar. Umlimo, ” Rüzgâr Gibi Esen kral olacaktır,” karşılığını verdi. Ama Lobengula kaçmış, son dakikada bile yazgısından kurtulmayı denemişti. Yakalayıp getirdiler, zorla tahta çıkardılar, bağlılık andı içtiler. Hepsi, Nkulumane, anası, tüm kardeşleri, dizlerinin üzerinde sürünerek huzuruna çıktılar. Ama Lobengula, Nkulumane ile oğlunu bir daha görmek istemediğini söyledi, bu da yeni kralın ilk buyruğu oldu. Ana oğul hemen öldürüldü ve Lobengula halkın gözüne girdi.</p>

  <p>"Babası gibi, yüce bir kral olacak, ” dediler.</p>

  <p>Ne var ki Lobengula bir daha hiç mutlu olamadı. Şimdi de, ürpererek geçmişin bu korkunç yükünü silkeleyip atmaya çalışırken kardeşine, “Kalk, kardeşim Gandang. Senin varlığın beni ısıtıyor,” dedi.</p>

  <p>Sonra konuştular. Bir ömür boyu birbirine güvenmiş iki eski dost olarak, her şeyi konuştular. Gandang, elindeki Martini marka tüfeği krala verdi:</p>

  <p>"Bakela'nın oğlu Henşov'da bunlardan bir araba dolusu var.”</p>

  <p>"Öyleyse ülkemize hoş geldi. Hadi şimdi oğlunu çağır da tüm bunları onun ağzından dinleyeyim.”</p>

  <p>Bazo, yiğit bir delikanlı olmasına karşın, kralın huzurunda korkusundan tir tir titreyerek yerlere kapandı. Lobengula onu yanına çağırdı. Bazo krala belindeki peştamalı sundu. Lobengula, elmasları kucağına döküp karıştırdı:</p>

  <p>"Benim ırmaklarımda bunlardan çok daha güzel taşlar var. Bunlar çirkin şeyler!" diye homurdandı.</p>

  <p>"Ama efendim beyazlar bunlara deli oluyorlar. Bu yüzden birbirlerinin canını almaktan bile çekinmiyorlar.”</p>

  <p>Lobengula, Umlimo'nun sözlerini anımsadı:</p>

  <p>"Aslanı kendi pençeleriyle parala.”</p>

  <p>Eğer bu küçük, çirkin taş parçaları aslan pençeleriyse, o zaman herkes Lobengula'nın neler yapabileceğini görecekti.</p>

  <p>Bütün indunalarını çağırttı. Hepsi sessizce oturup bekleştiler. Sonra sekisine sırtüstü uzandı, karıları vücudunu boynundan ayak bileklerine kadar bir güzel yağladılar, sonra da koca koca, yontulmamış elmasları bu yağlara gömdüler. Böylelikle Lobengula, yarı insan, yarı pırıltılar saçan pullu balık gibi garip bir yaratığa dönüştü. Soluk aldıkça göğsü inip kalkıyor, elmaslar alevlerin ışığında çakıp çakıp sönüyordu. Herkes soluğunu tutmuş bekliyordu şimdi. Çünkü kral böyle, ulusun hazinesini sergiledikten sonra, adamlarına onur payeleri ve armağanlar verirdi. Şimdi gürledi: "Bazo, gel bakalım.”</p>

  <p>Kulübedekilerden başında induna halkası bulunmayan tek kişi, Bazo'ydu. En arkada çöktüğü yerden doğruldu.” Bayete, Nkosi.”</p>

  <p>"Beni memnun ettin. Dile bakalım ne dilersen.”</p>

  <p>"Sadece kralımın, görev aşkıma ve sevgime inanmasını diliyorum, efendimiz. Bana bir görev verin ki, bunları kanıtlayabileyim.”</p>

  <p>Lobengula bu kez ön sırada oturan Gandang'a baktı: "Senin enik zafere susamış. İncik boncuk, karı ve sığır isteyenleri utandırıyor, baksana!"</p>

  <p>Bir an düşündü, sonra güldü: "Güneşin doğduğu yönde, iki günlük yolun ucunda, yüksek bir tepede bir Masona köpeği yaşıyormuş, kendini kralın kolunun uzanamadığı bir yerde sayıyor, büyük bir büyücü, yağmur yağdırıcı sanıyormuş. Adı Pemba.”</p>

  <p>Kulübede bir sessizlik oldu. Geçen mevsim kral üç kez adamlarını Pemba'nın dağına göndermiş, tümü de eli boş dönmüşlerdi.</p>

  <p>"Eski alayından elli kişi al, git onun başını bana getir ki, o küstah kırıtışını gözlerimle görebileyim, Küçük Balta.”</p>

  <p>"Bayete!" Bazo sevincinden neredeyse uçacaktı. Hemen ateşin önündeki boşluğa sıçrayıp meydan okuma dansına başladı. indunalar sırıttılar, başlarını hoşgörüyle salladılar, ama bu gence imrendikleri de belliydi. Onların tutkusu, coşkusu, çok, çok gerilerde kalmıştı.</p>

  <p>***</p>
</body>
</html>
