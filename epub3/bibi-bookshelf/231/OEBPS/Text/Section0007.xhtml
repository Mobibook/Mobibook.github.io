<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga, Jock Danby'nin arabasını alıp Pazar Alanına gitti. Bir düzine kadar kereste satın aldı. Parasını pazarlık etmeden ödedi. Sonra Danby'nin avlusunda ceketini çıkardı, Jock'un yardımıyla bir tabut yaptılar. Tabut öğleden önce tamamlanmıştı, ama Jock, oğlunun cesedini kucakladığında, Zuga onun hafifçe kokmaya başladığını sezdi. Afrika sıcağında bu olağandır. Jock'un karısı tabutla birlikte arabaya bindi, Zuga ile ikisi yan yana yürüdüler.</p>

  <p>Kampta tifo salgını almış yürümüştü. Çadırların bir mil kadar uzağında, Transavaal yolu üzerindeki mezarlıkta iki araba daha vardı. Kazılmış, hazır bekleyen mezarlar, parasını bekleyen bir de mezar kazıcı...</p>

  <p>Mezarlıktan dönerlerken Zuga arabayı meyhanenin önünde durdurup cebindeki son kuruşlarla üç şişe Kap viskisi satın aldı. Yeşil kadife koltuklara Jock ile karşılıklı oturdular, şişelerden birini açtılar. İriyarı adamın omuzları çökmüş, yıkılmış, bitmişti. Gözlerini bardağa dikerek mırıldandı:</p>

  <p>"Her şey öyle çabuk oldu ki! Çok değil, daha dün akşam koşup arabayı karşıladı, sonra da omzuma bindirdim onu. Öyle hafifti ki! Bir deri bir kemik kalmıştı zavallıcık. Zaten biliyorum, şu yere batası madene ilk kazmayı vurduğumdan beri bir uğursuzluk çöktü üzerime. Alice'in sözünü tutmalı, orada, dere boyundaki madenlerde kalmalıydım.”</p>

  <p>Dışarıda, dantel perdeli tek pencerenin dışında güneş batıyordu. Akşam karanlığı odaya çökerken Alice Danby, tüten bir gemici feneri getirip masaya bıraktı, sonra da önlerine birer tabak yağsız çorba koydu ve gene arka odaya çekildi, o upuzun gece boyunca ara sıra hıçkırdığını duydu Zuga.</p>

  <p>Şafak sökerken üçüncü şişenin de dibini bulmuşlardı. Zuga,” Eğer buradan gidiyorsan imtiyazlarını birine satmak zorundasın,” dedi.</p>

  <p>"Onlar lanetlenmiş, ikisi de. Beş kişiyi öldürdüler bugüne değin, beni mahvettiler, bana ömrümün en kötü yılını yaşattılar. Her iki yanımda çalışanların koca koca elmaslar çıkardıklarını gözlerimle gördüm. Zengin oldular, gözlerimle gördüm, ya ben? Şu halime bak, şu yaşadığım izbeye...”</p>

  <p>Birden ara kapı açıldı, Alice Danby, kocasının başına dikildi. Gergin yüz çizgilerinden, benzinin solukluğundan onun da gece boyunca gözünü kırpmadığı, hiç uyumadığı anlaşılıyordu.” Sat öyleyse,” dedi.” Burada bir gün daha kalamam artık. Sat onları, her şeyi sat gitsin. Uzaklaşalım buradan, Jock. Bu berbat yerden bir an önce gidelim. Burada bir gece daha geçirmem, olanaksız.”</p>

  <p>***</p>
</body>
</html>
