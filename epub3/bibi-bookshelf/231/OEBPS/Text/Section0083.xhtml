<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>"Bunlar çobandır, çobanlıktan başka bir şey bilmezler, sürülerini ellerinden alamazsınız!"</p>

  <p>Robyn Ballantyne sesini yükseltmemeye çalışıyor, ama gözleri yemyeşil, öfkeyle parlıyordu.</p>

  <p>"Lütfen oturmaz mısınız, Robyn?" Mungo St. John, Matabele ülkesi yöneticisinin resmi makamı olan balçık kulübedeki yeni eşyalardan birini, bir koltuğu gösteriyordu: "Siz de daha rahat edersiniz, ben de.”</p>

  <p>Gerçekte hiç de rahatı kaçmış gibi görünmüyordu ya! Döner koltuğunda geriye kaykılmış, çizmeli ayaklarını da masanın üzerine dayamıştı. Ceketsizdi, boyunbağı yoktu, yeleğinin düğmeleri de iliklenmemişti.</p>

  <p>"Teşekkür ederim. General, karşılığınızı alıncaya dek ayakta dikileceğim. Her şeylerini aldınız. Kardeşim Zuga Ballantyne, Matabele sürülerinden yüz yirmi beş bin baştan fazla hayvan topladı.”</p>

  <p>"Ama savaş da yüz bin liraya patlamıştı.”</p>

  <p>"Pekâlâ, insanlıktan anlamıyorsunuz, belki parayla yola gelirsiniz. Matabele halkı dağınık, şaşkın bir durumda; kabile düzeni tamamen bozuldu. Çiçek salgını yayılıyor...”</p>

  <p>"Yenik düşmüş bir ulus her zaman sıkıntı çeker. Ne olur oturun, boynum ağrıyor size bakacağım diye.”</p>

  <p>"Sürülerinin hiç olmazsa süt ve et sağlayabilecek bir bölümünü geri vermezseniz, açlıkla karşı karşıya kalacaksınız, bu da size savaştan bile daha pahalıya patlayacaktır, bilmiş olun. İyi düşünün, General. İmparatorluk hükümeti açlığın ne denli yaygın olduğunu anlayınca, sizin şirketi, Matabele’leri doyurmaya zorlayacaktır. Peki, Capetown'dan tahıl taşımak kaça patlar, hiç düşündünüz mü? Açlık soykırım boyutlarına yaklaşacak olursa, ben de Labouchere gibi, Blunt gibi, insanlığın savunuculuğunu üstlenmiş kişileri kışkırtırım. Patırtı çıkartırız. Hükümet, size verdiği imtiyazı geri alır. Matabele ülkesini de tahtın kolonilerine katar.”</p>

  <p>Mungo doğruldu: "Peki ama sizi bu vahşilere avukat mı yaptılar?"</p>

  <p>"Bu düşünceleri açlık yayılmadan, Bay Rhodes'e iletmenizi tavsiye ederim, General. Hem de derhal.”</p>

  <p>"Belki de haklısınız, Robyn. Bu konuyu yöneticiler kuruluna götürürüm. Başka bir isteğiniz var mıydı?"</p>

  <p>"Evet var. Benimle evlenmenizi istiyorum.”</p>

  <p>Gözlerini kadının yüzünden ayırmadan, ağır ağır ayağa kalktı:</p>

  <p>"Belki inanmayacaksınız ama bundan büyük bir zevk duyarım. Gene de çok şaşırmadım diyemeyeceğim. O gün Khami Misyonuna geldiğimde size evlenelim demiştim, beni geri çevirdiniz. Peki, şimdi neden bu kararınızdan caydınız, merak ettim?"</p>

  <p>"Bana verdiğiniz piçin bir babası olması gerek. Clinton'un ölümünden dört ay sonra gebe kaldım.”</p>

  <p>"Bir oğul. Erkek olacak, biliyorum.” Kadının yanına geldi.</p>

  <p>"Sizden nefret ettiğimi bilmelisiniz.”</p>

  <p>"Biliyorum, belki de bu yüzden seni seviyorum ya! Bak ben bile farkında değilmişim bunun. Öteden beri sevgi gibi önemsiz şeylerin çok, çok üzerinde olduğumu sanırdım. Ama şimdi ikimiz de bu gerçeğe göğüs germek zorundayız. Seni seviyorum.”</p>

  <p>"Ben sizden, adınızdan başka bir şey istemiyorum. Siz de benden nefretten, horlanmadan öte bir şey alamayacaksınız.”</p>

  <p>"Önce evlen benimle, sevgilim, kim kimden ne alacakmış sonra görürüz.”</p>

  <p>"Bana dokunmayın,” derken Mungo St. John onu dudaklarından öpüverdi.</p>

  <p>***</p>

  <p>Zuga'nın aldığı toprakları dolaşması neredeyse on gün sürdü. Doğuda Khami Irmağından, ta Bembesi kavşağına kadar, güneyde ise GuBulawayo’yu yakınlarına kadar uzanıyordu. Otlağı bol, ormanı bol, yemyeşil bir bölge, içinden pek çok dere, ırmak geçiyor, Zuga'nın sürülerine su sağlıyordu.</p>

  <p>Bay Rhodes, Zuga'yı düşman malvarlığının koruyucusu yapmıştı. Göreve gönüllü olan yüz asker, en iyi cins yüz otuz bin baş hayvana sahip oldular. Son dakikada Bay Rhodes, St. John'a bir telgraf çekip, kırk bin baş hayvanın Matabele’lere geri verilmesini istedi. Böylece gönüllüler hakları olan ganimetin üçte birinden yoksun bırakılmış oluyorlardı. Sonra da hayvanların, özellikle o kadın doktorun kışkırtmasıyla, vahşilere geri verildiği söylentileri yayıldı. Gönüllüler buna dayanamazlardı.</p>

  <p>Tam elli kişi, viskiden kafayı iyice buldular, ata binip Khami Misyonunun yolunu tuttular, o şıllığın hakkından gelmek için. Ama Mungo St. John ve Zuga Ballantyne onları yolda karşıladılar, işi tatlıya bağladılar, adamlar Gubulawayo'ya dönüp gene barlara tıkıldılar.</p>

  <p>Pazarda hayvan fiyatları iyice düşmüştü. Zuga, Ballantyne elmasından aldığı paranın yarısını hayvana yatırdı. Şimdi arkalarından Jan Cheroot, bir arabaya kamp eşyasını ve çadırı yüklemiş, önde ikisi at üzerinde, yerleşecek bir yer arıyorlardı. Zuga en iyi hayvanları seçmiş, renklerine göre sürülere ayırmış ti. Ralph de Kimberley'deki son istasyona, ev yapımı için gerekecek araç gereci, ayrıca yirmi de boğayı getirme işini üstlenmişti.</p>

  <p>Louise birden sevinçle bağırdı: “İşte burası... Çok, çok güzel bir yer burası, kusursuz. Ömrümün geri kalan günlerini bu manzarayı seyretmekle geçirebilirim.”</p>

  <p>Aşağıda arazi, dimdik, ırmağın yemyeşil sularına iniyordu.</p>

  <p>"Hiç olmazsa suyumuz bol olur. Şu aşağıda da çok iyi sebze yetişir.”</p>

  <p>Louise onu azarladı: "Biraz duygusal olsana canım. Şu ağaçlara bak.”</p>

  <p>Sonbahar renkleri, kırmızıdan sarıya, çeşit çeşit, başlarının üzerini bir kubbe gibi örten ağaçları tepeden tırnağa boyamıştı. Kuş cıvıltıları, arı vızıltıları bu eşsiz görünüme neşe katıyordu. Zuga gene, ” Evet, sıcakta iyi gölge verirler, ” dedi.</p>

  <p>"Ayıp çok ayıp, eğer bu ağaçların güzelliğini de göremiyorsan o halde Thabes Indunas'a bir bak.”</p>

  <p>İnduna tepeleri, gümüş renkli bulutların altında masmavi uzanıyordu, aralarındaki otlarda Zuga'nın sürüleri dolaşmaktaydı.</p>

  <p>"Evet, orası da yakın, Ralph'in demiryolu yapımı Gubulawayo'ya vardığı zaman, trene atlar birkaç saatlik yolda oluruz ve uygarlığın tüm nimetlerinden yararlanırız.”</p>

  <p>"Öyleyse bana burada bir ev yapacaksın, değil mi?"</p>

  <p>"Önce bir ad bulalım da. King's Lynn'e ne dersin? Çocukluğum orada geçmişti.”</p>

  <p>"Çok güzel derim, tamam, King's Lynn oldu.”</p>

  <p>El ele tutuşup ağaçların altından ırmağa doğru yürüdüler.</p>

  <p>***</p>
</body>
</html>
