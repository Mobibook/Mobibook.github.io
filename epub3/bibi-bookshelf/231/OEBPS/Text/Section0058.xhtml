<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga, evden çıkarken mavi taşa dokunup parmaklarını dudağına götürdü, oğluna baktı, güldü, ” Uğur getirsin diye, ” dedi.</p>

  <p>Jan Cheroot, Zuga'nın atının dizginlerini tutuyordu, homurdandı:</p>

  <p>"Ne uğuru be, baş belası taş, ta Kimberley'den buralara getirinceye dek canımızı çıkardı.”</p>

  <p>Yolda giderlerken Jordan dedi ki: "Maviye rastladığımız o günü sık sık düşünürüm de... Eğer bilseydik...”</p>

  <p>"Nereden bilecektik ki?"</p>

  <p>"Ben neden oldum. Ben emindim. Sizi de mavi zeminin verimsiz olduğuna ben inandırdım.”</p>

  <p>"Jordan, o zaman henüz bir çocuktun.”</p>

  <p>"Ama elmastan anlar geçiniyordum. Belki bu denli emin olmasaydım. Şeytan Sofrası'nı satmazdınız.”</p>

  <p>"Satmadım ki zaten! Kumarda gitti.”</p>

  <p>"Değersiz olduğunu sandığınız için kaybettiniz. Mavinin son değil sadece başlangıç olduğunu bilseydiniz Bay Rhodes'le bahse tutuşmazdınız.”</p>

  <p>"Ama o zaman bunu kimse bilmiyordu ki!"</p>

  <p>"Bay Rhodes sezinlemişti. Güvenini yitirmedi o. Mavinin ne olduğunu biliyordu. İçgüdüsüyle biliyordu. Başka kimsede olmayan o içgüdüsüyle.”</p>

  <p>"Bir daha Kimberley'e hiç dönmedim, Jordie. Dönmek istemedim ama haber, demiryolundan sızıp geliyor elbette.</p>

  <p>Rhodes ile Barnate'nin Şeytan Sofrası'na yarım milyon lira değer biçtiklerini duydum.”</p>

  <p>"Evet, çünkü asıl elmas madeninin anahtarı orasıymış. En zengin maden orasıymış, ama bunu tahmin edemezdiniz ki, baba.”</p>

  <p>"Gariptir, kiminin içgüdüleri her zaman doğru çıkıyor da kimi her zaman yanılıyor. Bense öteden beri, kuzeye giden yolu o çukurun, o korkunç çukurun açacağını biliyordum, bundan hiç kuşkum yoktu. Anlat bakalım, maviyi anlat bana.”</p>

  <p>"Değişiyor, baba, durduğu yerde değişime uğruyor, bu derece basit. Elmas zaten doğanın mucizesi değil mi? Bay Rhodes gösterdiği zaman gözlerime inanamadım. O sert, mavi, granit gibi kaya, bir iki yıl açıkta kaldıktan sonra, sanıyoruz güneşin etkisiyle un ufak oluyor, dağılıyor. O elmaslar baba, o elmaslar! İnanılır gibi değil. Her gün on bir bin kıratlık elmas elde ediliyor, düşünebiliyor musunuz? Mavi, ana damarmış meğer mavi asıl madenin yüreğiymiş. Bazen kendimden kaçmak istiyorum. Şimdi de, sizin de bu işe katılacağınızı düşündükçe bilemezsiniz ne mutlu oluyorum, siz ve Bay Rhodes.”</p>

  <p>Zuga içinden, ” Bay Rhodes! Hep Bay Rhodes. Ama bir delikanlının bir kahramana tapması iyi bir şey. Şu zavallı dünyamızda kahramanlar kalmayınca halimiz nice olacak bakalım?" diyordu.</p>

  <p>***</p>

  <p>Bay Rhodes, hemen konuya girdi.</p>

  <p>"İşte böyle, neye ihtiyacım olduğunu biliyorsunuz. Size ve imtiyazınıza ihtiyacım var. Karşılığında benden ne isteyeceksiniz?"</p>

  <p>Zuga sordu: "Benim işim ne olacak? Ne yapacağım?"</p>

  <p>"Güzel. Servetten önce başarı istiyorsunuz demek. Hoşuma gidiyorsunuz, Ballantyne, ama biz işimize bakalım. Ben işgal seferine komuta edersiniz diye düşünmüştüm, oraları çok iyi biliyorsunuz, yol gösterirsiniz diyordum. Ama bunu bir başkası da, sözgelimi Selous da yapabilir. Size daha önemli bir iş vereceğim. Matabele Kralı nezdinde temsilcim olacaksınız. Vahşiler sizi tanıyor, sayıyorlar. Dillerini konuşuyor, törelerini biliyorsunuz, üstelik askersiniz. Kabile konusunda yazdığınız askeri makaleyi okudum. Kendi kendimizi aldatmayalım, Ballantyne, sonunda iş gelip çatışmaya dayanabilir. Tüm bunları yapabilen, tüm bu yeteneklere birden sahip olan bir başkasını düşünemiyorum. Bakın, ben kötü biri değilim Ballantyne. Bu işimi yapın, ne isterseniz isteyin benden. Para, on bin altın, toprak, verilen her parsel dört bin hektar olacak, altın madenleri, her biri beş yüzer metrekare olacak. Kaçar tane diyelim, hepsinden beşer tane diyelim, on bin lira nakit, seçeceğiniz yerden yirmi bin hektar toprak, 'Avcının Serüveni'nde anlattığınız, o büyük fili avlamış olduğunuz zengin altın damarı üzerinde beş parsel. Ne diyorsunuz, Ballantyne?"</p>

  <p>"Hepsinden onar tane. On bin lira, on parça toprak, on altın madeni.”</p>

  <p>"Anlaştık, hemen yaz Jordan, hemen yaz. tyi ama Lobengula'nın karargâhında bulunduğunuz sürece ücretiniz ne olacak? Yılda iki bin dört yüze ne dersiniz? Kötü biri değilim ben, Ballantyne.”</p>

  <p>"Ben de açgözlü değilim.”</p>

  <p>"O halde yılda dört bin altın. Anlaştık. Şimdi yemeğe gidebiliriz.”</p>

  <p>***</p>

  <p>Zuga, Groote Schuur'da beş gün kaldı, her şeyi enine boyuna konuştular, tasarladılar, tartıştılar. Rhodes, Zuga'nın sandığı gibi tek başına yaşayan biri değildi, tam tersine, çevresinde hep erkekler vardı. Yemekte, sofrada en azından on beş kişi oluyordu. Zengin, güçlü ya da yaralı veya sadece eğlendirici insanlardı bunlar. Bir yemekte bir ozan bile vardı, Hindistan hizmetinden dönerken buraya uğramış, ufak tefek, gözlüklü biri. Jordan onun öykü kitabını okumuş, yemeğe çağırmıştı. Rhodes de buralara dönüp Afrika konusunda yazmasını önerdi.” Gelecek burada, genç Kipling, bize de, söylencemizi kaleme alacak bir ozan gerek.”</p>

  <p>Düzinelerce erkek ama tek bir kadın yoktu. Evde, bırakın kadın hizmetçiye, duvarlarda kadın resmine bile rastlanmıyordu. Ve adam durmadan, dinlenmeden konuşuyor, konuşuyor, çeşitli düşünceler, öneriler ortaya atıyordu. Kuzey seferinden söz açılınca Zuga onun ayrıntılara gireceğini sanmıştı. Yanılıyormuş meğer. Sadece ana çizgileri verdi, amacı çizdi:</p>

  <p>"Lobengula'dan bir belge almamız gerekiyor, tüm bu imtiyazları tek bir imtiyaz halinde toplayıp onaylayacak bir belge ki bu belgeyi alıp, Londra'ya götürebileyim.” Sonra adamını seçti: "Rudd, sen hukuktan anlarsın, git yap şu işi. Jordan'ı da yanına al. Yerli dilini biliyor. Daha kimi istersen al. Sana tam yetki veriyorum.”</p>

  <p>Sonra Zuga'ya döndü: "Bir işgal birliği gerekiyor bize. Hızlı hareket edecek kadar küçük, kendini Matabele’lerden koruyabilecek kadar büyük bir birlik olmalı. Ballantyne her şeyden önce bunu düşünmelisiniz. Bana kararınızı bildirin, ama unutmayın fazla zaman yok.”</p>

  <p>Başkasının altı ayda tamamlayabileceği bir iş beş günde bitirilmiş, Jordan babasını geçiriyordu:</p>

  <p>"Ne büyük adam, değil mi baba? Öyle de eli açık ki!"</p>

  <p>"Ama o eli açıklığından yararlanan da gene kendisi. Bir ermiş bu kadar kısa zamanda böylesine bir servet sahibi olamaz. Gene de bu işi yapsa yapsa Rhodes yapabilir diyorum, bu yüzden onunla cehenneme bile gidebilirim.”</p>

  <p>"Dua edelim de bu, gerekmesin. Bakın bana, ben ne düşündüm, o işgal birliği konusunda. Arabaları olan, yolu bilen, malzeme ve adam toplayabilecek bir kişi var, tek bir kişi. O da Ralph.”</p>

  <p>Oğlundan ayrıldıktan sonra da Zuga’nın heyecanı yatışmadı. Rhodes'un kendine özgü dehasıydı bunu yaratan, çevresindekileri böylesine harekete geçiren, coşturabilen. İleride belki de gömüleceği bataklıklar olduğunu bile bile insan vargücüyle kendisini bu işe verebiliyordu.</p>

  <p>On parça toprak demek, kırk bin hektar demekti, ama bakımı on bin altından çok daha pahalıya patlardı. Binalar yapılacak, kuyular açılacak, parmaklıklar, çitlerle çevrilecek, hayvan alınacak, işçi tutulacak.</p>

  <p>Altın madenlerine gelince, demiryolundan araç gereç taşımanın kaça patlayacağını kestiremiyordu bile. Elbette işletecek parası olmayınca pek çok fırsatı da burnunun dibinden kaçıracaktı. Başlangıçta başkalarının toprakları düşük fiyatla satışa çıkarılacaktı, ama parası olmadığı için, kendisinin saydığı bu topraklara bile sahip, olamayacak, başkaları alacaktı.</p>

  <p>Ama şu sırada bunların hiçbiri keyfini kaçırmıyordu. Ne yüzüne vuran, soğuktan yanaklarını uyuşturan rüzgârla karışık yağmur, ne hayalinin hâlâ rüya olması, ne de başka bir şey. Çünkü şimdi bu hayalin gerçekleşmesi yolunda hiç olmazsa bir adım atılmıştı. Hem de, sabırsız bir adam tarafından atılmıştı. Eski bir kumarbaz olarak, talihin artık ondan yana döndüğüne inanıyordu.</p>

  <p>Yağmur, eve yaklaşıncaya kadar, gümüşten bir perde gibi onu izledi. Ancak küçük korudan çıktığı anda gerçekle yüz yüze geldi, neşesi bir anda patlamış balon gibi söndü gitti. Yanılmıştı, talih ondan yana dönmemişti. Hepsi boşunaydı, çünkü karşısında, evi yarı yıkık durumda, ona bakıyordu.</p>

  <p>Altına kurulmuş olduğu yüzyıllık ağaçlardan biri, artık dayanamamış olacak ki, rüzgârdan devrilmiş, evin ön kesimini de ezmişti. Dam da olduğu gibi içeri çökmüştü. Aman Tanrım! Oturma odasına yağmur doluyor olmalıydı, kitapları, kâğıtları!</p>

  <p>Bu yıkım karşısında dili tutulmuş gibi, atından indi, oracıkta dikildi kaldı. Ciğerleri sıkışıyor, soluk alamıyordu. Bu, Tanrıları kızdırdığına inanan birinin korkusuydu, ilkel bir korku. Eşiğine bekçi olarak diktiği o mavi mermer sütun, devrilmişti. Eskiden granit kadar sert ve pürüzsüzken şimdi güneşle ve havayla çürümüş olacak ki, tebeşir gibi dağılmıştı.</p>

  <p>Zuga diz çöküp verandanın yıkıntısı altında kalmış olan mavi taşın parçalarına dokundu. Evinin yıkılması hiçbir şey değildi, önemsizdi. Yerine koyamayacağı tek serveti bu taştı işte. Onun böyle dağılmasının uğursuzluk getireceğine, nedense, yürekten inanıyordu.</p>

  <p>O anda yağmur yeniden şiddetini arttırdı. Zuga'nın parmak uçlarında beyaz bir şimşek çaktı, ama öylesine göz kamaştırıcı bir ışıktı ki bu, eli yanacakmış gibi korktu, çekildi. Gerçekte buz gibi soğuktu taş, buz gibi.</p>

  <p>Bugünkü biçimini almış olduğu iki yüz milyon yıldan beri bir kez bile günışığına çıkmamıştı, ama damıtılmış bir güneş ışını gibi, parlıyordu.</p>

  <p>Zuga ömründe böylesine güzel bir şey görmemiş, böyle bir şeye elini sürmemişti. Bu, boşa gitmiş sandığı yıllarının hiç de boşa harcanmadığının bir kanıtı oluyordu, bir zamanlar kuzeye giden yolun anahtarının De Beers Yeni Madenindeki o korkunç çukur olduğuna inanmıştı ya, bu inancının yerinde olduğunu, yanılmadığını kanıtlıyordu.</p>

  <p>Tir tir titreyen elleriyle çakısını açtı, darmadağın mavi kayanın içindeki yuvasından o eşsiz ışık kümesini usulca aldı. Fısıldadı:</p>

  <p>"Ballantyne elması!"</p>

  <p>Ve bir falcının kristal topa baktığı gibi, o dupduru derinliklerine daldı kaldı. Hayalinde, yemyeşil çayırlar belirdi; bu çayırlarda otlayan sürü sürü sığır ve yüksek, mavi bir gök, bu göğe karşı durmadan dönen, altın madeninin su çarkları.</p>

  <p>***</p>
</body>
</html>
