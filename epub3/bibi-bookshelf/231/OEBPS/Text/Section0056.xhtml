<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kurşunu çıkardıktan on gün sonra Robyn konukevine, elinde mopani ağacından yapılmış bir koltuk değneğiyle geldi. Mungo'ya, “Kocam bunu sizin için yaptı. Bugünden sonra her gün kullanacaksınız. Alışırsınız,” dedi.</p>

  <p>Mungo ilk gün avluda bir gezindi, ama ter içinde kalmıştı. Robyn bacağı, dikişleri kontrol etti. Hepsi yerli yerindeydi, ne var ki, kalça kasları biraz büzüldüğünden, bacak iki, üç santim kadar kısalmıştı. On beş gün sonra son dikişleri de aldı, henüz yara kıpkırmızı ve sertti, ama çürüme belirtisi yoktu. Beş hafta sonra Mungo koltuk değneğini bırakıp baston almış, her gün biraz daha uzağa yürür olmuştu. Böylelikle Louise ile tartışmaktan da kurtuluyordu. Aralarındaki geçimsizlik günden güne artmaktaydı çünkü.</p>

  <p>Mungo, yüksekçe, manzaralı bir yer bulmuş, orada oturuyor, aşağıları, Kral Lobengula'nun uçsuz bucaksız topraklarını seyrederken burada büyük olanaklar yaratılabileceğini düşünüyordu. İçgüdüleri onu hiç yanıltmazdı. Gene av kokusu almış gibiydi.</p>

  <p>Öyle orada otururken ta gerilere, gerilere gidiyor, geçmişteki büyük zaferlerini anımsıyordu. Okyanuslar aşırı götürdüğü, kahve, çay, yün, karaderili kölelerle tıka basa dolu olarak döndüğü büyük gemileri anımsıyor; sahip olduğu o uçsuz bucaksız, verimli toprakları, şeker kamışı tarlalarının o tatlımsı kokusunu anımsıyordu. Yığın yığın altın paraları, arabaları, güzel atları ve. , kadınları düşünüyordu. Onca kadın, belki de çok fazla; çünkü şimdi şu berbat, acınası duruma düşmesinin baş ve tek nedeni, kadınlardı. Sonunda Louise'i de düşündü. Kanına girmiş, bir ateş gibi içini yakmış, kavurmuştu. Onu zayıf düşürmüş, aklını çelmiş, amacından saptırmıştı.</p>

  <p>Louisiana'daki geniş çiftliğinin kâhyalarından birinin kızıydı. On altı yaşına geldiğinde Mungo, karısının Palamino cinsi atlarını çalıştırmasına izin vermiş; on yedisinde karısına oda hizmetçisi ve arkadaş olsun diye evine almış, on sekizine geldiğinde de zorla kıza sahip olmuştu.</p>

  <p>Karısı bitişik odada, başağrısından yatarken o güne değin bilmediği bir çılgınlıkla, gözü dönmüş, Louise'in elbiselerini parçalamış, kız Kızılderili atalarının vahşiliğiyle ona karşı koymaya çalışmışsa da nedense bu direnişi Mungo'yu büsbütün çileden çıkarmıştı.</p>

  <p>Kız göğsünü tırnaklarıyla yırtmış, kanatıncaya dek ısırmış, ama tek söz söylememiş, tek ses çıkarmamıştı, bir çığlık atması yeterdi oysaki, hanımının veya evde çalışanların yetişip kurtarması için.</p>

  <p>Sonunda Mungo, onu yerdeki kalın, beyaz ayı postuna devirmiş, olanca ağırlığıyla üzerine abanmış ve ona sahip olmuştu. Kızın sesi ancak o zaman çıkmıştı, gene atalarından kalma o vahşilikle erkeğe kollarıyla, bacaklarıyla sarılmış, kesik kesik, boğuk bir sesle fısıldamıştı: "Seni seviyorum. Seni her zaman sevdim, her zaman seveceğim.”</p>

  <p>Kuzey orduları üzerlerine yürüyüp de karısı, çocuklarıyla birlikte anavatanı Fransa'ya kaçtığında Louise, Mungo'nun yanında kalmıştı. Çıkabildiği zaman onunla tarlalara gidip çalışmış, çıkamadığı zaman da evde onu beklemiş, gece gündüz Galveston Hastanesi'ne getirilen yaralılara bakmış, Mungo savaş alanından bir gözü kör ve berbat durumda döndüğü zaman da ona bakmış, iyileştirmişti. Son kez Louisiana'daki çiftliğine de onunla birlikte gitmiş, yanmış tarlalarını, yıkılmış evini gördüğü zaman içine düştüğü derin umutsuzluğu paylaşmış, o zamandan beri de yanı başından hiç mi hiç ayrılmamıştı. Belki ayrılmış olsaydı Mungo da şimdi buralarda, bu durumda olmazdı, çünkü kadın, onu zayıf düşürmüş, yumuşatmıştı. Oysaki Mungo kaç kez fırsat kokusu almıştı. Her şeyi düzeltecek bir darbede bulunma olanağı geçmişti eline. Her defasında da kadın onu alıkoymuş, frenlemişti. Hatta Perth'te, Louise'i yem olarak kullanıp adamı tuzağa düşüreceği sırada o, gidip kurbanını uyarmış, Mungo'yu tutuklanma emriyle gelen polisleri kıl payı atlatıp kapağı gemiye atabilmişler, Avustralya'dan da kaçmışlardı.</p>

  <p>O günden sonra da Louise'e bir daha hiç güvenmemişti. Capetown'da, kayınbiraderi Montijo dükünün beş kopya yazıp beş ayrı adrese postaladığı mektuplardan biri onu sonunda bulmuştu. Karısı Solange, bir at gezintisinde soğuk almış, beş gün sonra da zatürreeden ölmüş. Çocuklarını dük, korumasına almış, kendi çocuklarıyla birlikte eğitiyormuş, ayrıca onların velayetini Mungo St. John'a asla bırakmayacağını da ima ediyordu mektupta.</p>

  <p>Sonunda Mungo, Louise'e verdiği sözü tutabilecek, onunla evlenebilecekti. Kayınbiraderinin mektubunu tam üç kez okuduktan sonra mum alevinde yakmış, Louise'e de hiç sözünü etmemişti. Kadın, onun hâlâ evli olduğunu sanıyor, bu yüzden de aralarındaki ilişki giderek yozlaşıyordu. Gene de, yanında olmasa bile onu etkileyebiliyordu. Kimberley yolundaki o karanlık kavşakta, Hendrick Naaiman'ın elinde elmasların parıltısını gördüğü zaman, Louise'in hayali gözlerinin önünde belirmiş, onu aşağılamış, horlamış, suçlamıştı. Bu yüzden keskin nişancı olduğu halde, ateş etmekte bir saniye geç kaldığından, adamı vuramamıştı, ama vursaydı, Louise'in tepkisi çok daha sert olurdu.</p>

  <p>O gece kadın ona yardım etmek, onu kurtarmak için çırpınmıştı, ama Mungo gene de bir daha asla eski duruma dönemeyeceklerini, köprüleri yaktıklarını anlamıştı. Üstelik Zuga Ballantyne de kadına nasıl bakmıştı öyle?</p>

  <p>Kuzeye doğru yol alırlarken de Louise bir yandan arabanın yanında yürüyor, bir yandan da ona açık açık meydan okuyordu:</p>

  <p>"... Hiç olmazsa Zuga Ballantyne onurlu bir adam.”</p>

  <p>"Öyleyse neden beni terk etmiyorsun?"</p>

  <p>"Biliyorsun şimdi şu durumdayken terk edemem seni...”</p>

  <p>Bir daha da bu konu açılmamıştı, ama kadının buz gibi susuşlarından o adamı aklından çıkaramadığını anlıyor ve bir kadının, ne denli mutsuz olursa olsun, yeni bir ilişkiye hazırlanmadan bir ilişkiyi kopartamayacağını bildiğinden, Louise'in de, şimdi bu yeni ilişkiyi bulduğuna göre, onu terk edip gitmesini bekliyordu. Acaba bu kararı verdiğinde onu koyverir miydi gitsin, bilemiyordu. Eskiden olsaydı, onu asla başkasına bırakmaz, öldürürdü. Ama Khami'ye geldiklerinden beri her şey öylesine hızla değişmişti ki, çok yakında patlama noktasına varacakları belliydi.</p>

  <p>Çünkü Mungo, Robyn Ballantyne'in bir zamanlar ona ne denli çekici geldiğini tamamen unutmuşken şimdi, olgun kadın, Robyn Codrington, onu derinden etkiliyor, sarsıyordu. Robyn'in Matabele Kralının pek güvendiği bir arkadaşı olduğunu biliyordu, eğer burada, kuzeyde, öngördüğü gibi işleri yoluna girecekse, o zaman kadının Matabele’lerle ilişkisi de Mungo açısından çok değerli olacaktı.</p>

  <p>Bir şey daha vardı, Mungo St. John kendisine yapılan bir kötülüğü hiçbir zaman unutmazdı. Clinton Codrington, Huron gemisini Ümit Burnu açıklarında yakalayan Kraliyet Donanması kruvazörünün komutanıydı. Mungo için uğursuzluklar o olayla başlamıştı. Codrington'dan da öcünü alması gerekiyordu.</p>

  <p>İçini çekti, bastonuna dayanarak kalktı, baktı, iki küçük onu gözlüyorlar. Mungo St. John, hangi yaşta olurlarsa olsunlar, kadınlardan hoşlanırdı, üstelik kendi çocuklarını da görmeyeli yıllar olmuştu, aşağı yukarı şu ikisinin yaşında olmalıydılar. Pek de güzel, sevimli şeylerdi. Onları ta uzaktan gördüğü halde, babalık duyguları kabarıyordu, şimdi böyle yakınında olunca, birden son günlerin yalnızlığı da, kafasını dolduran karanlık düşünceler de dağıldı, uçup gitti. Bacağının elverdiğince eğilip onları selamlarken “İyi günler, küçük hanımlar, ” dedi. Gülümsedi. Küçükler, gözlerini ona dikmiş, bakıyorlardı, hem de neresine, pantolonunun önüne. Mungo St. John'un huzuru kaçtı, kıpırdandı:</p>

  <p>"Size bir yardımım dokunabilir mi acaba?"</p>

  <p>"Kuyruğunuzu görmek istemiştik de, efendim.”</p>

  <p>Mungo biliyordu, kaç yaşında olursa olsun, bir dişi karşısında, şaşkınlık göstermeyeceksin: "Yaa, öyle mi? Peki, bunu bilmeniz doğru mu bakalım, ha söyleyin?"</p>

  <p>İkisi birlikte başlarını salladılar, ama gözlerini gene o noktadan ayırmıyorlardı. Evet, orada mutlaka bir şey vardı. Şeytan, kuyruğunu kıvırıp oraya gizliyor olacaktı, tıpkı köpekleri Napolyon'un yaptığı gibi.</p>

  <p>Mungo oturdu, ” Kim anlattı size bunları?" diye sordu.” Annem sizin şeytan olduğunuzu söyledi, şeytanın da kuyruğu vardır.”</p>

  <p>Mungo, gülmemek için kendini zor tutuyordu, ciddi bir yüz takındı:</p>

  <p>"Ha, anlıyorum. Ama bunu sizlerden başka kimse bilmiyor, kimseye de söylemezsiniz, değil mi?" Birden Mungo, Khami'de dostu bulunmanın değerini anlayıverdi. Hele böyle, gözleri her şeyi gören, kulakları her şeyi duyan iki afacan dost, eşsiz bir fırsattı.</p>

  <p>"Gösterirseniz kimseye bir şey söylemeyiz, söz.”</p>

  <p>"Ama bunu yapamam. Anneniz size, giysilerin altındakilerini birine göstermenin günah olduğunu söylememiş miydi yoksa?"</p>

  <p>"Evet, kendimize bile bakmamız yasaktır.”</p>

  <p>"Gördünüz mü işte. Ama bakın ne yapalım, ben size, kuyruğuma nasıl sahip olduğumu anlatayım, ister misiniz?"</p>

  <p>. Küçükler sevinçle el çırptılar, eteklerini yayıp Mungo'nun ayaklarının dibine bağdaş kurdular. Masal dinlemek çok, çok güzel bir şeydi. Mungo St. John'da da ne masallar vardı neler! Hepsi birbirinden korkunç, kana susamış, geceleri karabasanlar gördüren, nefis masallar.</p>

  <p>Artık her gün oraya gelince ikizleri bekler buluyordu. Onun büyüsüne kapılmışlar, o şaşılası hortlak ve ejderha masallarını, o hain büyücüleri, güzel prensesleri anlatan masalları dinle• meye doyamıyorlardı. Mungo da güzel prensesleri tanımlarken hep ya Vicky'nin saçlarını ya Lizzie'nin gözlerini örnek gösteriyordu. Sonra sözü döndürüp dolaştırıp Khami Misyonundaki olaylara getiriyordu. Bir gün Cathy'nin kuzen Ralph'in portresini ezbere çizmeye başladığını ve Cathy'nin Ralph'e abayı yaktığını onlardan öğrendi.</p>

  <p>Sonra Kral Ben'in tüm aileyi yeni ay doğduğunda yapılacak törene çağırdığını öğrendi, ikizler, özellikle boğanın kurban ediliş sahnesini heyecanla bekliyorlardı.” Artık on bir yaşındayız, bu yıl seyretmemize izin verilecek. Boğayı çıplak elle öldürüyorlarmış, silahsız, ” diyorlardı.</p>

  <p>Sonra babalarının yemekte annelerine 'şu hain korsan'ın Khami'de daha ne kadar kalacağını sorduğunu öğreniyordu. Sonra gene bir gün Mungo, kızlardan, kralın bir kez daha indunalarına 'khombisile' olduğunu öğrendi. Kralın kardeşlerinden biri olan Gandang, bunu karısı Juba'ya söylemiş, Juba da annelerine anlatmış.</p>

  <p>Mungo kendisinden beklendiği gibi, sordu: "Khombisile de ne demek?"</p>

  <p>"Yani, onlara göstermiş demek. Hazineyi göstermiş.”</p>

  <p>"Bir şey anlamadım, anlatsanıza şunu!"</p>

  <p>"Bir sır. Annem diyor ki, başkaları, kötü insanlar bunu duyarlarsa Kral Ben için çok, çok fena olurmuş. Hırsızlık gelebilirmiş sonra. Bakın şöyle oluyor. Onlara elmasları gösteriyor. Karıları her yanını yağla sıvıyorlar, sonra bu yağa elmasları yapıştırıyorlar.”</p>

  <p>"Peki, Kral Ben bu elmasları nereden buluyormuş?" Öğrenme tutkusu, kuşkuya ağır basıyordu.</p>

  <p>"Adamları Kimberley'den getiriyorlar. Juba diyor ki, bu gerçekte hırsızlık sayılmazmış. Krala gösterilmesi gereken saygı demekmiş.”</p>

  <p>"Juba elmasların kaç tane olduğunu da söyledi mi?"</p>

  <p>"Çanaklar dolusu elmas, çanaklar dolusu!"</p>

  <p>Mungo'nun tek gözü, Afrika'nın o iri, yırtıcı hayvanlarının gözü gibi hırsla parladı.</p>

  <p>***</p>
</body>
</html>
