<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Buralarda kuş filan ötmüyor, hayvan dolaşmıyordu. Bazo en önde, çevresini dikkatle kollayarak yürüyordu, çünkü çok dar bir geçitten geçiyorlardı, tepelerine her an biri inebilirdi. Sonra doğal bir geçide vardılar. Bazo, asker gözüyle baktı, burada yiğit bir mızraklı, bin kişiyi durdurabilirdi. Sonra uzun, kırmızı kalkanını yere dayadı, seslendi:</p>

  <p>"Ben, Bazo, bin kişinin indunası, geçit izni istiyorum.”</p>

  <p>Sesi kayalara çarptı, yankılandı, az sonra cırtlak bir ihtiyar sesi, duyuldu:</p>

  <p>"Hava ve toprak cinlerini kimin adına rahatsız etmeye geldin bakayım?"</p>

  <p>Değnek gibi bir ihtiyar belirdi.</p>

  <p>"Kralın adına geldim, Matabele’lerin Kara Boğası Lobengula adına.”</p>

  <p>Ve karşılık beklemeden, atıldı, burası ancak tek kişinin yürüyebileceği kadar dardı, kıvrıla kıvrıla gidiyor, sonra ansızın, gizli bir vadiye açılıyordu. Vadi yemyeşil çayırlarla örtülü, yüksek tepelerle çevriliydi. Tam ortasında, bin adım kadar ötede, yirmi kadar kulübeden oluşan minicik bir köy vardı. Orada durup kralı beklediler.</p>

  <p>***</p>

  <p>Kral ve adamları, vadideki o küçücük derenin başında, Umlimo'nun keyfini tam iki gün beklediler. Her gün Umlimo'nun yardımcıları, önemsiz büyücüler, gelip gelip armağanları alıyordu. Bunlar kimi yaşlı, çılgın adamlar, kimi de yüzlerini bedenlerini boyamış, gencecik kızlardı.</p>

  <p>Üçüncü günün sabahı kral, Bazo'yu çağırttı. Yanında babası Gandang ve altı tane yaşlı induna vardı: "Bazo, Umlimo'nun yanına vardığımda beni koruman için, arkamdan biri kalleşlik yapmasın diye omuz başımda dikilmen için seni seçtim, keskin uçlu güzel baltam!" Bazo'nun göğsü, gururla kabardı.</p>

  <p>Lobengula ve yanındakiler, soluk soluğa, bir büyücünün peşine takılıp dimdik tepelere tırmandılar, özellikle kral, şişmanlığı dolayısıyla pek güçlük çekiyor, ikide birde Gandang'a dayanıp soluklanıyordu. Sonunda bir mağaraya vardılar, Bazo, kralın alçak iskemlesini mağaranın kapısına koydu, Lobengula oturdu. Birden, içeriden öfkeli bir parsın homurtusu geldi, hepsi birden irkilmişlerdi, kaçmamak için kendilerini güç tuttular, yaşlı büyücü cadı ise sadece kıkır kıkır güldü, salyası çenesine aktı.</p>

  <p>Sonra ince, tiz bir çocuk sesi duyuldu, ama mağaradan değil, kralın başının üzerinden geliyordu.” Yıldızlar tepelerde parlayacak ve Kara Boğa onları söndürmeyecek.” Ama orada kimsecikler yoktu ki!</p>

  <p>Indunalar birbirlerine iyice sokuldular. Yeniden ortalığa derin bir sessizlik çöktü. Bazo titriyor, soğuk soğuk terliyordu. Bu kez kralın ayaklarının dibinden güzel, büyüleyici bir kadın sesi yükseldi:</p>

  <p>"Gece yansı güneş parlayacak, Ulu Fil onu karartmayacak.”</p>

  <p>Gene o ürkütücü sessizlik, ardından, ta tepedeki kayalardan karga sesi gibi, boğuk bir takırtı: "Dişi tilkinin sözlerine kulak ver, Lobengula!"</p>

  <p>Ses birden kesildi, mağarada bir kıpırdanma oldu.</p>

  <p>Lobengula ile indunaları çok şaşırmışlardı, çünkü bu mağaraya belki yüz kez gelmişler, ama Umlimo'yu hiçbiri görmemişti. Bu, olağandışı bir durumdu. Onlara yol göstericilik yapmış olan cadı hopluyor, zıplıyor, bilinmedik bir dilde bağırıp çağırıyordu. Umlimo'nun o korkunç yardımcılarından ikisi, kendilerinden daha küçük, ama daha çevik birine engel olmaya çabalıyor gibiydiler, ama başaramadılar. Çünkü o küçük yaratık onların pençelerinden kurtulup mağaranın eşiğine çıktı ve böylelikle gün ışığı Umlimo'yu gösterdi.</p>

  <p>Öyle güzeldi ki hepsi, hatta kral bile soluklarını tuttular, bakakaldılar. Cildi yağlanmış, cilalanmış, kara amber gibi parlıyordu.</p>

  <p>Kolları bacakları ince, uzun, zarif, elleri pek biçimliydi. Kadınlığının en güzel çağını yaşıyordu belli, vücudu henüz çocuk doğurmaktan bozulmamıştı, beli daracıktı. Üzerinde, beline sardığı bir sıra kırmızı boncuktan öte hiçbir şey yoktu, çırılçıplaktı. Kalçaları, cinsel organının üçgen kabartısına bir havuz oluşturuyordu sanki. Orada, apayrı bir canı, apayrı bir yaşantısı olan kara, tüylü bir hayvancık gibi sinmiş, duruyordu.</p>

  <p>Boynu incecik, uzun, başı biçimli, kulakları ufacıktı. Kocaman gözleri Doğulu gözleri gibi çekik çekikti, elmacık kemikleri çıkık, burnu ise ince, düzdü ama ağzı endişeyle bükülmüştü ve kralın arkasında dikilen genç indunaya bakarken gözyaşlarını tutamıyordu. Ağır ağır elini uzattı.</p>

  <p>Bazo, tepeden tırnağa titriyordu, fısıldadı: "Tanase!"</p>

  <p>İşte seçmiş olduğu, elinden acımasızca alınan kadın buydu. O gittikten sonra kral ne denli üstelemişse de Bazo başka birini almaya yanaşmamıştı. Bu kızı aklından çıkaramıyordu bir türlü. Bu yüzden dedikodular almış yürümüş, onun tam bir erkek olmadığı söylentileri bile yayılmıştı. Şimdi içinden, koşup kızı kucaklamak, omzuna vurduğu gibi uzaklara, çok uzaklara kaçırmak geliyordu, ama olduğu yere sanki çakılmış gibiydi. Çünkü orada, karşısındaydı, ama dolunay kadar da uzağında sayılırdı. Elleriyle, yüreğiyle ona ulaşması olanaksızdı, Tanase artık ruhların çocuğuydu, onların korkunç hizmetkârlarının korumasındaydı. İşte şimdi, arkasından gelmiş, onu azarlamaya hazırlanıyorlardı. Tanase ağır ağır kolunu indirdi. Sonra başı, omzuna düşüverdi. Büyücüler kollarından yakaladılar. Bazo, son bir kez, ” Tanase!" diye seslendi. Sonra korkunç bir şey oldu; Tanase, titremeye, kıvranmaya başladı, tüm bedeni geriye doğru kasıldı. Yay gibi. Yaşlı büyücü cıyak cıyak bağırdı:</p>

  <p>"Ruhlar geldi işte, ruhlar alacak onu!"</p>

  <p>Geri çekildiler, kızı kendi haline bıraktılar. Vücudunun her kası ayrı ayrı geriliyor, teker teker belli oluyordu, sırtı da inanılmayacak derecede eğilmiş, kafasının tepesi neredeyse dizlerinin ardına değecekti. Gözlerinin yalnız akı görünüyordu. Dudakları geriledi, bembeyaz dişleri görüldü, ağzından köpükler saçıldı. Dudakları kıpırdamadı, ama o gerilmiş boğazından bir ses, gökgürültüsü gibi bir ses çıktı. Bir savaşçının sesiydi bu, şu genç kadın bedeniyle uzak yakın ilişkisi olamazdı.</p>

  <p>"Şahinler! Ak şahin, taştan yuvayı yırttı, açtı. Şahinler uçuyor! Şahinleri kurtarın! Şahinler!"</p>

  <p>Ses birden yükseldi, vahşi bir çığlığa dönüştü, Tanase yere düştü, ezilmiş bir böcek gibi kıvranmaya başladı.</p>

  <p>***</p>

  <p>Lobengula: "Şahinlerin yuvasını kirletmeyi hiçbir karaderili, Matabele olsun, Roziwi olsun, Karanga olsun, kim olursa olsun göze alamaz. Kralın sözüne karşı gelmek küstahlığını ve ruhların gazabını üzerine çekmek tehlikesini göze almak ancak bir beyazın işi olabilir. Zimbabve'ye asker göndersem de beyaz adamı suçüstü yakalatsam, mızrağımı yüreğine saplayabilir miyim?" Bunu, Somabula'ya sormuştu. Yaşlı adam, kır saçlı başını salladı:</p>

  <p>"Bir tekini öldürmeye kalkışacak olursan hepsi karınca gibi başına üşüşür. Kuşları besleyeceğim derken aslan sürüsünü çağırmış olursun.”</p>

  <p>Lobengula içini çekti, bu kez Gandang'a döndü:</p>

  <p>"Konuş, babamın oğlu.”</p>

  <p>"Ey kral. Somabula çok akıllıdır, sözleri de çok değerlidir, ama kralın sözleri daha da değerlidir ve kral sözünü söylemiştir. Eski yerleri kirletenler, yağmalayanlar ölecektir, işte o kadar. Lobengula böyle dedi.”</p>

  <p>Lobengula başını salladı: "Bazo, büyücülerden birini al da sana ve savaşçılara yol göstersin. Şahinlerin yuvasına gidin, şahinler çalınmışsa, peşlerine düşün. Çalanı bulun. Eğer bir beyazsa kimsenin, en güvendiğin adamlarının bile göremeyeceği bir yere götür, öldürüp gizli bir yere göm ve bundan, kraldan başka kimseye söz etme. İşittin mi?"</p>

  <p>"İşittim, ey kral. Emri işitmek demek, yerine getirmek demektir.”</p>

  <p>***</p>
</body>
</html>
