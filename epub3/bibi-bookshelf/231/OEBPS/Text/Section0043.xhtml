<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Neville Pickering'in cenaze töreninden on gün sonra Zuga, madenin devir kâğıtlarını imzaladı ve dışarı, soğuğa çıktı.</p>

  <p>Elmas madenlerine ilk kez kar yağıyordu. O güne değin, kar yağdığını duyan, bilen yoktu. İri iri, kuşbaşı iriliğinde kar taneleri.</p>

  <p>Gerçi yere düşer düşmez eriyip gidiyordu, ama soğuk, belaydı. Zuga'nın soluğu, havada buharlaşıyor, sakalının üzerinde birikiyordu ve son kez Şeytan Sofrası'na gitmekteydi, madenden çıkarılacak son yükü izlemek üzere. Yürürken de bunu Ralph'e nasıl açıklayacağını kafasında tasarlamaya çalışıyordu. Vinç, tablayı çıkarırken Ralph'i hemen tanıdı, çünkü tek ceketli oydu, yanındakilerin hepsi çıplaktı.</p>

  <p>Bir kez daha düşündü. Nasıl oluyordu da bu adamlar Yeni Elmas Ticareti Yasasının sert hükümlerine karşı çıkmamışlardı? Bu yasa, karaderili işçilerin dikenli tel örgüler ardında çalıştırılmasını öngörüyordu, elmas hırsızlığını önlemek için. Gece olduktan sonra da sokağa çıkmaları yasaklanıyordu. Gündüz bile sokakta durdurulup üzerleri aranabiliyordu.</p>

  <p>Bunlar öyle acımasız hükümlerdi ki, maden sahiplerinden bazıları bile karşı çıkmışlardı. Tüm karaderili işçiler aşağıya, çalışmaya çırılçıplak inmek zorundaydılar, böylelikle taş çalıp bir yerlerine saklamaları önlenmiş olacaktı. Bu yasalara önayak olan John Fry, Zuga Ballantyne ile bir düzine kadar maden sahibinin karşı çıkmasına şaşırmıştı:</p>

  <p>"Aman Tanrım! Nasıl olur? Ballantyne, bunlar bir avuç çıplak vahşi ne de olsa! Bu işin ayıbı var mı canım?"</p>

  <p>Sonunda Rhodes de Fry ile birlik olmuş, Zuga'yı ödün vermeye zorlamıştı. Fry da istemeye istemeye, işçilerin dikişsiz bir örtüyle önünü kapamasına izin vermişti. Bu yüzden Bazo, arkadaşlarıyla birlikte vinçle yukarı çekilirken soğuktan tir tir titriyordu. Ralph Ballantyne birden sırtındaki battaniyeyi çekip aldı, Bazo'nun omuzlarına örtüverdi. Bazo battaniyeyi silkip atarken homurdandı:</p>

  <p>"Olmaz, beyazların yasalarına karşı gelmek demek bu.”</p>

  <p>"Aldırma yahu, burada da polis yok ya, kim görecek?"</p>

  <p>Ralph cebinden yaprak cigarası çıkardı, yaktı, derin bir soluk aldı, çekti, sonra dumanı üfledi, bir daha içine çekip cigarayı Bazo'ya geçirdi.</p>

  <p>"Yalnız üşümekle kalmıyorsun, üstelik mutsuzsun da,” dedi. “Donsela'nın yüzünden mi?" Bazo yasaları biliyordu, elmas çalanların başına neler geldiğini de çok iyi biliyordu. Bazo mırıldandı:</p>

  <p>"Ufacık bir elmastı. Üstelik on beş yıl verdiler! On beş yıl uzun bir zaman, çok uzun.”</p>

  <p>Ralph: "Hiç olmazsa yaşıyor ya. Eskiden olsaydı, yasa çıkmadan önce, öldürmüşlerdi.”</p>

  <p>Bazo söylendi: "Belki ölseydi daha iyiydi. Anlattıklarına bakılırsa adamları maymunlar gibi zincire vurup çalıştırıyorlarmış, Kap Limanındaki dalgakıran yapımında. Peki, ya sen, Henşov? Sen, mutlu musun sanki?"</p>

  <p>"Mutlu mu? Mutlu olan var mı ki?"</p>

  <p>"Yani, şu çukur, demek istiyorum, şurası da senin zindanın, değil mi? Donsela'nın vurulduğu zincirler gibi, burası da seni zincire vurmuş sayılmaz mı? Bak sen de buradan ayrılamıyorsun işte!"</p>

  <p>Bazo, sırtındaki battaniyeyi attı, yeni güvenlik tel örgülerinin içinde devriye gezen karaderili polislerce görülebilirdi.</p>

  <p>Sonra ayağa kalktı: "Bana mutsuz muyum diye soruyorsun. Ben, Kumalo hanedanından prens olduğum vatanımı düşünüyordum. O ülkede, küçükken güttüğüm danalar büyüdü, boğa oldu, hiç görmediğim danaların tohumlarını saçtı. Eskiden babamın sürülerindeki bütün hayvanları tanırdım, teker teker. Tam bin beş yüz baş seçkin hayvan. Her birinin ne zaman, hangi mevsimde doğduğunu, boynuzlarının kıvrımını, derisindeki izleri, her şeyi bilirdim.” içini çekti. Yan yana duruyorlardı şimdi, iki genç, ikisi de ırkının yakışıklısı, hemen hemen eş boyda, iri, sağlam yapılı.</p>

  <p>"On yıldır. Taze Meyve Şenliğinde savaşçılarımla dans etmiyorum, on yıldır kralımın savaş mızrağını fırlattığına ve bizi kızıl yola sürdüğüne tanık olamıyorum. Ben oradan ayrıldığımdan beri çocuklar büyüdü, erkek oldu, bazılarının kollarına, bacaklarına inek kuyruğundan nişanlar taktılar.</p>

  <p>Küçük kızlar büyüdü, genç kız oldu, karınları olgunlaştı, savaşın kandan kızıla bo-yanmış yollarında onur kazanmış savaşçılara eş diye verildiler. Sonra, babamı düşünüyorum, acaba saçlarına kocamışlığın karları yağdı mı diye düşünüyorum. Kuzeyden gelen herkes bana anam Juba'nın haberlerini getiriyor, Kumru Juba'nın. On iki oğul doğurdu, ama ben ilk ve en büyük oğluyum.”</p>

  <p>Ralph terslendi: "İyi ya, öyleyse sen de neden bunca uzun süre kaldın buralarda? Çekip gitseydin ya?"</p>

  <p>Genç Matabele ona sessizce meydan okudu: "Peki, sen neden kaldın, Henşov?" Ralph karşılık vermeyince, üsteledi: "Şu delikte üne, servete mi kavuştun yoksa? Geceleri koynuna aldığın, seni avuttan bir kadının mı var, Henşov? Oğullarının kahkahaları yüreğine su mu serpiyor, Henşov? Seni burada tutan, alıkoyan nedir peki?"</p>

  <p>Ralph bir karşılık atarken, tabla, Zuga'nın hizasına varmıştı bile. Hep birden dışarı çıktılar. Sonra Ralph ile Bazo, tabladaki toprak yükünü elbirliğiyle arabaya devirdiler.</p>

  <p>Ralph, babasının sesini bekledi: "Aferin oğlum! İyi çıkardınız! Bugün tam iki yüz ton!" Ama Zuga çekip gitmişti.</p>

  <p>***</p>
</body>
</html>
