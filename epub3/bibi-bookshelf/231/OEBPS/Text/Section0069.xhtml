<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Daha çok uzaktan bir binici dörtnala onu karşılamaya geldi. Zuga atından atladığı gibi onu kucakladı, indirdi: "Louise, senden uzaktayken günler nasıl da geçmek bilmiyor, tahmin edemezsin.”</p>

  <p>"İkimize de zorla işkence çektiriyorsun ya! Bak artık Robyn'in sayesinde tamamen iyileştim, bir şeyciğim kalmadı. Hâlâ beni burada, Khami'de bırakıyorsun. Neden izin vermiyorsun Zuga, Gubulawayo'ya, yanına geleyim?"</p>

  <p>"Vereceğim canım, vereceğim, hele evimizin damı örtülsün, parmağına evlilik halkasını geçireyim de... Çok beklememiz de gerekmeyecek, tasalanma. Şu tüfek işi yakında çözümlenecek, o zaman nerede istersen orada evleniriz, belki de Capetown'daki katedrali istersin, ha?"</p>

  <p>"Sevgili Zuga, burada, Khami'de ailen bana öyle iyi davrandı ki! Kızlarla sanki kardeş olduk. Robyn, ben öylesine hasta, öylesine kavrulmuş, suyum çekilmiş durumdayken bana özenle baktı, iyileştirdi. Clinton da nikâhımızı kıymayı kabul etti. Ama bir şey daha var, biz her şeyi tasarladık, çifte düğün olacak.”</p>

  <p>"Çifte düğün mü? Peki, ötekiler kim?"</p>

  <p>"Bin yıl düşünsen bulamazsın, kafanı boşuna yorma.”</p>

  <p>***</p>

  <p>Mihrabın önünde dikilen iki damat, baba oğuldan çok, kardeş gibiydiler. Zuga, tören üniformasını giymişti, üniforma, Lobengula ile indunalarını etkilesin diye yenilenmiş, pırıl pırıldı. Ralph de çok şık, pahalı bir kostüm giymişti. Ne var ki bu sıcak haziran gününde, terliyordu. Sık siyah saçları, briyantinle pırıl pırıl parlatılmış, o görkemli bıyığı da balmumuyla kıvrılmış, uçları sivrilmişti.</p>

  <p>Salina orgu çalmaya başladı, gelin marşı çalıyordu. Ralph, sırıttı, babasına usulca, ” Hadi bakalım baba, marş marş. Süngü tak, süvari saldırısını karşılamaya hazırlan!" dedi.</p>

  <p>Gelinler içeri girerken baba oğul kapıya döndüler. Ralph, Cathy'nin postayla ısmarlanmış gelinliğini Kimberley'den getirmişti. Robyn de kendi gelinliğini sandıktan çıkarmış, belini biraz daraltmışlar, Louise'e giydir mislerdi. Dantel biraz sararmış, fildişi rengini almıştı. Louise elinde, Clinton'un güllerinden bir buket taşıyordu.</p>

  <p>Sonra hep birlikte avluya çıktılar. Gelinler, yüksek topuklarıyla sendeliyor, eteklerine basıyor, yeni kocalarının kollarına asılıyorlardı, ikizler ikisinin de başından aşağı avuç avuç pirinç serptiler, sonra verandada kurulmuş şölen masasına koştular. Ralph'in arabalarındaki en iyi şampanyadan açılmıştı. Herkes çok mutluydu. Konuşmalar bitince Clinton, büyük kızından, mutlu, neşeli bir şeyler söylemesini rica etti.</p>

  <p>Salina gülümsedi, tatlı sesiyle şarkısına başladı. Öyle güzel söylüyordu ki, herkesi büyülemişti. Söylerken tatlı, sakin bir gülüşle gülümsüyordu, ama tek bir damla gözyaşı, yanağından süzüldü, ağzının kıyıcığına geldi. Şarkı bittiğinde bir alkıştır koptu. Salina gülümseyerek selamladı, o tek damla, göğsüne düştü, saten elbisesinde kara bir yıldız gibi iz bıraktı, ” İzninizle, ne olur, bağışlayın, ” dedi.</p>

  <p>Kalktı, gene öyle gülümseyerek verandadan kayar gibi indi. Cathy, yüzü meraktan allak bullak, arkasından gitmeye davrandıysa da Robyn onu alıkoydu.” Bırak çocuğu, ” diye fısıldadı.” Biraz yalnız kalması gerek. Üstüne varıp da büsbütün derdini deşme.”</p>

  <p>Clinton havayı dağıtmak istedi: "Ayıp size, Louise, baksanıza kocanızın bardağı boşalmış da söylemiyorsunuz. Ona şimdiden boş vermeye mi başladınız yoksa?"</p>

  <p>Bir saat sonra Salina hâlâ dönmemiş, Ralph'in sesi de iyice yükselmişti: "Şimdi Bay Rhodes imtiyazı aldığına göre, biz de adamları toplamaya başlarız artık. Yarından tezi yok yola çıkıyoruz.”</p>

  <p>Ama Cathy nasılsa Ralph'in sözlerini yutarcasına dinlemiyordu. Annesine usulca bir şeyler fısıldadı, Robyn başını salladı, kaşlarını çattı, yeni damadına döndü:</p>

  <p>"Tüm bu işler senin çıkarına düzenlenmiş gibi konuşuyorsun, Ralph!"</p>

  <p>"Yok canım, halacığım, hiç öyle şey olur mu, hepsi imparatorluğun iyiliği için, Tanrıyı yüceltmek için.” Masanın öte ucunda oturan babasına göz kırptı.</p>

  <p>Cathy biraz daha bekledi, sonra Robyn'e sezdirmeden, usulca yerinden kalktı, annesi onu neden sonra gördü, ama oralı olmadı. Zuga'ya sordu:</p>

  <p>"Louise ile Gubulawayo'da ne kadar kalacaksınız?"</p>

  <p>"Gönüllüler Hampden Dağına ulaşıncaya kadar. Bay Rhodes bir anlaşmazlık çıkmasını istemiyor da.”</p>

  <p>Louise tam bir şey söyleyecekken gözlerini bir noktaya dikti, sustu kaldı. Hepsi onun baktığı yere baktılar. Cathy, ağır ağır verandanın basamaklarım çıkıyordu. Beyaz badanalı sütunlardan birine dayandı, yüzü balçık sarısı gibi bir renk almıştı, alnı, çenesi ter içindeydi. Gözlerinde sonsuz bir acı okunuyordu, dudakları kıvrıldı.</p>

  <p>"Kilisede, ” diyebildi, ” kilisede buldum onu.” Sonra yürek paralayıcı bir çığlıkla, iki büklüm oldu, öğürdü, kustu, gelinliğinin etekleri berbat oldu.</p>

  <p>Kilisenin kapısına ilk ulaşan Robyn oldu. Bir an baktı, sonra döndü, başını Clinton'un göğsüne gömdü. Zuga, Clinton'a sert bir sesle, ” Uzaklaştır onu, ” dedi. Sonra oğluna döndü: "Bana yardım et.”</p>

  <p>Pembe güllerden yapılmış taç, Salina'nın başından yere düşmüştü. Çatı kirişlerinden birine geçirdiği bir iple Robyn'in ameliyat masasına tırmanarak kendini asmıştı. Elleri iki yanına sarkıyordu, ayaklarının uçları içeri doğru dönmüştü, bel hizasından yüksekteydi.</p>

  <p>Zuga ister istemez başını kaldırıp onun yüzüne baktı. îp, bir kulağına takılmış, başı dik bir açıyla omzuna sarkmıştı. Zuga'ya yüzü şişmiş, iki katı kadar büyümüş gibi geldi, üstelik koyu mor renk almıştı. O anda açık kapıdan içeri dolan tatlı bir esinti onun yüzünü öte yana çevirince, Zuga sadece, beline kadar inen ve hâlâ güzelliğini yitirmemiş o altın sarısı, pırıl pırıl saçları gördü.</p>

  <p>***</p>

  <p>Cathy Ballantyne, Maklutsi Irmağındaki İngiliz Güney Afrika Şirketi kampında, yedi yüz erkek arasında tek kadındı, herkesin de gözdesiydi. Ömründe hiç bu denli mutlu olmamıştı. Bu çetin yaşama zaten alışkındı, başkasını bilmiyor, tanımıyordu ki! Ralph'in onun için yaptırdığı saz damlı kulübeyi de, camsız pencerelerdeki renk renk basma perdeleriyle toprak zemine yaydığı hasırlarla rahat bir yuvaya dönüştürmeyi bilmişti. Kapının iki yanına petunyalar dikmişti, herkes bu çiçekleri sulamak için birbiriyle yarış ediyordu. Pişirdiği yemekler çağrılanlarca çok beğeniliyor, üstelik konserve yemekten bıkmış usanmış adamların da çok hoşuna gidiyordu.</p>

  <p>Geceleri kocası uyurken, kimi zaman düşünür, onsuz nasıl yaşamış olduğuna bir türlü akıl erdiremezdi. Ralph şimdi binbaşıydı.” Zaten hepimiz ya albayız, ya binbaşı; kızım, hatta benim Isazi'yi yüzbaşı yapmayı bile düşünmüyor değilim,” diyor, göz kırpıyordu. Ama üniformasıyla öyle yakışıklı duruyordu ki! Her gün boyu daha uzuyor, vücudu daha güçleniyordu sanki. Kabına sığamıyor gibiydi. Uzaktayken bile Cathy yalnızlık çekmiyor, kocasını hep yanında hissediyor, dönüşünü dört gözle bekliyordu. Sonra ansızın görünüveriyor, onu kaptığı gibi kucaklıyor, dudaklarından öpüyor, karısı kızarıyordu:</p>

  <p>"Burada olmaz, Ralph. Yapmasana, herkes bize bakıyor!"</p>

  <p>"Kıskançlıklarından da geberiyorlar, biliyorum.”</p>

  <p>Canlılığıyla, neşesiyle, kahkahasıyla her yanı kasıp kavruyordu. Öfkesi de yamandı hani. Cathy'ye kızmadığı halde gene de başkalarına öfkelendiğinde, genç kadın ürküyordu. Gök gibi gürlüyor, sonra yumrukları, tekmeleri mutlaka birini yerlere yuvarlıyordu. Ralph ile yaşamak, her an heyecan kasırgasıyla yaşamak demekti. Herkes ona saygı gösteriyordu, öyle de gerekiyordu, çünkü şimdiden, Bay Rhodes'in İngiliz Güney Afrika Şirketinin müdürlerinden olmuştu. De Beers binasında toplantı masasına, lordlar, generaller ve bizzat Bay Rhodes ile birlikte oturuyordu.</p>

  <p>Geceleri, hiç utanıp sıkılmadan, büyük bir coşkuyla seviştikten sonra, karanlıkta uzun uzun konuşurlar, o zaman Ralph ona hayallerini, tasarılarını anlatır, karısı da bunları er geç bir gün gerçekleştireceğini bilirdi. Her an hareket emri bekleniyordu şimdi. Ralph'in öküzleri, topları getirmişti. İki tane üç yüz ellilik top. Topçular, kampın ötesindeki boş topraklarda atış talimi yapıyorlardı.</p>

  <p>Dört makineli tüfek de sandıklarından çıkarılmış, temizlenmiş, sonra, o çok önemli gün, buhar makinesi de peşinde elektrik jeneratörü ve donanma ışıldağı olduğu halde, kampa getirilmişti. Bu, Matabele saldırısına karşı bir önlemdi. O gece Cathy, kocasına, herkesin birbirine sorduğunu sordu:</p>

  <p>"Lobengula ne yapacak?"</p>

  <p>"Ne yapabilir ki? İmtiyazı verdi bir kez, altınları, tüfekleri de aldı, babama Moşana ülkesine gitmesi için izin de verdi.”</p>

  <p>"Şaşi'nin karşı yakasında on sekiz bin adamı varmış, diyorlar.”</p>

  <p>"Varsın gelsinler, derslerini alırlar.”</p>

  <p>Artık sövüp saydığı zaman da kocasına kızmıyor, uyarmıyordu, çünkü Khami Misyonundaki günleri çok, çok gerilerde kalmıştı.</p>

  <p>***</p>
</body>
</html>
