<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Yeni Madenin bulunduğu yöre, 'Batı Griqualand' diye anılır ve elmas bulununcaya dek Büyük Britanya'nın hiç mi hiç ilgisini çekmemiş, ıssız, kurak bir bölgedir. Buraların eski sahibi olan Hendrick Naaiman'ın damarlarında ise birçok ulusun birbirine karışmış zengin kanı dolaşır.</p>

  <p>Esas Hotanto kanı taşıyordu, dünyayı dolaşırken Ümit Burnunun o pırıl pırıl, bembeyaz kumsallarına ayak basan Portekizlileri ilk karşılayan, altın renginde, kara gözlü, sağlam yapılı Hotantolardandı. Hotanto kanına ek olarak tutsak edilmiş sarı Buşman kızlarının kanını taşıyordu. Buşmanlar, tereyağı sarısı renginde, küçücük, üçgen suratlı, Doğulular gibi çekik gözlü, basık çehreli, kukla gibi ufacık tefecik adamlardır. Kaba etleri özellikle çıkıktır, öyle ki, devenin hörgücüne benzer ve kurak Kalahari çöllerinde aynı deve hörgücünün gördüğü işi görür.</p>

  <p>Bu kan karışımına bir de Fingo ve Pindo kabileleri gibi, kendi acımasız reislerinden ve büyüklerinden kaçıp buralara sığınan yerlilerin, Hollandalı efendilerinden kaçmış Malayalı kölelerin kanları, son olarak da içerilerdeki geniş düzlüklerde oradan oraya gezinen ve yöreye adını veren Grinqua çetelerinin kanı karışmıştı.</p>

  <p>Biraz da İngiliz kızlarının kanı vardı. Doğu Hindistan'a giderken gemileri batıp burada karaya çıkmak zorunda kalan askerlerin yetim kızlarının kanı. Sonra gene Kuzeylilerden, Britanyalı denizcilerin kanı. Ardından, Yahudi gezgin satıcıların, İskoçyalı misyonerlerin kanı da karışınca, Hendrick Naaiman ortaya çıkmış bulunmaktaydı. Kendisiyle, atalarıyla her zaman gurur duyardı. Deri ceketinin yakasına dek inen halka küpeler takıyordu, Çingeneler gibi. Dişleri köşeli, sağlamdı, çocukluğundan beri Karroo kuyularının kireçten yana zengin sularını içmekten benek benek olmuştu.</p>

  <p>Gözleri katran gibi kapkaraydı, karamela rengindeki derisi de çiçekbozuğuydu, çünkü beyaz ataları, kabileye uygarlığın pek çok nimetini getirmişti: Alkol, barut ve çeşit çeşit bulaşıcı hastalıklar.</p>

  <p>Çiçekbozuğu olmasına karşın Hendrick gene de yakışıklı bir erkekti, uzun boylu, geniş omuzluydu, iç açıcı, pırıl pırıl gülüşü, ateş saçan, kapkara gözleriyle dikkati çekiyordu. Şimdi, geniş kenarlı şapkacı başında, ateşin başına, Bazo'nun karşısına çömelmiş, yarenlik etmekteydi. Matabele’lerin diline pek benzeyen Zulu dilini çok rahat konuşurdu:</p>

  <p>"Toprak öyle boşu boşuna, salt karın tokluğuna kazılır mı hiç? Bu sakallı, soluk suratlı yaratıklar toprağa üstündeki, altındaki her şeyiyle birlikte sahibiymiş gibi davranıyorlar. Kim bunlar? Büyülü birer yaratık mı? Gökten inmiş bir tanrı mı ki sana kalkıp da 'Topraktan çıkan her taşın, ırmaklardaki, göllerdeki her damla suyun sahibi benim,' diyebiliyorlar? Bakın, güneş onların derisini yakıp kavurduğunda altından çıkan, görünen et, senin, benimkinin renginden hiç farklı değil.</p>

  <p>Onların tanrı olduğunu sanıyorsanız, sabah kalkınca ağızlarını koklayan ya da hela çukuruna çömeldiklerinde ne yapıyorlar, ona bakın. Sizden, benden hiç farkları yok, sizin benim yaptığımızı yapıyorlar, dostlarım.”</p>

  <p>Ateşin başına halka olmuş karaderili adamlar, büyülenmişçesine dinliyorlardı, çünkü ömürlerinde ilk kez bu düşüncelerin yüksek sesle dile getirildiğini duymakta, tanık olmaktaydılar. Bazo araya girdi:</p>

  <p>"Ama onların tüfekleri var!"</p>

  <p>"Ne olmuş yani? Bak benim de var işte.” Ve kucağındaki Enfield'i okşadı.” Sözleşmeniz bitince sizlerin de birer tüfeğiniz olacak. Öyleyse siz de, ben de, bizler de tanrıyız demektir. Öyleyse taşlar, ırmaklar bizim de malımız demektir.”</p>

  <p>Şu çıplak, karaderili vahşilerden en az madenlerde yaşayan öteki sofuların nefret ettiği kadar nefret etmesine karşın Hendrick gene de kurnazca davranıyor, 'ben, benim' demiyor da, 'biz, bizim' diyordu. Bazo, enfiye boynuzunun tıkacını çıkarıp avucuna döktüğü kırmızı tozdan burun deliklerine çekti, sonra boynuzu yanında oturan amcaoğlu Kamuza'ya geçirdi.</p>

  <p>Enfiye boynuzu elden ele halkayı tamamlayıp kendisine gelinceye dek, Hendrick Naaiman, Afrikalılara özgü o sabırla bekledi. Sonra da burun deliklerine birer tutam çekerek ateşe doğru aksırdı, Bazo'nun konuşmasını dinlemeye hazırlandı.</p>

  <p>Matabele uzun süre kaşlarını çatıp alevleri seyretti, şeytanların görünüp kaybolmasını, garip adamların, hayvanların suratlarını, alev cinlerini seyretti, 'Keşke onlar bana akıl verse, ' diye içinden geçirdi. Sonra başını kaldırıp karşısındaki adamı, ayağındaki bağcıklı deri kunduraları, ince kadife pantolonu, belindeki, pirinç çivili kemere sokulmuş çelik kamayı, işlemeyi yeleğini ve boynuna bağladığı gözalıcı kırmızı ipek mendili süzdü. Hiç kuşkusuz önemli biriydi bu ve numaracıydı. Bazo ona güvenmiyordu. Kurnazlığının, hileciliğinin adeta kokusu burnuna geliyordu.</p>

  <p>"İyi ama ulu bir reis, senin gibi değerli biri, ne diye bunları söylemek için kalkıp ayağımıza gelsin?"</p>

  <p>Hendrick, gürledi: "Bazo, Gandang'ın oğlu, dün gece bir düş gördüm, düşümde senin kulübenin zemininde bazı taşların gömülü olduğunu gördüm.”</p>

  <p>Bir an Matabele’lerin bakışları, Hendrick'in suratından, yuvarlak odanın gerisindeki karanlığa alçak, saz damlı kulübenin çamurla kaplı zeminine yöneldi. Hendrick gülmemek için kendini zor tuttu.</p>

  <p>Hazine her zaman kulübenin zeminine, adamın gece üzerine hasırını serip uyuyacağı, uykusunda bile bekçilik edebileceği bir yerine gömülürdü. Bunu kestirmek hiç de zor olmamıştı, tek sorun, Matabele’lerin elmasın değerini öğrenip öğrenmediklerinde, madenlerde her işçinin yaptığı gibi, gizlice elmas toplamaya başlayıp başlamadıklarındaydı. Bu sorunun karşılığını da bu kaçamak, suçlu bakışlar açık seçik vermiş oluyordu işte. Ama sevindiği belli olmasın diye hemen sözlerini sürdürdü:</p>

  <p>"Düşümde sizlerin aldatıldığınızı gördüm, taşları beyaz adama, Bakela'ya götürdüğünüzde size, üzerinde beyaz kraliçenin başı bulunan tek bir altın verdiğini gördüm. Ah dostum, sizleri uyarmaya geldim işte. Sizleri aldatılmaktan kurtarmaya geldim. Size taşlarınızın gerçek değerini ödeyecek biri bulunduğunu söylemeye, karşılığında yepyeni, güzel bir tüfek, eyerli bir at, bir kese altın edinebileceğinizi haber vermeye geldim. Ne isterseniz sizin olacaktır.”</p>

  <p>Bazo, merakla sordu: "Kim bu adam?"</p>

  <p>Hendrick kollarını iki yana açarak ilk kez gülümsedi: "Kim olacak, benim işte, Hendrick Naaiman, dostunuz.”</p>

  <p>"Ne kadar vereceksiniz? Kaç beyaz kraliçe, bu taşlar karşılığında?"</p>

  <p>Hendrick omuz silkti: "Önce taşları görmeliyim. Ama size şu kadarını söz vereyim ki, Bakela'nın verdiği o tek altından çok, çok daha fazlasını öderim.”</p>

  <p>Bazo gene sustu; sonunda açıkladı: "Bende bir taş var. Ama aradığın gibi mi bilemem, çünkü garip bir taş, gördüklerimize hiç mi hiç benzemiyor.”</p>

  <p>"Göster bakayım dostum. Bir baba gibi sana yol göstereyim, akıl vereyim.”</p>

  <p>Bazo, enfiye boynuzunu aldı, elinde evirdi çevirdi, kaşları çatıldı, sonra:</p>

  <p>"Git şimdi, ay battıktan sonra gene gel. Ama yalnız gel, silahın, bıçağın olmadan gel. Ve unutma ki kardeşlerimden biri hep arkanda, en ufak bir oyun düşünecek olduğun anda mızrağını sırtından saplayıp göğsünden çıkarmaya hazır bekleyecektir.”</p>

  <p>***</p>
</body>
</html>
