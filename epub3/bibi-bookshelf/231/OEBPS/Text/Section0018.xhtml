<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>"Onun yüzünden tam altı kişi öldü. Oradaydım, gözlerimle gördüm ben. Katırlarını Mark Sanderson'un arabasının üzerine sürdü o.”</p>

  <p>Konuşan uzun boylu adamın öfkesi yavaş yavaş ötekileri de sarmaya başlamış, kalabalıktan homurdanmalar yükseliyordu.</p>

  <p>Madenciler Komitesi halka açık toplantı yapmaktaydı. Altı numaralı yolun çökmesi konusunda bir soruşturma açmışlardı. Pazar Alanına bir araba çekilmiş komite üyeleri onun üzerinde yerlerini almışlardı, çökme olayından beri kimse madenlere inip çalışamamıştı. Sonra da toprak altında kalıp yaşamını yitiren altı kişinin toplu cenaze törenine katılmışlardı. Çoğunun elinde birer içki şişesi bulunuyordu. Madencilere, buralarda dolaşan herkes, sürücüler, satıcılar, hatta dükkân sahipleri bile dükkânlarını kapatarak katılmışlardı. Öyle ya, önemli bir olaydı, çok önemli, hepsinin de geleceğini doğrudan doğruya ilgilendiren bir toplantıydı. Şimdi kalabalık, o delikanlıyı görmek istiyor, bağırıp çağırıyordu.</p>

  <p>Zuga, arabanın arka tekerleklerinin oraya dikilmiş, yanındaki, boyu kendi boyuna erişmiş oğluna baktı. Ralph, boğuk bir sesle fısıldadı: "Gidip görüneyim şunlara.” Ama güneş yanığı teni bile sarardığını gizleyemiyor, yemyeşil gözlerinde bir tasa, bir kaygı okunuyordu. Babası kadar kendi de durumun ne kadar ciddi olduğunun farkındaydı. Öfkeli, öç almaya susamış, hem de ucuz, berbat içkiyle iyice kafayı bulmuş bir kalabalık tarafından yargılanacaktı. Üstelik yolun çökmesi onların madenlerinin değerini sıfıra indirmiş sayılırdı. Artık kazı yapamıyor, taş, toprak çıkaramıyorlardı. Yukarıyla ilişkileri kalmamıştı, yol olmadığından araba yanaşamıyor, toprağı yukarıya çekme olanağı bulunamıyordu. Suçu birine yüklemeleri, öç almaları gerekiyordu. Ve bu öç de amansız, acımasız olacaktı besbelli.</p>

  <p>Tam tekerleğe asılıp yukarı, komite üyelerinin yanına çıkmaya hazırlanıyorken babası onu durdurdu:</p>

  <p>"Ralph! Bekle azıcık,” diyerek kendisi tırmandı. Başıyla komite üyelerini kısaca selamladıktan sonra kalabalığa döndü. Şapkasızdı, sakalı güneşte pırıl pırıl parlıyordu, yumruklarını kalçalarına dayadı, bacaklarını iki yana gerdi, açtı. Kalabalığın ta en arkasından açık seçik duyulan gür bir sesle:</p>

  <p>"Baylar! Oğlum ancak on altı yaşındadır, onun yerine bana sorun soracaklarınızı.”</p>

  <p>"Altı kişiyi öldüren adam bizim karşımıza da çıkabilmeli.”</p>

  <p>"Hayır, o kimseyi öldürmedi. Suçu ille de birine yüklemek istiyorsanız yağmura yüklenin. İnin bakın aşağıya, çukura, yolun altını nasıl kemirdiğini gözlerinizle göreceksiniz.”</p>

  <p>İlk konuşan adam gene bağırdı: "Ama kavgayı o başlattı. Mark Sanderson'u kırbaçladığını gözlerimle gördüm ben.”</p>

  <p>"Yukarıda, yolda günün her saati kavga olur. Ben de senin orada yumruklaştığını, bu yüzden kıçına bir güzel sopa çekildiğini gözlerimle gördüm.”</p>

  <p>Kalabalıktan bir kahkahadır koptu, havanın yumuşamaya yüz tutmasından hemen yararlanmak isteyen Zuga, sözlerini sürdürdü:</p>

  <p>"Hepiniz de çok iyi biliyorsunuz ki baylar, haklarını savunmayan tek kişi yoktur aramızda. Oğlum da sadece bunu yapıyordu, üstelik kendisinden daha yaşlı ve daha güçlü birine karşı hakkını savunuyordu. Eğer bu yüzden onu suçlayacaksanız, o halde herkes, hepimiz suçluyuz demektir. İnanıyor musunuz ki, tek bir çocuk, elindeki kırbaçla koskoca bir yolu çökertmiş olabilsin? Eğer gerçekten böyleyse, ben de oğlumla gurur duymalıyım.”</p>

  <p>Kalabalık gene güldü; arabada, Zuga'nın arkasında duran, uzun boylu, sarışın, özensiz giyinmiş, soluk mavi gözlü, çukur çeneli adam da gülümsedi ve yanı başında duran komite üyesinin kulağına bir şeyler mırıldandı:</p>

  <p>"Değerli bir adam bu, Pickering. İyi yazdığı gibi iyi de konuşuyor.”</p>

  <p>Zuga bu kez sözüne başka bir yön veriyordu: "Hayır efendiler, hayır sayın baylar, o yol bir ölüm tuzağıydı. Cuma sabahı üzerinden daha ilk araba geçmeden önce ha çöktü ha çökecek bir durumdaydı zaten. Çökmesinden kimse sorumlu değildir. Sadece fazla derin kazmıştık ve fazla yağmur yağmıştı, hepsi bu.”</p>

  <p>Şimdi başlar, bu sözleri onaylarcasına sallanmaya başlamıştı. Zuga hemen arkasını getirdi: "Bu Yeni Madende fazla derine indik ve parsellerimizdeki toprağı kazıp çıkarmak için yeni bir sistem bulamazsak daha çok ölü gömeceğiz demektir.”</p>

  <p>Bu sırada madencilerden biri kalabalığı yararak, ona buna omuz vurarak ilerledi, arabanın fren sopasına tırmandı, bağırdı:</p>

  <p>"Dinleyin be, pis herifler!"</p>

  <p>Neville Pickering alaylı alaylı, “Komite, Bay Sanderson'a söz veriyor, buyrun,” dedi.</p>

  <p>Madenci, bu önemli olay onuruna başına geçirdiği eski püskü melon şapkasını çıkarıp kalabalığa döndü, haykırdı:</p>

  <p>"Zuga Ballantyne'in şu yumurcağı herhalde çetin bir düşman ve işler karıştığında da iyi bir dost olacak, öyle anlaşılıyor.”</p>

  <p>Sonra döndü, Ralph'e seslendi: "Çık bakalım ortaya, genç Ballantyne.”</p>

  <p>Ralph yanına geldiğinde madenci, kollarını onun omzuna dolamak için uzanmak zorunda kalmıştı:</p>

  <p>"Bu çocuk var ya bu çocuk, benim çürük domates gibi çukura yuvarlanıp yamyassı olmama, ötekiler gibi mezarı boylamama göz yumabilirdi pekâlâ. Tabanları yağlar, beni oracıkta yüzüstü bırakabilirdi, ama bırakmadı.”</p>

  <p>Kalabalıktan biri bağırdı: "Daha çok toy ve budala da ondandır. Eğer şu kadarcık aklı olsaydı, seni aşağı itiverirdi, alçak sefil.”</p>

  <p>Bir alkıştır koptu. Sanderson kalabalığa meydan okurcasına, “Ben şimdi şu delikanlıya bir içki ısmarlıyorum, anlaşıldı mı?" dedi.</p>

  <p>"Aman aman, duyulmuş, görülmüş şey mi bu? Şimdiye kadar hiç kimseye içki ısmarladığını bilmiyoruz.”</p>

  <p>Sanderson oralı olmadı: "Ne sandınız ya, on sekizine basar basmaz ona bir içki ısmarlayacağım.”</p>

  <p>Kalabalık, dostça bir hava içinde, gülüşerek dağıldı. Madenciler meyhanelerin yolunu tuttular. İçlerinden en kana susamış olanları bile, kimsenin linç edilmeyeceğini anlamıştı, bu yüzden komitenin kararını beklemeye gerek görmediler. Meyhanede iyi bir yer tutmak çok daha önemliydi.</p>

  <p>Pickering sert bir tavırla konuşuyordu: "Bu karar gene de davranışınızı onayladığımız anlamına gelmez, delikanlı. Biz burada, Yeni Madende ötekilere örnek olmak istiyoruz.</p>

  <p>Gelecekte lütfen bir centilmen gibi davranmaya çalışın. Yani yumruk başka şey, kırbaç başka...” Sonra Zuga'ya döndü:</p>

  <p>"Şimdi yol çöküp gittiğine göre, altıncı bölgenin nasıl işletilmesi gerektiği konusunda herhangi bir düşünceniz, bir öneriniz varsa dinlemeye hazırız Binbaşı Ballantyne.”</p>

  <p>***</p>
</body>
</html>
