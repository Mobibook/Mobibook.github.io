<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Robyn elinde çantası içeri girdi, kadına: "Lütfen siz dışarıda bekler misiniz?" dedi. Sonra çantasını, hastanın yattığı yatağın yanındaki iskemleye koydu. Mungo St. John, sadece eski püskü, beyaz bir pantolon giymiş, bu pantolonun bir bacağı da ta kalçasına kadar kesilmişti. Yüzü gibi vücudu da hastalıktan bitmiş tükenmiş gibiydi. Ama omuzları hep öyle geniş, sağlam görünüşlüydü. Karnı sarkmıştı, kaburgaları teker teker sayılıyordu, göğsündeki kıvırcık tüyleri ise, saçı sakalı gibi ağarmamıştı.</p>

  <p>"Merhaba, Robyn, ” dedi.</p>

  <p>Yüzüne bakmadan karşılık verdi: "Sizinle yalnız tedavimiz açısından, kesinlikle gerektiği zaman konuşurum, siz de lütfen öyle yapacaksınız.”</p>

  <p>Böğründeki ve sırtındaki yaralardan işe başladı. Kurşun yaralarıydı bunlar, ama girmiş çıkmıştı, tamamen iyileşmiş, kapanmış yaralardı. Sonra, kurşun yarasının hemen altındaki o eski yara izini görünce hemen tanıdı, yüreği hop etti. Bıçak yarasının dikişleri hâlâ belliydi. Kendi eseri. Farkına varmadan bu çok eski, sertleşmiş yara izine dokundu. Mungo:</p>

  <p>"Evet, Camacho açmıştı o yarayı,” dedi.</p>

  <p>Eli yanmış gibi hemen çekti Robyn. Mungo, Portekizli köle tacirinden genç kadını korumak için araya girdiğinde yaralanmıştı. O gece Robyn'in canını kurtarmıştı böylece. Hasta, kolundaki çiçek aşı izini göstererek sordu:</p>

  <p>"Bunu da anımsıyor musun?" Çiçek salgınında Robyn gemideki herkesi aşılamıştı. Ama şimdi bunları düşünmek istemiyordu. Karşılık vermedi, bacağındaki sargıyı açtı, açar açmaz da duyduğu dehşet, yüzünden okundu. Dedesinin rasgele vurduğu bıçaklar, bacağı dizden kasığa dek paramparça etmişti. Sonra kaba saba bir dikişle, telaşla bavul kapatırcasına kapatmaya çalışmıştı. Mungo sordu: "Çok mu kötü?"</p>

  <p>"Berbat!" Bunu söyler söylemez de pişman oldu. Dedesinin yaptığı bir işi böyle eleştirmesi çok yanlıştı. Ama olan olmuştu bir kez. Yaralar iltihaplanmış, bacak, sağlıksız bir renk almıştı. Dedesi yaralara fitil sokmuş, bırakmıştı, dikişlerin arasından dimdik çıkan, kalın, kapkara at kılları. Bir tanesini çekti, ama Mungo oralı olmadı. Yaradan koyu, sarı, sulu irin aktı. Robyn eğildi, akıntıyı kokladı, yüzünü buruşturdu. Kangren olmak üzereydi, belli. Buz gibi ter döktü ve şaştı, içinde bu adama karşı hâlâ sevgi kalmış mıydı yoksa?</p>

  <p>"Anlatın, nasıl oldu?"</p>

  <p>"Bu, doktor, sizi hiç ilgilendirmez.”</p>

  <p>"Evet, hiç kuşkusuz gene pis bir işe bulaşmışsınızdır. Dinlemek bile istemem, ama eğer kurşunun yerini bulmam gerekiyorsa, silah atıldığında nerede ve nasıl durduğunuzu öğrenmek zorundayım. Ne tip bir silahtı, kurşun neydi?"</p>

  <p>"Dedeniz bunları sormak gereğini bile duymadı gerçi.”</p>

  <p>"Dedemi karıştırmayın bu işe.”</p>

  <p>"Adamın elinde tabanca vardı, sanıyorum Remington olmalı. Eğer öyleyse mermisi de 44'lük, koni biçimi, kara barutla atılmış kurşun olacaktır.”</p>

  <p>"Hı, o halde, kemiğe değdiyse parçalamıştır.”</p>

  <p>"Adam yirmi beş adım kadar ötemde, yerde yatıyordu ve ben tam attan inmekteydim, bu bacağımı kaldırmıştım... Sağımda, biraz önümdeydi.”</p>

  <p>Robyn başını salladı: "Canınız acıyacak.” On dakika sonra, doğruldu, seslendi: "Bayan St. John.” Kadın içeri girer girmez de haber verdi:</p>

  <p>"Yarın sabah aydınlık elverir vermez ameliyat edeceğim. Ama bana yardım etmek zorundasınız. Bakın sizi şimdiden uyarıyorum, ameliyat başarılı olsa bile kocanız bu bacağını kullanamayabilir. Topal kalabilir ona göre.”</p>

  <p>"Peki, ya başaramazsanız?"</p>

  <p>"O zaman bacak çürür, kangren olur...”</p>

  <p>"Çok açık sözlüsünüz, doktor.”</p>

  <p>"Evet, her zaman böyleyimdir.”</p>

  <p>***</p>

  <p>Robyn'i uyku tutmadı, ama anestezi altında ameliyat yapacağı bir günün arifesinde, bu doğaldı. Çünkü kloroform her zaman için beklenmedik sonuçlar yaratabilecek bir ilaç sayılırdı. Biraz fazla kaçırmak veya oksijen eksikliği, kalbin, böbreklerin, akciğerlerin, karaciğerin çalışmamasına, dolayısıyla hastanın ölümüne yol açabilirdi. Bu yüzden, Clinton'un yanı başında, karanlıkta yatarken, yarınki ameliyatı da kafasında tasarlıyordu. Ne yapacaktı? Her şeyden önce bacağı yeniden açıp çürümenin başladığı yeri bulmalıydı.</p>

  <p>Birden, hastayı değil de, adamın kendisini düşündüğünün ayırdına vardı. Ne yapsa boşuna, kendini bundan alıkoyamıyordu. Onu beyaz gömleğinin yakası açık, kıvır kıvır, simsiyah saçları rüzgârda uçuşarak başını kaldırmış, yelkenlere bakar haliyle görüyordu. Sonra birden, Huron'un güvertesine çıkıp, onu tulumbanın altında çırılçıplak yakaladığı sabahı hatırladı. Örtünmeye çalışmamış, tam tersine keskin bakışlarını genç kızın ta gözlerinin içine dikmişti. Sonra o gözlerin kamaranın loşluğunda, benek benek nasıl parladığını anımsadı.</p>

  <p>Clinton yarı uyanmıştı, elini yavaşça karısının beline götürdü. Robyn, uzandı, geceliğinin eteğini sıyırdı, kocasının elini tutup yol gösterdi. Duygularını dizginleyemediğini yıllar, yıllar önce ne yazık ki, öğrenmişti. Bu yüzden, gözlerini kapadı, kendini bıraktı, hayal gücünü alabildiğine kapıp koy verdi.</p>

  <p>Doktor, ömründe ilk kez bıçağı vurmaktan korkuyordu. Louise bir gün önce Clinton'un usturasını ödünç almış, kocasını tıraş etmişti. Robyn onun yüzüne bakınca, tek gözüne karşın, en azından eskisi kadar etkileyici bir erkek olduğunu görüyordu. Clinton karşısındaydı, Louise de sapsarı, yardıma hazır bekliyordu. Mungo, kloroformun etkisiyle derin uykuya dalmış, rahat rahat soluk alıyordu. Robyn düşünüyordu: "Bir kez birini seversen bir daha bu aşkı unutabilir, yüreğinden tümüyle silip atabilir misin?" Dönüp kiliseden kaçmak, bu ağır görevden kurtulmak istiyordu.</p>

  <p>Louise'in sesiyle kendine geldi: "İyisiniz ya, doktor? Bir şeyiniz yok ya?"</p>

  <p>Hayır, bu kadın karşısında zayıf davranamazdı, toparlandı, bacak baştan aşağı tentürdiyot sürüldüğü için kocaman bir muzu andırıyordu. Çürümüş bir muzu. Dedesinin dikişlerini kesince yara açılıverdi. Baktı, epeyce derin, çürümüş; deneyimleriyle çok iyi biliyordu ki, böyle bir yara asla iyileşmez. Şimdi ilk iş kurşunu bulmadan önce, zararı onarmaktı. Kemiğe kadar indi, ne yazık ki kemik eğrilmiş, sararmış, peynirleşmişti. Bunun nedenini kestirebiliyordu. Kurşun buraya vurup yön değiştirmiş olacaktı. Pek kan akmıyordu, ceset gibi kokan, yapışkan, sarı bir madde geliyordu sadece. Kangren çok yakındı.</p>

  <p>Kemiğin çevresini elinden geldiğince temizledikçe kan akmaya başladı, bu iyi bir işaretti. Clinton'un saatini kolayca görebileceği bir yere koymuştu. Bir göz attı, ameliyata başlayalı tam yirmi beş dakika olmuş. Süreyi pek fazla uzatamayacaktı. Başını kaldırıp Louise St. John'a baktı, kadının önce midesi bulanmış, kusacak gibi olmuştu, ama toparlanmıştı, demek sağlam bir kadındı, Robyn güzellikten çok, buna önem verirdi işte.</p>

  <p>"Bayan, şimdi kurşunu arayacağım, ama ancak bir girişim de bulunacak zamanım kaldı.” Çıplak elle yaraya girmenin ne denli tehlikeli olduğunu hem Lister'in yazılarından, hem kendi deneyiminden biliyordu, gene de bu tehlikeyi göze almak, keskin bir neşterle damarların, sinirlerin arasında dolaşmaktan daha iyiydi.</p>

  <p>Kurşunun bulunabileceği yeri, aşağı yukarı kestirebiliyordu. Elini iyice daldırdı, kan fışkırdı, ama aldırmadı, aradı, aradı ve sonunda aradığını buldu, elini yaradan çektiğinde başparmağıyla işaret parmağı arasında mavimtırak bir kurşun tutuyordu.</p>

  <p>***</p>
</body>
</html>
