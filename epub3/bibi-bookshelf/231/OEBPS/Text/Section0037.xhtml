<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Herkes sanki donup kalmıştı. 'Mavi' Rhodes'in bunca telaşla sermaye aramasının başlıca nedeni olduğu gibi, Zuga ve yakınındakilerin parsellerinin değerinin düşmesinin de nedeniydi. Artık Zuga'ya kimse beş bin sterlin önermiyordu, çünkü yakınındaki bir parselde 'mavi' çıkmıştı. Zaten bu yüzdendir ki, kentin tacirlerinin pek çoğu, şimdiden ellerindeki mallan tüketmeye, tası tarağı toplamaya hazırlanıyorlardı. Bu yüzdendir ki, Hacı Konağı denilen yerdeki yeni altın madenleri rağbet görmeye başlamıştı.</p>

  <p>Louise St. John sordu: "Mavi de neymiş?" Kimse konuşmayınca Zuga, ev sahibi olarak bu soruyu yanıtlamak yükünün ona düştüğünü anladı:</p>

  <p>"Mavi, madenci deyimiyle, bir tür kaya oluşumudur, Bayan St. John. Volkanik bir oluşumdur, koyu mavi renkte ve çok, çok sert bir kayadır. İçinde zirkonyum parçacıkları vardır, gerçi bunlar çok küçüktür, zirkonyumun pazarı yoktur ki! Kuzey kesimindeki derine inmiş madenlerin bazılarında, kolayca işlenebilen o sarı toprak katmanı tükendi, o sert mavi zemine, mermer kadar sert ve mermer kadar verimsiz zemine çok yaklaştık.”</p>

  <p>Rhodes sert bir sesle araya girdi: "Ama bu henüz kanıtlanmış değil ki!"</p>

  <p>Zuga başını salladı: "Evet, öyle, kanıtlanmış değil.</p>

  <p>Hepimizi korkutuyor gene de. Sonuna gelmiş olmaktan korkuyoruz. Madenlerin bitmiş, tükenmiş olmasından korkuyoruz.”</p>

  <p>Ortalığa derin bir sessizlik çöktü, neden sonra St. John, sordu:</p>

  <p>"Kesin sonuç almanız ne kadar sürer acaba?"</p>

  <p>Rhodes karşılık verdi: "Henüz pek derine inmemiş olan parseller, daha aylarca çalışılabilir durumdadır. Eğer mavi katmanın tüm alanı örttüğünü anlayacak olursak, o zaman da yer yer delip bakacağız, kalın mı, ince mi olduğunu anlamak için. Belki de sarı toprak hemen altında olabilir.”</p>

  <p>"Anlıyorum, öyle görülüyor ki, Kimberley'e gelmeyi geciktirmekle çok iyi etmişim, yoksa kendimi elmas dağı değil de mavi mermer sahibi olarak buluverebilirdim.”</p>

  <p>Louise ona gülümsedi: "Zaten her zaman talih senden yanadır, Mungo.”</p>

  <p>"Evet, canım, bunun en büyük kanıtı da sensin.”</p>

  <p>Sofradakiler derin bir soluk alarak o ürkütücü mavi zemin konusunu kapadılar, daha hafif konulara geçildi. Ama Rhodes onlara katılmıyor, asık suratla suskun oturuyordu. Zuga da dalgındı, yaklaşan yıkımı düşünmekteydi. Bir anda Louise'in sorusuyla kendine geldi:</p>

  <p>"Mümkün mü bu, Binbaşı Ballantyne?"</p>

  <p>"Bağışlayın, Bayan St. John, sorunuzu yineler misiniz?"</p>

  <p>Louise, erkeklerle konuşurken onların başka şeyler düşünmelerine hiç de alışkın değildi. Gerçekten de şu soğukkanlı, dimdik İngiliz sinirine dokunmaya başlıyordu. Ne yapsaydı acaba? Belki erkeklerin ağzına yaraşır bir söz söyleyiverse, Mungo'nun erlerinin konuştuğu gibi konuşsa onu şaşırtırdı ama bu, tehlikeli bir işti, ötekiler tarafından da ayıplanabilirdi çünkü. Onu yok varsaysa, öyle sanıyordu ki adam bundan hoşlanacaktı. En iyisi sorularını doğrudan doğruya ona sormak, kendi varlığını ona zorla kabul ettirmekti.</p>

  <p>"Buradaki Spor Kulübünün başkanı olduğunuzu duymuştum da. Acaba düzenlediğiniz at yarışlarından birine ben de katılabilir miyim, diye soruyordum.”</p>

  <p>"Onur duyarız. En iyi binicilerimizin listesini hazırlayayım da birini seçiniz öyleyse.”</p>

  <p>"Hayır, efendim, ata kendim binmeyi yeğlerim.”</p>

  <p>"Korkarım bu olanaksız, Bayan St. John.”</p>

  <p>"Nedenmiş o?"</p>

  <p>"Kadınsınız da ondan.”</p>

  <p>Louise birdenbire balmumu gibi sararıverdi, gözleri alev saçtı. Bu, Zuga'nın çok hoşuna gitti, demek sonunda kadını mat edebilmişti. Ondan sert bir karşılık beklerken Louise olağanüstü bir güç harcayarak kendini tuttu. Onu bu zevkten yoksun bırakacaktı, kocasına döndü:</p>

  <p>"Saat üçü geçiyor. Çok nefis bir yemekti, pek hoş vakit geçirdik, ama artık otele dönmek istiyorum.”</p>

  <p>Hemen ayağa kalktı, Mungo St. John da isteksiz omuz silkti, kalktı, karısının yanında dikildi. Kadının bu yersiz kaprisini bağışlatmak istercesine gülümsedi:</p>

  <p>"Rica ederim, bu tatlı söyleşi bizim yüzümüzden yarım kalmasın.”</p>

  <p>Seyis, Louise'in atını getirdi, kadın, rahatça ve yardım beklemeden ata bindi. Zuga, şaşkınlıktan donakalmıştı. Ömründe ilk kez bir kadının böyle, kimseye atın başını tutturmadan, kimsenin ellerine basmadan, kendi kendine ata bindiğini görüyordu. Louise St. John ise, atın sırtına uçuyormuş gibi rahatça, kolayca atlayıvermişti. Sol eliyle atın sağrısına usulca dokundu; at, şaha kalktı, geri geri gitti, sonra dörtnala bir koşu tutturdu. Zuga'nın bahçesini yoldan ayıran dikenli tellerden rahatça atlayıp koşarak uzaklaştı. Zuga'nın bir an yüreği hop etmiş, kadını dikenli tellerin üzerine yığılı, kanlar içinde görür gibi olmuştu, tıpkı yaralı bir kuş gibi çırpınırken.</p>

  <p>***</p>
</body>
</html>
