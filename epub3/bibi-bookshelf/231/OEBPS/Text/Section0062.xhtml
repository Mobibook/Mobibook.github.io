<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Üç hafta içinde üç kez Mungo St. John, krala başvurup güneye gitmek için izin istedi, her defasında da kral tam bir saat şuradan buradan konuştuktan sonra onu geri gönderdi.” Düşüneceğim, Tek Parlak Göz, ama burada mutsuz musun yoksa? Sana gönderdiğim birayla sığır, karnını doyurmuyor mu? Belki bir kez daha ava çıkmak istiyorsundur?"</p>

  <p>"Güneye gitmek istiyorum, ey kral.”</p>

  <p>"Belki bir dahaki dolunayda, Tek Parlak Göz, belki de yağmurlar geçtikten sonra veya Cavala töreninden sonra, kim bilir? Zamanı geldiğinde düşünürüz.”</p>

  <p>Sonra bir sabah Louise her zaman yaptığı gibi erkenden katırına binip gitti. Ama saatler geçti, dönmedi, Mungo baktı, bu kez tüfeği, fişekliği, battaniyesini ve matarasını da götürmüş. Gece basıp hâlâ dönmeyince, iyice telaşlandı. Ateşin başında oturdu, hiç uyumadan onu bekledi, sonra gün ağarırken ikinci katıra binip ırmağı geçti, Rudd'un kampının oraya gitti.</p>

  <p>Ormanın kıyıcığında konaklıyorlardı, altı tane arabaları, en iyi cins, su geçirmez bezden altı da çadırları vardı, çadırların tümününde kapısına sinek girmesin diye cibinlik asılıydı.</p>

  <p>Atların tümü de safkan Arap atıydı, Mungo bunlardan birine binse, değerli taşlarıyla birlikte, altı günde belki de daha da çabuk Şasi Irmağını tutardı. Atlara imrenerek bakarken çadırların birinden Robyn Codrington çıktı. Onu görür görmez yeniden içeri girecek gibi olduysa da Mungo, genç kadına seslendi, bir yandan da katırdan iniyordu:</p>

  <p>"Doktor Codrington, lütfen son derece önemli bir konu.</p>

  <p>Karım kayıp. Dün gece dönmedi.”</p>

  <p>Robyn'in soğuk yüz ifadesi hemen değişiverdi, merakla sordu:</p>

  <p>"Nereye gittiğini söylemiş miydi?"</p>

  <p>"Hayır, ne yazık ki hayır, aklıma sadece bir olasılık geliyor, Khami'ye gitmiş olabilir. Biliyorsunuz, büyük kızınızla arkadaş olmuşlardı...”</p>

  <p>"O halde hemen adamlardan birini oraya göndereyim.”</p>

  <p>"Benim adıma, kraldan izin isteyemez misiniz, ben gideyim?"</p>

  <p>"Kral, karılarının bölgesine geçti, haremine. Hiç kimse, ben bile, oradan çıkıncaya değin onu rahatsız edemeyiz. Ne kadar kalacağı da belli olmaz. Belki bir gün, belki bir hafta. Haber alır almaz size bildiririm.”</p>

  <p>O gece Mungo gene bekledi, şafak sökerken aklına birden bir şey geliverdi, korkudan kanı donar, içi boşalır gibi oldu.</p>

  <p>Sıçradı, kalktı, hasırın altına baktı, deli gibi. Parmakları keseye dokununca derin bir soluk aldı, kesenin ipini çözdü, taşları pırıl pırıl, avucuna döktü. Hepsi yerli yerindeydi, ama önceden olmayan bir şey daha vardı. Katlanmış bir kâğıt. Aldı, sönmeye yüz tutmuş alevlere tutup okudu:</p>

  <p>'Bunu bulduğun zaman niçin gittiğimi de anlamış olacaksın. Bunları yazarken bile, senin açgözlülüğünün bedelini ödemek üzere canını veren o zavallılar gözlerimin önünde canlanıyor, beni sınırsız acılarla kıvrandırıyor.</p>

  <p>Bu kana bulanmış taşları sana bırakıyorum, kesinlikle biliyorum ki, lanetlenmişlerdir.</p>

  <p>'Arkamdan gelme. Beni aratma. Beni bir daha düşünme. '</p>

  <p>İmzasını atmamıştı.</p>

  <p>***</p>

  <p>Kahvaltı masası, tentenin altına kurulmuş, Jordan, zengin bir İngiliz kahvaltısı hazırlatmıştı, tuzlu balığıyla, konserve domuz sucuğuyla, karidesiyle, balık ezmesiyle, taze tereyağı ve sıcak çörekleriyle. Robyn masanın başında oturuyordu. Herkes, özellikle Bay Rudd, onunla yakından ilgileniyor, büyük saygı gösteriyorlardı.</p>

  <p>Bay Rudd birden, bir şişe şampanya açtırdı. Robyn'e kadeh kaldırarak, ” Hiç kuşkum yok, o iyi yürekli kral kararını verinceye dek şu çetin yaşam koşullarına dayanmaya çalışacağız, ” dedi.</p>

  <p>Robyn'in araya girmesine karşın, Lobengula henüz istedikleri imtiyazı onaylamamıştı. Baş indunaları, haftalardır gizli toplantılar yapıyorlar, ama bir türlü görüşbirliğine varamıyorlardı. Lobengula da kararını veremiyordu, bu yüzden, biraz da Bay Rudd'un üstelemesinden kurtulmak için haremine çekilmişti ya, çünkü orada kimse ona ulaşamazdı.</p>

  <p>Robyn de kadehini kaldırırken "Daha aylar sürebilir,” dedi.” Bence Lobengula, Matopos tepelerine gidip Umlimo'ya danışmadan, onun biliciliğine başvurmadan böylesine önemli bir kararı kendi başına veremeyecektir.”</p>

  <p>Birden Clinton'un kaşları çatıldı, ırmağa doğru baktı, eğildi, karısına fısıldadı: "O rezil St. John bu, ne istiyor gene? Burada ne işi var ki?"</p>

  <p>Robyn telaşla ayağa kalktı: "Özür dilerim baylar, General St. John'un karısı kayıpmış, çok merak ediyor da.” Sonra Mungo'ya doğru yürüdü. Mungo:</p>

  <p>"Geldiğiniz için sağ olun, sizden başka başvuracak kimsem yok. Louise bir pusula bırakmış bana, ne yazık ki gösteremem, çok kişisel şeyler yazmış, utandırıcı şeyler biraz da. Ama önemli olan şu; Louise, güney yoluna düşmüş, Matabele ülkesinden ayrılmaya kalkışacak.”</p>

  <p>"Ama bu çılgınlık olur. Kralın izni olmadan, tek başına hem de! O yol kapkaranlıktır. Üstelik aslanlar kol gezer. Sınır bekçilerini aşması ise olanaksız. Lobengula'dan izni olmayan herkesi öldürme emri almışlardır.”</p>

  <p>"Louise de bütün bunları biliyor.”</p>

  <p>"O zaman ne diye böyle bir çılgınlığa kalkıştı?"</p>

  <p>"Tartıştık. Size karşı beslediğim duygulardan ötürü beni suçladı.”</p>

  <p>Robyn sapsarı kesildi, bir adım geriledi: "General St. John, böyle konuşmaktan sizi men ederim.”</p>

  <p>"Bir defa sormuştunuz bana, Robyn, yıllar önce. Huron gemisinde, o geceyi hiç, hiç unutmayacağımı söylemiştim size...”</p>

  <p>"Susun, yeter diyorum size, susun! Karınızın hayatı tehlikedeyken nasıl böyle konuşabiliyorsunuz?"</p>

  <p>Mungo, tek gözüyle onun yemyeşil gözlerine baka baka, ” Louise asla benim karım olmadı ki! Benim yol arkadaşımdı, karım değildi, ” dedi.</p>

  <p>Robyn şaşırdı, yanakları kızardı, birden, nedenini çıkaramadığı, sonsuz bir sevince kapılıverdi:</p>

  <p>"Ama bana, evli olduğunuzu söylemiştiniz?"</p>

  <p>"Evliydim, Robyn, ama Louise ile değil. Karım dört yıl önce Fransa'da öldü.”</p>

  <p>Robyn kendisini bile şaşırtıyordu. îyi yürekli, yiğit birisiyle evliydi, kocası kendince bir ermiş sayılırdı, karşısındaki ise şeytanın ta kendisi, tam bir yılandı; gene de onun özgür olduğunu duyunca neden böyle haince sevinmişti? Özgür İsa ne yapacaktı ki? Sesinin titrediğinin ne yazık ki ayırdındaydı:</p>

  <p>"Krala gider, o. , o hanımın arkasından adamlarını göndermesini isterim. Size yol izni vermesini isterim, General. Karşılığında buradan hemen gitmenizi ve bir daha Matabele ülkesine hiç, hiç dönmemenizi isteyeceğim ama.”</p>

  <p>"Aramızda olanlar, yaşadığımız sürece unutulamaz, Robyn.”</p>

  <p>Tüm iradesini kullanarak sesinin titremesine engel oldu, bakışlarını ondan kaçırmadı:</p>

  <p>"Sizi bir daha görmek istemiyorum.”</p>

  <p>"Robyn...”</p>

  <p>"Kralın yanıtını size hemen bir haberciye iletirim.”</p>

  <p>"Robyn...”</p>

  <p>"Ne olur...” Sesi gene çatlamıştı.” Yalvarırım, Tanrı aşkına, beni rahat bırakın, ne olur...”</p>

  <p>***</p>
</body>
</html>
