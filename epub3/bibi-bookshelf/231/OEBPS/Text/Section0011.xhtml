<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Neville Pickering her zamanki gibi tatlı tatlı gülümsedi:</p>

  <p>"Aziz dostum, benden istediğinize sevindim. İstememiş olsaydınız ben size önerirdim. Buralara yeni gelen birinin tutunması hiç de kolay olmaz. Gerçi siz yeni sayılmazsınız. Yarım liraya karşı bir avuç zürafa gübresine bahse girerim ki, buraları hepimizden iyi tanıyorsunuzdur.”</p>

  <p>Zuga, “Ben zaten Afrika doğumluyum,” dedi. “Yukarıda, kuzeyde, Khama beldesinin orada, Zuga Irmağı kıyısında doğmuşum. Bu garip adımı da oradan almışım ya...”</p>

  <p>"Demeyin yahu! Bakın bunu hiç düşünmemiştim...”</p>

  <p>"Aman, bu yüzden bana gocunmayın da.” Biliyordu çok kimse Afrika doğumlu olduğu için ondan yüz çevirebilirdi. Anavatanda, yani İngiltere’de doğmuş olmak kolonilerde doğmaya oranla kişiye bir üstünlük sağlıyordu çünkü. Bunun içindir ki Aletta'nın, iki gebeliğinin de sonuna yaklaştığında, ille de uzun deniz yolculuğunu göze alıp İngiltere'ye gitmesini istemişti ya. Ralph de, Jordan da Londra'nın güneyinde, aynı evde doğmuş, ikisi de daha sütten kesilmeden Ümit Burnuna dönmüşlerdi. Onlar anavatan doğumluydular: Babanın oğullarına ilk armağanı bu olmuştu.</p>

  <p>Pickering saygılı bir tavırla sustu. Kendisinin nerede doğduğunu söylemesine hiç gerek yoktu. Bir İngiliz centilmeni olduğundan hiç kimse en ufak bir kuşku duyamazdı çünkü.</p>

  <p>"Kitabınızda beni büyüleyen pek çok konu var. Eğer sorularıma karşılık verirseniz ben de size bilmediklerinizi öğretirim. Anlaştık mı?"</p>

  <p>Bunu izleyen günlerde birbirlerini sık sık soru yağmuruna tuttular. Zuga giderek derinleşen çukurdan sarı toprağı eleme yönteminin ayrıntılarını öğrenmek istiyor, buna karşılık Pickering de konuyu döndürüp dolaştırıp hep kuzey topraklarına getiriyor, kabileler, altın damarları, ırmaklar, dağlar, Zuga'nın 'Avcılar Serüveni' adlı kitabında böylesine canlı bir dille anlattığı, o ıssız ormanlar, o düzlüklerde kum gibi kaynaşan vahşi hayvanlar konusunda pek çok şeyi anlamak, öğrenmek istiyordu.</p>

  <p>Her sabah, güneş doğmadan bir saat önce Zuga, Pickering ile buluşuyordu. Madene gidip birlikte kopkoyu, kapkara kahve içiyorlar, konuşuyor, konuşuyorlardı. Gün ışımaya başlar başlamaz çepeçevre insanlar, karınca gibi madenlere üşüşüyor, bir uğultudur, bir telaştır gidiyordu.</p>

  <p>Pickering'in ortak olarak çalıştırdığı dört parseli vardı.</p>

  <p>"Ortağım Capetown'a indi,” diyordu.” Tanrı bilir ne zaman döner artık. Döndüğünde kendisiyle tanışırsınız, unutulmaz bir karşılaşma olacaktır bu sizin için, ama ondan pek hoşlanacağınızı sanmam.”</p>

  <p>Neville'in kılığına kıyafetine özen göstermesi, çizmelerini toza bulamamaya çalışarak yürümesi, gömleğinin tere batmamasına dikkat etmesi, kendi toprağına el atan bir madenciyle itişip kakışırken bile ceketini buruşturmamak için çaba harcaması, bütün bunlar Zuga'yı çok eğlendiriyordu.</p>

  <p>Dört maden aynı yerde değil, birbirlerinden epeyce uzaktaydı, arada başkalarına ait düzinelerce parsel bulunuyordu. Pickering bunların birinden ötekine durmaksızın geziyor, işin elbirliğiyle yürütülmesine çalışıyor, bir sürü yarı çıplak işçiyi birinden alıp peşine takarak kazının geri kaldığı, geciktiği bir başka madene götürüyordu.</p>

  <p>Elmas beşikleri, adını aldıkları eski moda bebek beşiklerinin dev birer örneğiydi. Yarım ay biçiminde ayaklar üzerine oturtulmuşlardı. İki ucundan birer kişi beşiği durmadan sallarken bir üçüncü işçi de arabanın getirip yığdığı taş toprak yığınından, toprağı kürek kürek beşiğe atıyordu. Beşiğin üst katı, kaba bir çelik elekti, delikleri aşağı yukarı ikişer santim çapındaydı. Beşik böyle ritmik hareketlerle gidip geliyor; gidip gelirken de taşlar eğik elekte sıçrıyor, zıplıyor, çapı iki santimden az olanlar aşağı kata iniyor; beşiğin iki ucundaki iki işçi de gözlerini dört açmış, ikinci kata inemeyecek kadar iri elması gözlüyor, kolluyorlardı.</p>

  <p>Çapı iki santimi aşkın bir elmas, bir servet demekti. Bulanı zengin etmesi işten bile değildi, yüz kırattan ağır çekerdi.</p>

  <p>İkinci kattaki ağ çok daha ince, bir santim çapında delikliydi. Beşik sallandıkça sapsarı bir toz havaya kaldırıyordu.</p>

  <p>Üçüncü kat ise çok daha ince delikli bir elekten ibaretti, burada şeker tanelerinden ufak parçalar kalıyordu. Üçüncü kattaki taş toprak, büyük bir özenle alınıyor, çok değerli bir leğen suda yıkanıyordu. Su değerliydi, çünkü her damlası ta kırk beş kilometre uzaktaki Vaal Irmağından taşınıp getiriliyordu.</p>

  <p>Bu taş toprak, en ince delikli olan üç numara yuvarlak bir elekte yıkanıyordu. Sonra çamurundan arınmış, seçme masasının düz, maden yüzeyine dökülüyor, ayırımcılar, seçiciler, yassı tahta parçalarıyla elmas kırıntılarını ayırmaya başlıyorlardı. Bu işi kadınlar çok daha sabırla yapıyorlardı, elleri, gözleri de daha ustaydı, elmas parıltısını hemen görüveriyorlardı. Bu yüzden evli olan madenciler, sabah ortalığın iyice ışımasından başlayarak akşam karanlığı inip de göz gözü görmez oluncaya değin karılarını, kızlarını masanın başına dikiyor, çalıştırıyorlardı.</p>

  <p>Pickering bu bakımdan şanslı değildi, seçme masasında çalıştıracak kadını yoktu, ama onun Afrikalı seçicileri de çok iyi eğitilmişti, gene de asla güvenilmezdi.</p>

  <p>"Bilemezsiniz iyi bir taşı cebe indirmek için ne kurnazlıklara sapar bunlar. Aklınıza bile gelmez. Bazen düşünürüm de,</p>

  <p>Düşes, boynunda gururla gezdirdiği elmas gerdanlığın tanelerinin kocaman, kapkara bir Basuto'nun art ucundan çıkarılmış olduğunu bilse, ne yapardı acaba? Gelin de size, neyi aramamız gerektiğini göstereyim şimdi.”</p>

  <p>Masanın başındaki ip gibi incecik zenci seçici, Avrupalı görünümüyle, işlemeli yeleği ve başındaki melon şapkasıyla yüksek bir statüde olduğunu herkese ilan ediyordu, ama ayakları gene çıplaktı, delik kulağına da enfiye borusunu geçirmişti. Masa başındaki yerinden gülerek ayrıldı. Neville Pickering yassı tahtayı eline alıp toprağı karıştırmaya başladı. Birden homurdandı: "İşte, işte! İlk ham elmasımız, arkadaş! İyi bak hele, umarım son elmasınız değildir!"</p>

  <p>Zuga çok şaşırmıştı. Beklediği bu değildi, sonra da şaşkınlığı, yerini düş kırıklığına bırakıverdi. Alt yanı, donuk bir taş parçacığıydı bu canım, kampın kırmızı tozlarının içinde kaynaşan kum sinekleri kadar minicik bir şey işte. Zuga'nın umduğu alımdan da, parıltıdan da yoksundu. Rengi de pis bir sarıydı, belki şampanya rengi, ama şampanyanın parıltısı bunda yoktu. Sordu:</p>

  <p>"Emin misiniz? Bence hiç de elmasa benzemiyor bu. Nereden anladınız?"</p>

  <p>"Bir kırıntı bu. Herhalde daha iri bir taştan ayrılmış, düşmüş bir parça olacak. On puan eder, yani bir kıratın onda biri kadar. Beş şiline satarsak iyi sayılır, en azından adamlarımdan birinin bir haftalık ücretini karşılar.”</p>

  <p>"İyi ama bununla şunlar arasındaki ayırımı nasıl anlıyorsunuz?" Zuga böyle derken masanın ortasına yığılmış, leğenden yeni çıktığı için hâlâ ıslak, kırmızı, sarı, kara, pembe ışıklar saçan taş toprak yığınını gösteriyordu. Elmas madeni toprağı böyle olurdu.</p>

  <p>Pickering açıkladı: "Sabunsu oluşundan, sabuna benzer, ele öyle kaygan gelir. Sizin de zamanla gözünüz alışır, tasalanmayın, rengine bakmayacaksınız, sabunsu niteliği arayacaksınız.” Taşı, tahta bir maşayla tutup güneşe doğru kaldırdı.</p>

  <p>"Elmas ıslanmaz, sudan kaçar, su tutmaz; bunun için de ıslak taş toprak yığını arasında hemen belli olur, başkalığı işte bu sabunsu görünüştedir. Bakın, ne diyeceğim: Bunu bir armağan olarak kabul edin, ilk elmasınız olsun.”</p>

  <p>***</p>
</body>
</html>
