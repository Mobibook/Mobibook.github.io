<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Jordan günün bu erken saatlerini çok seviyordu. Bay Rhodes'u güneş doğmadan bir saat önce uyandırmak onun göreviydi, çünkü Rhodes nerede olursa olsun, güneşin doğuşunu seyretmekten hoşlanıyordu. Jordan da ancak bu saatlerde efendisiyle baş başa kalabiliyor, onunla görüş alışverişinde bulunuyor, daha doğrusu onun olağanüstü, inanılmaz, her şeyi kapsayan tasarılarını dinliyordu. Bay Rhodes'in konuşmalarını da, stenoyla, bu zamanlarda kaleme alıyordu. Kap Parlamentosuna seçilmişti, orada konuşuyor; De Beers yöneticilerinin toplantısına başkan seçilmişti, orada da konuşuyordu. De Beers, Bay Rhodes'in küçük madenleri ve daha önemsiz şirketleri toplayıp kurduğu dev elmas şirketiydi. Dev bir boğa gibi, hepsini yutmuştu, hepsi Bay Rhodes'indi artık.</p>

  <p>Sabahlan yan yana atla gezerlerken Bay Rhodes birden başını kaldırır, her defasında ayrı bir cevher yumurtlardı. Bir gün, ” İngiliz doğduğun için her gün Tanrıya şükretmelisin, Jordan, ” demişti. Bir başka gün, ”Tüm bunların tek bir amacı var, Jordan,” demişti.” Amaç, zengin olmak değil. Tek ve gerçek amaç, tüm uygar dünyayı Britanya'nın yönetimine sokmak, Kuzey Amerika'yı geri almak, tüm Anglosakson ırkını tek ve büyük bir imparatorluk olarak bir araya getirmek, amaç bu işte.”</p>

  <p>Sonra sık sık başını çevirip hiç gitmediği, ama hep düşlediği kuzeye bakıyordu: "Benim düşüncem, benim kuzeyim, benim kafamdan doğan tasarı. Her şey gerçekte oradan başlayacak, Jordan. Zamanı geldiğinde seni göndereceğim. Hiç kimseye güvenmediğim kadar güveniyorum sana.”</p>

  <p>Kuş heykeli şimdi Bay Rhodes'in yatak odasında duruyordu. Bir sabah Jordan'a demişti ki: "Bak aklıma bir şey geldi Jordan. Sana da danışmak istiyorum. Heykele bakarken, düşündüm ki kuzey, giriş kapısıdır, kuzey, şu bizim kıtamızın uzantısıdır.” İşte böyle başlamıştı her şey, kuşun gölgesinde.</p>

  <p>Sonra, Kap'ta Groote Schuur, yani Büyük Samanlık denilen yerdeki saray yavrusunu yaptırırken de, bin yıl geçse de Cecil John Rhodes'in adını anımsatacak bir simge koymak istemiş, Jordan'da kuşu önermişti. Böylece kuş, Groote Schuur'un ruhu olmuş çıkmıştı. Her odaya, hatta banyoya bile kabartmaları, resimleri konmuş, duvarlara çizilmişti. Heykelin kendisi de Kimberley'den getirtilmiş, görkemli giriş rolünde hazırlanan, ta yüksekte, özel bir kovuğa yerleştirilmişti.</p>

  <p>Bu sabah her zamankinden erken çıkmışlardı, hava soğuktu, buz gibi. Bay Rhodes'in ise keyfi yerinde değildi, suratını asmış düşünüyordu. Henüz otuzunu geçmiş olmasına karşın bu sabah en az on beş yaş daha büyük görünüyordu. Atının üzerinde, yakasını kaldırmış, iki büklüm gidiyordu. Birden, ” Kendimi safkan Arap bir yarış atı gibi hissediyorum, ” deyiverdi.” Koşmaya hazırım, istekliyim, ama sırtımda kara bir binici var, beni dizginliyor, dün gece de gene benimleydi,</p>

  <p>Jordan. Yıllar, yıllar önce, İngiltere'den buraya, bu topraklara geldiğimde ondan kurtulduğumu sanmıştım, ama işte gene sırtıma bindi. Adı ölüm, Jordan. Bana öyle az zaman bıraktı ki! Zamanım öyle azaldı ki Jordan, acele etmeliyim. Çabuk olmalıyım.”</p>

  <p>Döndü, elini yanı başında giden Jordan'ın omzuna koydu. Beyaz dudakları hafifçe kıpırdadı, gülümsedi:</p>

  <p>"Sana nasıl da imreniyorum, oğlum, çünkü sen hepsini göreceksin, bense göremeyeceğim. Her şey çok kısa sürüyor Jordan, yaşam da, zafer de hatta sevda bile, her şey çok çabuk bitiyor. Hadi bakalım, dönelim artık, işimiz çok bugün.”</p>

  <p>Ormandan çıkarlarken düşüncelerinin akışı gene yön değiştirmiş, ölüm bir yana itilmişti:</p>

  <p>"Onu kıstırmak zorundayız, Jordan, biliyorum, senin babandır, ama onu köşeye kıstırmak zorundayız, çünkü zaman hızla akıyor, baban olmadan kıpırdayamayız.”</p>

  <p>***</p>

  <p>Ev, iyi durumdaydı, bakımlıydı. Damının sazı henüz değiştirilmiş, yenilenmişti. Parlak, altın sarışıydı ve kalın duvarlar da yeni badana edilmiş gibi bembeyazdı. Bacadan duman tüttüğünü görünce Jordan rahat bir soluk aldı. Demek ki babası evdeydi. Burasının bir zamanlar yaşlı avcı Tom Harkness'e ait olduğunu ve babasının, kitabından kazandığı parayla, yüz elli İngiliz Lirasına satın aldığını biliyordu. Belki de duygusal bir davranıştı bu, çünkü Zambeziya'ya ilk seferine Zuga Ballantyne, Tom'un önerisiyle, ondan aldığı esinle çıkmıştı.</p>

  <p>Jordan atından indi, dizginleri verandanın korkuluğuna bağlayarak basamaklara yürürken, kapının yanında, nöbetçi gibi dikilmiş duran mavi mermer taşa bir göz attı. Ralph'in onu madenden çıkardığı günü anımsadı, yüzü gölgelendi.</p>

  <p>Onca yıl çalışıp didinmekten geriye bir tek bu taş kalmıştı, yalnız bu. Babası neden sanki bunca zahmete katlanıp taşı ta oralardan getirmiş, üstelik de buraya dikmişti, anlaşılır gibi değildi.</p>

  <p>İçeri seslenmesine zaman kalmadan kapı hışımla açıldı, Jan Cheroot hoplaya zıplaya çıktı: "Jordan, Jordie'ciğim benim!"</p>

  <p>Saçları artık bembeyazdı, ama gözleri gene eskisi gibi parlaktı ve kırışıkları da artmamıştı. Jordan'ı sımsıkı kucakladı, ama birkaç basamak yukarıda olmasına karşın gene de delikanlının çenesine bile gelmiyordu boyu.</p>

  <p>"Ah nasıl da boy atmışsın Jordie! Bu kadar uzun boylu olacağın kimin aklına gelirdi ki? Bakayım sana, dur şöyle. Maymun pisliğine karşı bir altın bahse girerim ki, şimdiye dek birkaç kızın gönlünü çelmişsindir.”</p>

  <p>Bu kez Jordan onu kendine çekip bağrına bastı: "Senin kadar değil ama.”</p>

  <p>"Öyle, doğrusu ben de iyi başlamıştım. Hâlâ bir iki koşuluk soluğum kaldı hani. Biz de üç gün önce döndük. İyi ki geldin.”</p>

  <p>"Jordan.”</p>

  <p>Zuga Ballantyne, kapıda dikilmişti, babasını hiç böylesine iyi görmemişti, sanki boyu daha da uzamış, omuzları daha da gerilmiş gibiydi. Elmas madenlerinin oradayken nasıl da çökmüştü oysaki! Baba oğul el sıkışırlarken Jordan onun yüzünü daha yakından, dikkatle inceledi.</p>

  <p>Elmas madenindeyken tükettiği o gururu, o kararlılığı yeniden gelmişti, ama biraz başkalaşmış olarak. Yeşil gözlerinde yeni yeni düşüncelerin parıltısı vardı; daha anlayışlı, daha merhametli olmuş gibiydi. Kendini yıkılma noktasına dek denemiş, ruhunun ta sınırlarına varmış ve güvenliğine kavuşmuş bir adamdı işte. Bu değişimi belirtir bir davranışta da bulunmakta gecikmedi; eğildi, sakalının yumuşacık, altın kıvrımlarını oğlunun yanağına dayadı.</p>

  <p>"Jordan, hep aklımdaydın. Ne iyi ettin de geldin, sağ olasın.”</p>

  <p>Sonra kolunu onun omuzlarına dolayarak içeri, odaya götürdü. Jordan bu odayı oldum olası severdi, ocakta gürül gürül yanan ateşte ellerini ısıtırken çevresine bir göz attı, tam bir erkek odası işte. Erkek kitaplarıyla, ansiklopedilerle, yıllıklarla ve kalın, deri ciltli gezi anılarıyla dolu raflar. Duvarlara asılı silahlar, yaylar, zehirli Buşman okları, Matabele ve Zulu kalkanları, mızrakları ve Zuga'nın yeniden başlandığı mesleğinin gereçleri, çeşit çeşit silahlar, en iyi marka tüfekler.</p>

  <p>Sonra av anıları, geyik boynuzlan, zebra postları, Kalahari aslanının altın sarısı yelesi, adam boyunu aşan fildişleri...</p>

  <p>"Nasıl, av iyi geçti mi bari?"</p>

  <p>Zuga omuz silkti: "Müşterilerimin isteklerini karşılamak her mevsim biraz daha zor oluyor.” Müşterileri, Afrika'ya avlanmaya gelen zengin ve soylu sporculardı.</p>

  <p>"Ama hiç olmazsa Amerikalılar da sonunda Afrika'yı bulmuşa benzerler. Gelecek mevsim için iyi bir partiyle anlaştım, Donanma Bakanıymış, Roosevelt adında bir genç. İşte böyle, iki yakamızı iyi kötü bir araya getirebiliyoruz. Jan Cheroot ile ikimiz. Ama seni, seni sormama gerek yok bakıyorum.”</p>

  <p>Gerçekten de Jordan çok şıktı, en iyi cins İngiliz kumaşından ceketi, yumuşak deri çizmeleri, gümüş mahmuzları, cebindeki altın saat zinciri, boyunbağındaki elmas iğne, hepsi bunu kanıtlıyordu.</p>

  <p>"Rhodes'in yanına girmekle doğru bir seçim yaptın, oğlum. Biliyorum onu çok sayıyor, beğeniyorsun. Hadi bakalım, Jan Cheroot bize yemek hazırlarken birer kadeh konyak içelim.</p>

  <p>Ama senin yemeğini çok arıyoruz doğrusu. Bizimkini beğenecek misin bilmem.”</p>

  <p>Konyağı kadehlere koyarken arkasını dönmeden sordu:</p>

  <p>"Ya Ralph, Ralph'ten ne haber?"</p>

  <p>"Kimberley'de ya da tren istasyonunda sık sık buluşuyoruz, hep sizi sorar. O da büyük adam olacak, baba. Arabaları her yana mal taşıyor. Şasi Irmağı kıyısında Tati'de bir alışveriş merkezi kurdu.”</p>

  <p>Yemeği ocağın önünde yediler, kara ekmek, ekşi peynir, soğuk koyun budu, bir şişe de kırmızı şarap. Yemek bitince bacaklarını ateşe uzatıp oturdular. Jan Cheroot, Jordan'ın altın tabakasından çıkardığı yaprak sigaralarını yaktı. Jordan, söze başladı: "Baba, şu imtiyaz...”</p>

  <p>Zuga soğuk bir tavırla: "Salt bizi görmeye geldin sanmıştım. Oğlum olmaktan çok Rhodes'in adamı olduğunu hep unutuyorum nedense.”</p>

  <p>"Her ikisi birden olduğum için sizinle bunları konuşabiliyorum. Maund ile Selous, Rhodes'in önerilerine evet dediler, imtiyazları sattılar, onar bin İngiliz Lirasına.”</p>

  <p>Maund bir asker ve serüven düşkünüydü. Fred Selous ise Zuga gibi avcıydı ve onun gibi Afrika'da avlanma konusunda çok ilgi uyandıran bir kitap yazmıştı. Bu adamların ikisi de ayrı ayrı zamanlarda Lobengula'dan, doğu dominyonlarında fildişi avlanmak ve maden aramak için imtiyazlar koparmışlardı.</p>

  <p>"Bay Rhodes size özellikle şunu belirtmemi istedi: Maund'un da, Selous'un da imtiyazları, Mzilikazi'nin size hak tanıdığı topraklar üzerinde, şimdi ikisi de Bay Rhodes'in. Zaten anlaşmaların geçerliliği tartışılabilir.”</p>

  <p>Zuga, tersledi: "Ballantyne imtiyazı daha önce verilmiştir, Mzilikazi tarafından, ondan sonra verilen imtiyazların geçerliliği yoktur.”</p>

  <p>"Ama Bay Rhodes'in avukatları diyor ki...”</p>

  <p>"Bay Rhodes'in da, avukatlarının da Allah belasını versin. Hepsinin de canı cehenneme...”</p>

  <p>Zuga uzun uzun düşündü, neden sonra kalktı, imtiyazı bulunduğu çekmeceden aldı, getirdi. Yumuşamış gibiydi, sordu:</p>

  <p>"Peki, Bay Rhodes'in avukatları ne diyormuş bakalım?"</p>

  <p>"Bu imtiyazın yasaların beş ayrı maddesine dayanılarak çürütülebileceğini, geçersiz sayılacağını söylüyorlar. Baba, onunla baş edemezsiniz. Her yerde tanıdığı var. Çok etkili bir adam. Hiç kuşku yok, bir daha ki seçimde Kap Parlamentosuna başbakan seçilecek. Serveti ise belki on milyon lirayı bulur, o kadar zengin.”</p>

  <p>"Gene de onunla savaşırım ben. Jordan, anlamıyor musun? Bir insanın bir şeyi olmalı, bir hayali, karanlıkta arayabileceği, izleyebileceği bir ışık, bunlar olmadan yaşanır mı? Bunu kesinlikle satamam ben, hiçbir şeyim kalmaz, bir hiç olur çıkarım. Yaşama gücümü, direncimi yitiririm. Biliyorum, hiçbir zaman gerçekleşmeyecek bir düş bu belki. Yeterince param yok. Belki gücüm bile kalmadı diyebilirsin ama Jordan, bu kâğıt benim oldukça umut edebiliyorum ya! Hayal kurabiliyorum ya! Bunu satamam.”</p>

  <p>"Bunu kendisine anlattım, o da anladı. Sizin de bu tasarının bir parçası olmanızı istiyor. Şirket yönetim kurulunda size de yer verecek. O zaman çiftlik toprağınız, altın imtiyazınız olacak, çalışacak, yöneteceksiniz. Anlamıyor musunuz baba, hayalinizi elinizden almak şöyle dursun, sonunda gerçekleşmesini sağlıyor, isterseniz dört saatte Groote Schuur'da oluruz.”</p>

  <p>"Ama sonra karanlıkta nasıl dönerim?"</p>

  <p>"On beş yatak odası var, dilediğinizi seçersiniz.”</p>

  <p>Zuga birden gençleşiverdi, heyecanlandı:</p>

  <p>"O halde ne duruyoruz daha? Jan Cheroot çabuk kalın paltomu getir.”</p>

  <p>***</p>
</body>
</html>
