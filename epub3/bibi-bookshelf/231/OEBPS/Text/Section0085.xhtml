<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>1896 yılının ilkbaharında, güneydeki çöl çekirgeleri o kadar çok yumurtladılar ki, yumurtaları toprağa sığamadı, çok, çok geniş bir bölgeye yayıldılar. Renkleri değişti, metabolizmaları değişti, bacakları uzadı, güçlendi, tek bir dev organizma gibi uçtular. Ormana konduklarında dallar, ağırlıklarının altında çatırdadı, kırıldı. Bütün gece yaprakları yediler, sabah gene uçtular. Fırtına gibi estiler, ilkbahar olmasına karşın ağaçlarda yaprak bırakmadılar, kopkoyu, karanlık gölgeleri toprağa düştü. Güneye, Zambezi Irmağına yönelmişlerdi.</p>

  <p>Nil Irmağının yeni doğduğu güney bölgesinde, dipsiz bataklıklarda, papirüs sazlıklarında, Doğu ve Orta Afrika'nın" geniş savanalarında, ta Zambezi'ye kadar, kalabalık bufalo sürüleri yaşar. Bu hayvanları yerliler avlamaz, avlanmaları zordur. Ancak birkaç Avrupalı, bufalo avına meraklıdır, aslanlar bile bunlara dokunmaz. Sayıları giderek öylesine arttı ki, geride kalanlar açlıktan öldüler, çünkü otlağa yetişemeden öndekiler otlağı bitiriyorlardı. Böylece kuzeyden gelen salgına karşı zayıf düştüler.</p>

  <p>Bu salgın, Musa'nın tanrısının Mısır Firavununun başına bela ettiği sığır vebasıydı. Geviş getiren hayvanları öldüren bir hastalık. Hayvanlar, önce gözlerinden akan koyu bir sıvıyla kör oluyor, sonra bu sıvı, yerlere akarak otlardan öteki hayvanlara da hastalık bulaştırıyordu. İshalden sıskalaşan gövdeleri yere yıkıldığında, öylesine kasılıyordu ki, başları böğürlerine değiyor, bir daha da kalkamıyorlardı. Bu hastalık öyle hızlı yayıldı ki, on bin hayvandan oluşan bir sürü, gün doğumuyla gün batımı arasında ölüp gidiyor, leşleri birbirine değiyor ve hastalığın kendine özgü pis kokusu, çürüyen et kokusuna karışıyordu. Çünkü akbabalar tıka basa yedikleri halde bu korkunç leş sürüsünün binde birini ortadan kaldıramıyorlardı.</p>

  <p>Salgın, çarçabuk, Zambezi Irmağına ulaştı. Bu güçlü ırmağın kıyısında Tanase gene bir ateşin başında dikilmiş, Umlimo'nun kehanetini yineliyordu:</p>

  <p><i>"Öğleyin güneş kanatlarla kararınca ve ilkbaharda ağaçlar yapraksız kalınca...</i></p>

  <p><i>"Hayvanlar, başları böğürlerine değecek kadar bükülmüş, kalkamayınca...”</i></p>

  <p>İşte böyle bağırdı ve Matabele halkı dinledi, yüreklendi, mızraklarının çelik uçlarına baktı.</p>

  <p style="text-align: center;"><br /></p>

  <p style="text-align: center;">BİTTİ</p>
</body>
</html>
