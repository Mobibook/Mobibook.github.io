<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga'nın çavuşu olan Will Daniel, yirmi yıldır Afrika'da yaşayan, yine de dili bozulmamış bir Kanadalıydı. Sayısız savaşlara girmiş çıkmıştı. Nerede bir bela, bir kargaşa varsa Daniel oradaydı. Böylece kanlı bir ün sağlamıştı kendine. İriyarı, göbekli bir adamdı. Saçı erkenden döküldüğü için, dazlak kafası pırıl pırıldı. Bacakları da küçük yaştan beri ata binmekten çarpılmıştı. Durmadan sırıtır, ama gözleri hiç gülmezdi.</p>

  <p>Mungo St. John, Zuga'ya akıl verdi:</p>

  <p>"Ona güvenmek, ondan hoşlanmak zorunda değilsiniz, ama tam işinizi görecek adam işte.”</p>

  <p>Jim Thorn, Will Daniel'in yarısı kadardı, onun emir eriydi ve yanından hiç ayrılmazdı. Gergedan derisinden kırbaçla bir Maşonayı döverek öldürdüğü için mahkemeye çıkarılmayı beklediği Victoria Kalesindeki zindandan Dr. Jameson onu salıverdi. Bağışlanması, sefer sırasındaki tutumuna bağlı olacaktı. Bu yüzden kendisinden her isteneni yapardı kuşkusuz.</p>

  <p>Birlikteki öteki on üç kişi de bu tip insanlardı. Hepsi de gönüllüydü ve Dr. Jameson'la gizli bir sözleşme imzalamışlardı. Doktorun kimseye açıklamadığı bu sözleşme, gönüllülere Lobengula'nın toprak ve sürülerinden, hazinesinden pay veriyordu, 'ganimet' sözcüğü de özellikle belirtilmişti.</p>

  <p>İlk çıktıkları gece Will Daniel, Zuga'nın uyuduğu yere sessizce gelmiş, üzerine eğilmiş, eğilmesiyle de çelik gibi bir kol boğazına sarılıvermiş, bir tabancanın namlusu, kaburgalarına öyle şiddetle dayanmıştı ki, adamın neredeyse soluğu kesiliyordu. Zuga tıslar gibi, “Bir daha böyle sinsi sinsi yaklaşırsan gebertirim seni, ” dedi.</p>

  <p>Beriki oralı olmadı, sırıttı:</p>

  <p>"Bir şey söylemeye gelmiştim sadece. Bize bağışlanan toprak haklarımızı satmak istiyoruz da, toplam doksan bin hektar. Hektarı yüzer liradan alabilirsiniz.”</p>

  <p>"Ama onları henüz hak etmediniz ki! Hem ben seni nöbette sanıyordum, çavuş! Bak bir daha nöbet yerinden ayrılacak olursan seni askeri mahkemeye filan çıkarmaya gerek duymaksızın, kendi ellerimle gebertirim, bilmiş ol.”</p>

  <p>Daniel bir an onu süzdü: "Anladık, yaparsın da ha!"</p>

  <p>***</p>

  <p>Zuga, yollardan uzak kalmaya çalışarak, bir zamanlar fillerin kaynaştığı, şimdi ise tek örneği kalmamış olan ormanlardan güneye, sonra batıya yöneldi. Sonunda Matopos tepeleri göründü, atlılar tek sıra halinde vadiden yukarı, dimdik bayıra vurdular. O gece Will Daniel ve Jim Thorn başkanlığında dört gönüllü geldi:</p>

  <p>"Oylama yaptık efendim, toptan yüz liraya razıyız. Eve döndüğümüzde zaferi kutlamak için hiçbirimizin cebinde metelik yok. Sizin ise belinizdeki kuşak para dolu. Çok ağırlaşmış olmalı, Matabele haini sırtınıza bir kurşun saplarsa size de hiç yararı olmaz, değil mi?"</p>

  <p>Will sırıtıyordu ama tehdit, gözlerinden açık açık okunmaktaydı. Zuga onların payına düşen toprakları satın almazsa sırtına kurşunu yiyecekti, çaresi yok. Nasıl olsa kuşağındakileri de paylaşırlardı. Zuga bir an o iriyarı, çirkin çavuşa kafa tutmayı düşündüyse de, onlar on beş kişiydi. Kuşağındaki altın, ölüm fermanı olabilirdi.</p>

  <p>"Kuşağımda yetmiş beş altın var, ” dedi.</p>

  <p>"Çok iyi, anlaştık öyleyse, Binbaşı.”</p>

  <p>Zuga, toprak satışı anlaşmasını not defterinin arkasına yazdı, on ikisi imzaladı. Will Daniel ile yazması olmayan iki kişi, sadece çarpı işareti koydular. Sonra Zuga'nın kuşağındaki altınları paylaşmak için itişip kakışmaya başladılar. Zuga onları başından attığı için rahat bir soluk aldı ve defteri eyer çantasına koyarken bir an, eğer bu toprak bağışları geçerliyse, o zaman iyi bir iş yapmış olduğu aklına geliverdi. Jameson'un yanına döndüğü zaman, bir şişe viski parasına toprağını satmaya gönüllü olacak herkesten toprak satın almaya karar verdi.</p>

  <p>***</p>

  <p>Zuga buraların ne kadar derin, korkunç bir sessizlik içinde olduğunu unutmuş gitmişti. Kuş bile ötmüyor, rüzgâr bile esmiyordu, üstelik çok, çok da sıcaktı. Üçüncü gün, Zuga aradığını buldu. Eskiden aklında kalmış izleri, belirtileri tanımaya başladı. Giderek küçülen dört kaya yığınına bakarak öğleden önce vadiye gireceklerini anladı. Adamları da heveslenmişlerdi. Jameson her birine yirmişer lira ve Umlimo'nun vadisinde ne bulurlarsa alabileceklerini vaat etmişti çünkü. Öğleden önce biraz dinlenmek için mola verdiler, bir şeyler yediler. Sonra Zuga her birine ayrı bir görev verdi:</p>

  <p>"Çavuş, sen Thorn ile birlikte arkamdan ayrılmayacaksın, yakınımda olacaksın. Vadiye ilk biz gireceğiz. Tam ortasında küçük bir köy vardır, kulübelerin arasında Matabele’ler olabilir. Ama biz durmayacağız, savaşmak gerekirse bile, arkadan gelenler savaşsın. Biz dosdoğru vadinin uçundaki mağaraya gideceğiz, o büyücüyü kaçmadan yakalamamız gerek.”</p>

  <p>"Bu büyücü neye benziyor reis?"</p>

  <p>"Bilmem, pek emin değilim, genç olabilir, çırılçıplaktır.”</p>

  <p>Jim Thorn, arkadaşını dürttü:</p>

  <p>"Onu bana bırak, ahbap.”</p>

  <p>Zuga görmezlikten gelerek sözlerini sürdürdü:</p>

  <p>"Mağarada bulacağımız her kadın, büyücü olabilir. Sonra vahşi hayvan sesleri, garip sesler duyarsanız sakın şaşırmayın, karnından konuşur, taklit yapar çünkü. Bakın, işimiz hiç de kolay değil, ama Matabele savaşçılarının moralini bozmakla pek çok arkadaşımızın canını kurtarmış olacağız.”</p>

  <p>Atların ayaklarına bez sarmışlardı, ses çıkmasın diye. Tam dar geçide vardıklarında Zuga yukarıdan bir kıpırtı görür gibi oldu.” Dikkat!" diye bağırırken, bir düzine kadar çelik uçlu cirit, tepelerine yağdı. Bir tanesi, askerlerden birinin ensesine, oradan da ciğerine saplandı. Asker atından düşerken bir kargaşa koptu. Zuga baktı, adamlar gene yukarıdan ciritleri atmaya hazırlanıyorlardı. Tüfeğini doğrulttu, ateşledi, birini düşürünce ötekiler çil yavrusu gibi dağıldılar. Zuga, boş tüfeğini başının üzerine kaldırıp salladı:</p>

  <p>"İleri! Ardımdan gelin!"</p>

  <p>Geçit öyle dardı ki, mahmuzları, iki yandaki kayalara sürtünüyor, kıvılcımlar çıkarıyordu, ama dönüp baktığında Will Daniel'in de peşinden ayrılmadığını gördü, şapkasını kaybetmişti, dazlak kafası parlıyordu. Sonra birden gizli vadiye çıkıverdiler. Umlimo'nun vadisi aşağıda, yemyeşil bir havzaydı; tam ortasında küçük köy, bir buçuk kilometre kadar ötede de mağaranın alçak girişi görünüyordu. Tıpkı hatırladığı gibiydi işte.</p>

  <p>Adamlarını yaydı, hepsinin gözleri parlıyordu, aşağıda, vadide neler bulacaklardı kim bilir? Buralara dek boşuna gelmemişlerdi ya! Tüfeklerini doldurup hazırladılar. Will Daniel, atlıları karşılamak üzere köyden çıkan yirmi kadar savaşçıyı gösterdi, bağırdı: "Amadoda.”</p>

  <p>Zuga durumu hemen kavramıştı:</p>

  <p>"Bize bir şey yapamazlar. Sayıları çok az. Hadi bakalım, ileri!" Bir yere geldiklerinde, ” Dur! Hedef seç!" diye komut verdi.</p>

  <p>Savaşçılar da kalkanlarını kaldırmış, onları karşılamaya koşuyorlardı. Ama bu deneyim sahibi askerlerin ilk salvosu, yarısını orakla biçer gibi biçti; geri kalanlar çılgın gibi koşmayı sürdürdüler.</p>

  <p>Zuga, ” Rasgele ateş!" komutu verdi, gene de ölüme böylesine göz göre göre, ” Cii! Cii!" diye koşan bir Matabele'yi öldürmeyi canı hiç istemiyordu. Ama çaresiz, kara savaşçı mızrağını savurmak üzere kolunu kaldırdığında Zuga onu tam boynunun başladığı yerden vurmak zorunda kaldı.</p>

  <p>Şimdi yarım düzine kadar Matabele, bozguna uğramış, köye doğru tabana kuvvet kaçıyorlardı. Zuga sesini yükseltmeden, “Peşlerine düşün! İleri! Hücum!" diye komut verdi; sonra, ” Çavuş Daniel, asker Thorn, mağaraya!" dedi. Atının tam önünde ölü bir Matabele vardı, basmamak için yolunu değiştirirken adam birden yuvarlanıp ayağa kalktı; böyle, ölü taklidi yapmak da eski bir Zulu numarasıydı, Zuga'nın hazırlıklı olması gerekirdi. Sol elindeki tüfeğini sağma geçirmeye çalışırken Matabele, mızraklı kolunu dimdik uzatınca at, dosdoğru, geniş, gümüş ucun üzerine gitti; mızrak, körük gibi inip kalkan göğsünün ta derinlerine saplandı. Hayvan, geri çekilmek istedi, devrildi.</p>

  <p>Zuga son anda ayaklarını üzengilerden kurtarıp atlamaya zaman bulabilmişti. Kötü düştü, ama hemen fırladı, kalktı, döndü, Matabele'yle göğüs göğüse çarpışmaya başladı. Adam duman, domuzyağı ve aşıboyası kokuyordu. Çelik gibi sert, balık gibi kaygandı. Ama Zuga onu altına almayı başardı, tüfeğini olanca ağırlığıyla abanarak Matabele'nin gırtlağına soktu, işini bitirdi. Ayağa kalkıp çevresine bakındı, adamları kulübelere dağılmışlardı. Tek tük silah sesleri duyuluyordu. Son kalanları temizliyorlardı anlaşılan. Biri, sıska bir kocakarının peşine düşmüştü, bir yandan atıyla çiğnerken bir yandan da tüfeğini ateşliyordu.</p>

  <p>Karşıda Zuga, iki atlının dörtnala tepeyi tırmandığını gördü. Sonra Daniel ile Thorn atlarından atlayıp mağaranın ağzında kayboldular.</p>

  <p>Zuga'nın bulunduğu yerden mağaraya bir kilometreye yakın bir yol vardı. Tüfeğini doldurup koştu. Matabele’yle dövüşmek, onu sarsmıştı, üstelik binici çizmeleri de koşmasını engelliyordu. Daniel ile Thorn'un atlarını bıraktıkları yere ulaşması, dakikalar sürdü. Soluk soluğa kalmıştı. Sırtını mağaranın girişine dayayıp azıcık dinlendi. Karanlıklardan sesler yankılanıyordu. Vahşi hayvan homurtuları, kadın çığlıkları, silah sesleri, erkek bağırışları. Zuga içeri girmek için eğilir eğilmez ayağı bir şeye çarptı, sendeledi.</p>

  <p>Derisi kırış kırış, bembeyaz saçlı, yaşlı bir adam ölüsüydü bu. Zuga üstünden atladı, gözleri karanlığa alıştıkça mağaranın duvarları dibine rasgele yığılmış mumyaları görüyor, ara sıra da bir kemik, kurumuş, parşömene dönmüş derinin altından parlıyordu. Zuga ilerideki solgun ışık kaynağına doğru yürüdü. Çığlıklar bu kez gökgürültüsü gibi insan kahkahalarına karışıp duvardan duvara yansıyarak büyüyordu, adımlarını hızlandırdı.</p>

  <p>Bir kayanın köşesine döner dönmez önünde, aşağısında bir amfiteatr açıldı. Ortada yanan ateş, burayı turuncu bir ışıkla aydınlatıyordu. Ta tepeden, dar bir çatlaktan da ince bir ışık demeti iniyordu. Ateşin ötesinde bir boğuşmadır gitmekteydi.</p>

  <p>Zuga doğal taş merdiveni koşarak indi, ancak çok yaklaştığında neler olup bittiğini anlayabildi.</p>

  <p>Daniel ile Thorn, genç, kapkara bir kızın çırılçıplak vücudunu, çarmıha gerer gibi yere, sırtüstü germişlerdi. Kızın yağlanmış derisi pırıl pırıl, kollan, bacakları upuzundu. Tuzağa düşürülmüş vahşi bir hayvan gibi, umutsuzca çırpınıyordu. Ama kafasına sarılı post, çığlıklarını boğuyordu. Jim Thorn, kızın omuzlarına diz çökmüş, kollarını da geriye doğru bükmüş, kahkahadan kırılıyordu.</p>

  <p>Will Daniel ise kızın üzerindeydi, suratı şişmiş, kızarmıştı. Kemerini çözmüş, pantolonunu dizlerine kadar indirmişti. Bir domuz gibi homurdanıyor, burnundan soluyordu. Kaba etleri kıvırcık, seyrek tüylerle kaplıydı. Çamaşır tokmaklayan bir kadın gibi inip kalkıyor, inip kalkıyordu. Zuga yanına varmadan Will Daniel'in gövdesi gerildi, titredi, sonra yuvarlandı, ta dizlerinden o koskocaman göbeğine kadar kana bulanmıştı.</p>

  <p>Soluk soluğa arkadaşına: "Yahu Jim, arkadaş, karın ağrısından iyidir be! Hadi, sıra sende.” Sonra Zuga’nın yaklaştığını gördü, sırıttı: "Ne yapalım, Binbaşı, erken gelen çorbayı içer...”</p>

  <p>Zuga iki adımda onun yanına vardı, sonra çizmesinin topuğunu o sırıtan ağzına olanca şiddetiyle indirdi. Will Daniel'in alt dudağı gül yaprağı gibi açılıverdi, sendeleyerek ayağa kalktı, bir yandan bembeyaz diş parçaları tükürüyor, bir yandan da o iğrenç çıplaklığını örtmeye, pantolonunu çekmeye çabalıyordu. “Seni geberteceğim!" derken kemerindeki bıçağa eli uzandı, ama Zuga, tüfeğinin namlusuyla onun karnını şiddetle dürttü, adam iki büklüm oldu. Sonra Zuga namluyu, bir kenara bıraktığı tüfeğine uzanmaya kalkışan Jim Thorn'un şakağına savurdu. Buz gibi bir sesle, “Ayağa kalk,” dedi. Jim Thorn kulağını tuta tuta, sendeleyerek geri geri gitti.</p>

  <p>Will Daniel güçlükle soluk alıyordu, “Bunu sana ödeteceğim!" diye homurdandı. Hâlâ karnını tutuyordu. Zuga tüfeğini doğrulttu; alçak sesle, ” Def olun, def olun buradan, sizi pis, gözünü kan bürümüş hayvanlar!" dedi.</p>

  <p>Basamakları çıktılar, sonra mağaranın girişinden, Will Daniel, yine bağırdı:</p>

  <p>"Bunu unutmayacağım, Binbaşı. Kahrolası Ballantyne, elimden kurtulamazsın.”</p>

  <p>Zuga, kıza döndü. Başını örten postu çekmiş, bacaklarını altına toplayıp taş zemine çömelmişti. Bakire kanını, elleriyle durdurmaya çabalıyordu, ama bir kapanın çelik dişleri arasına sıkıştırılmış, işkence çeken bir pars vahşiliğiyle başını kaldırdı, Zuga'ya baktı. Zuga ona çok, çok acıdı, ama biliyordu, yapabileceği hiçbir şey yoktu, yardım edemezdi.</p>

  <p>"Sen ki Umlimo idin, artık Umlimo değilsin,” dedi. Kız, başını daha da kaldırdı, tükürdü. Tükürük, köpük köpük, çizmelerinde kaldı, ama kızın tükürmek için harcadığı çaba, acıdan inlemesine yol açtı, ellerini karnının altına bastırdı. Pırıl pırıl, temiz kan, bacağından aşağı kıvrıla kıvrıla süzülüyordu.</p>

  <p>"Ben, Umlimo'yu yok etmeye gelmiştim, ama tüfeğimin kurşunuyla değil, başka şeyle yok oldu Umlimo. Hadi git çocuk. Nasıl olsa ruhlar sana verdikleri armağanı geri aldılar. Git, huzur içinde git.”</p>

  <p>Yaralı bir hayvan gibi, elleri, dizleri üzerinde amfiteatrın ötesindeki karanlık geçitlere doğru sürünürken arkasında, taş zeminde kan damlacıklarından bir iz bırakıyordu. Bir kez dönüp baktı:</p>

  <p>"Huzur diyorsun, beyaz adam. Bir daha hiç huzur olmayacak, asla.”</p>

  <p>Sonra gölgelere daldı, kayboldu.</p>

  <p>***</p>
</body>
</html>
