<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga'nın elmas kırıntılarından aldığı iki bin lira suyunu çekmişti bile. Zaman zaman, Rhodes ile Pickering'in, küçük maden sahiplerini zor durumda bırakmak amacıyla, onarım masraflarını arttırdıklarından bile kuşkulanmıyor değildi. Böylelikle madendeki parsellerin değeri düşüyor, sahipleri birilerine satmak zorunda kalıyorlardı çünkü. Zuga bu randevuya belki bu ciddi düşünceleri biraz olsun zihninden uzaklaştırmak için, belki de kazanç kokusu aldığı için gelmişti, kendi de pek bilemiyordu.</p>

  <p>Jan Cheroot bir gün, ” Seni görmek isteyen biri var, ” demişti ona.” Ama gizli görüşmek istiyor, kimse görmemeliymiş, kimse duymamalıymış.”</p>

  <p>Zuga'nın kaşları çatıldı: "Ne demek oluyor bu? Adı neymiş bu adamın?"</p>

  <p>"Ben de bilmiyorum. Bir çocukla yollamış haberi.”</p>

  <p>"O halde o çocuğa de ki adama söylesin ben her akşam buradayım, benimle görüşecek herhangi bir şeyi varsa çadırımda rahat rahat konuşabiliriz.”</p>

  <p>Jan Cheroot'un suratı iyice asıldı: "Nasıl istersen, ama şu halde, biz gene mısır çorbasına yatacağız demektir. Cebimiz para görmeyecek anlaşılan.”</p>

  <p>Ve bu kadarla kalmış, haftalarca ikisi de bu konuyu bir daha açmamıştı. Ama Zuga'nın içine kurt düşmüştü ya bir kez, sonunda dayanamadı, sordu:</p>

  <p>"Jan Cheroot, senin şu adını bilmediğin dostun ne oldu? Ne yanıt verdi?"</p>

  <p>"Kendi kendine yardıma yanaşmayan birine yardım etmek olanaksız, diye haber yolladı, ne olacak? Zaten herkes apaçık görüyor, biliyor ki bizim yardıma filan ihtiyacımız yok. Şu güzelim giysilerine baksana, besbelli insanın pantolonundan kıçının görünmesi moda olmuş!"</p>

  <p>Zuga gülümsedi, adamcağız haksız da değildi hani, çünkü pantolonu Jordan tarafından bir güzel yamalanmış durumdaydı.</p>

  <p>"Sonra, bir de bana bak. Yakınacak neyim varmış ki? Bir yıl önce maaşımı almıştım, almadım mı? Yemin etsem başım ağrımaz hani.”</p>

  <p>"Yok canım, bir yıl değil, altı ay önce almıştın.”</p>

  <p>"Ne bileyim ben, unutmuşum işte. O kadar eskilerde kaldı ki! Tıpkı sığır etinin tadını unuttuğum gibi, onu da unutmuşum.”</p>

  <p>"Şey, hele şu onarım işi tamamlansın da, o zaman...”</p>

  <p>"Evet, hiç olmazsa o zaman maden başımıza yıkılır da, açlığımızı filan düşünecek halimiz kalmaz, biter bu iş.”</p>

  <p>Gerçekten de, yamaçlarda basamaklar açmakta, büyük zorluklarla karşılaşılmıştı. Bu basamaklar, çekilecek kablonun ağırlığını taşıyamamıştı. Kabloların ağırlığı üç yüz tonu buluyordu ve sarkmadan taş toprak yüklü kovaları çekebilmeleri gerekiyordu.</p>

  <p>Daha çalıştırıldığı ilk gün bölümün kuzey ucundaki kablolar aşırı gerilmeden kopmuş, iki vinç devrilmiş, kablolar kazıda çalışanların kafasına inmişti. Bu arada içine madende çalışan beş işçinin bulunduğu kabinde parçalanmıştı.</p>

  <p>Bu yüzden bölüm altı yeniden kapatılmıştı. Hâlâ da kapalıydı.</p>

  <p>Zuga iki bardağa Kap konyağı doldururken homurdandı:</p>

  <p>"Söyle arkadaşına, onu göreceğim.”</p>

  <p>***</p>
</body>
</html>
