<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Clinton Codrington, katırların dizginlerini çekip durdurdu, karısının elini tuttu. Küçük arabada, yan yana oturmuş, tepeden aşağısını, Lobengula'nın kervanının yemyeşil çayırlarda kuzeye doğru uzaklaşmasını seyrediyorlardı. Robyn usulca, ” Onu asla rahat bırakmayacaklardır, ” dedi.</p>

  <p>"Evet, Lobengula olmazsa Jameson da, Rhodes de zafer kazanmış sayılmazlar. Ama onu ele geçirirlerse en azından sürgüne, herhalde Ceteswayo'yu gönderdikleri yere, Sent Helen Adasına göndermekle yetinirler.”</p>

  <p>"Zavallı acınası adamcağız. İki çağ arasında sıkışıp kalmış, yarı vahşi, yarı uygarlaşmış; yarı acımasız hükümdar, yarı çekingen, aşırı duyarlı hayalperest. Zavallı Lobengula!"</p>

  <p>Vicky birden bağırdı: "Bakın bana, şuraya bakın!" Doğudan bir toz bulutu yükseliyordu. Sonra, bir grup atlı belirdi, silahları güneşte parlıyordu, ikizler bakıştılar; çok, çok sevinmişlerdi.</p>

  <p>Clinton dizginleri aldığı sırada karısı onu bileğinden yakaladı:</p>

  <p>"Dur, seyretmek istiyorum. Bir çağın kapanışı bu. Acımasız ama masum bir çağın sonu.”</p>

  <p>Lobengula en güvendiği indunalarından birini karargâhta bırakmış, son arabalar uzaklaşır uzaklaşmaz ateşe vermesini emretmişti. Kralın, yeni yaptırdığı tuğla binanın arkasında, toprağı ve halkı karşılığında aldığı yüz bin mermiden geriye kalanlar, depo edilmişti. Yirmi fıçı da barut vardı. Duman ve alev sütunu kıpırtısız, havaya dümdüz yükselince Robyn, ” İşte!" diye söylendi. Ardından büyük bir patlama oldu. Lobengula'nın onca gururlandığı sarayının damı uçtu, duvarları içeri çöktü. Kadınların yaşadığı arı kovanına benzeyen kesim şimdi alev alev yanıyordu, sonra yangın, öteki kulübelere de sıçradı, birkaç dakika içinde GuBulawayo’yu alevler içinde kaldı. Robyn alçak sesle "Artık gidebiliriz,” deyince Clington arabayı sürdü.</p>

  <p>Öncü keşif birliğinde otuz atlı vardı, en önde giden Zuga, ta uzaktan seslendi: "Tanrıya şükürler olsun, hepiniz iyisiniz, kurtulmuşsunuz.”</p>

  <p>Robyn karşılık verdi: "Zaten tehlikede değildik ki! Bunu sen de biliyordun.”</p>

  <p>"Lobengula nerede?"</p>

  <p>"Lobengula'ya bir kez ihanet ettim, yetmez mi?"</p>

  <p>"Unutma, sen bir İngiliz’sin, kime bağlı olman gerektiğini bilirsin.”</p>

  <p>"Evet, İngiliz’im, ama bugün İngiliz olmaktan utanıyorum. Kralın nerede olduğunu sana söylemeyeceğim.”</p>

  <p>"Keyfin bilir.” Zuga, Clington'a baktı: "Biliyorsun bu, ülkedeki herkesin iyiliği için gerekli. Lobengula'yı bulamazsak barışı getiremeyiz, huzuru sağlayamayız.”</p>

  <p>Clington, saçsız başını önüne eğdi: "Kral, arabalarıyla, kanlarıyla ve İnyati Alayıyla, kuzeye gitti.”</p>

  <p>"Sağ ol. Yanınıza koruyucu vereyim. Çavuş, Çavuş Acutt!"</p>

  <p>Genç bir asker öne çıktı. Kolunda çavuş işareti vardı, üç şerit. Yakışıklı bir delikanlı, tam bir İngiliz’di.</p>

  <p>"Çavuş, yanına altı adam al, bu arabayı koruyun.” Sonra başıyla kardeşini ve eniştesini kısaca selamladı, bağırdı: "Asker, dörtnala. İleri!"</p>

  <p>İlk iki düzine asker dörtnala Gubulawayo'ya girerken çavuş, altı adamıyla arabayı kuşattı. Vicky başını çevirdi, dosdoğru genç adamın gözlerinin içine baktı. Çavuş, boynuna kadar kızardı. Çünkü bu bakışla yüreğinden vurulmuştu. Robyn başını çevirmeden kızına seslendi: "Victoria!"</p>

  <p>"Evet, anneciğim.” Victoria hemen toparlandı, göğsünü gizlemek istiyormuş gibi, iki büklüm oldu.</p>

  <p><i>'10 KASİM 1893 VİCTORİA KALESİNE GELEN TELGRAF AYNAYLA GUBULAWAYO'YA AKTARILMIŞTIR: JAMESONA STOP. HÜKÜMET MATABELE ÜLKESİNİ ŞİRKETİN YÖNETİMİNE BIRAKIYOR STOP. BORSADA FİYATLAR YÜKSELMEKTE STOP. JOVE SUBAYLARINIZI VE ASKERLERİNİZİ YÜREKTEN KUTLAR. '</i></p>

  <p><i>'JAMESONA ÇOK ACELE VE GİZLİDİR. BÜTÜN KOPYALARI YOK EDİN STOP. NE PAHASINA OLURSA OLSUN HER TEHLİKEYİ GÖZE ALARAK LOBENGULA YI ELE GEÇİRMELİYİZ JOVE'</i></p>

  <p>Jameson, çadırın önünde duruyor, krallık karargâhının kararmış kalıntılarına bakıyordu: "Rahip Codrington, Lobengula'yı getirmesi için kalabalık bir birlik gönderdim. Şu haberi de kralın arkasından iletmiş bulunuyorum. Bakın şöyle dedim: Hemen, boş yere kan dökülmesini önlemek için, bana, Gubulawayo'ya dönünüz. Hayatınızı garanti ediyorum, hepinize iyi davranılacaktır.”</p>

  <p>Clinton sordu: "Kral bu habere karşılık verdi mi?"</p>

  <p>"Evet, işte şurada: Mektubunuzu aldım, geleceğimi bildirmekle onur duyarım.”</p>

  <p>Bu bozuk imlâlı mektubu okurken Clinton mırıldandı:</p>

  <p>"Bunları melez bir düzenbaz yazmış, adı Jacobs, onu tanırım, elyazısını bilirim.”</p>

  <p>"Kral doğru mu söylüyor dersiniz? Dönmeye niyetli mi acaba?" Bunu, Mungo St. John sormuştu. Clinton başını çevirip ona bakmadı bile.</p>

  <p>"Doktor Jameson sizin de, şu rezil şirketinizin de davranışlarınızı hoş karşılamıyor, onaylamıyorum. Buraya salt beni çağırdınız diye, Matabele halkına yapılan büyük haksızlığı düzeltebilmek için belki elimden bir şeyler gelir diye geldim. Ama şu rezil adamınızla konuşacak, ona söyleyecek hiçbir şeyim yoktur, bunu iyi bilesiniz. Herhalde şu sizin genelkurmay başkanınızın bir zamanlar köle ticaretiyle uğraştığını, karaderili insanları alıp sattığını bilmiyor olamazsınız? Şimdi tutmuş bu adama bu insanlar üzerinde sınırsız yetki veriyorsunuz, öyle mi?"</p>

  <p>"Evet, teşekkür ederim, rahip. General St. John'un bir zamanlar yasadışı ticaretle uğraştığını biliyorum, sizin de Kraliyet Donanmasında subayken onun gemisine saldırdığınızı, bu yüzden yargılanıp, uzaklaştırıldığınızı biliyorum. Şimdi biz işimize bakalım, eğer General St. John ile konuşmak istemiyorsanız, benimle konuşabilirsiniz.”</p>

  <p>Mungo St. John, pırıl pırıl çizmeleriyle bacak bacak üstüne attı, kaykıldı, ama tek gözü bıçak gibi keskin, bakıyordu:</p>

  <p>"Doktor Jameson, lütfen şu iyi yürekli papaza sorar mısınız, acaba Lobengula teslim olur mu? O ne düşünüyor bu konuda?"</p>

  <p>Clinton, St. John'a hiç bakmadan, karşılık verdi: "Siz olsaydınız?"</p>

  <p>Mungo, ” Hayır, teslim olmazdım.” dedi.</p>

  <p>Jameson: "Rahip, lütfen, General St. John ile gider misiniz? Lobengula'yı yakalayıp getirecekler.”</p>

  <p>"Neden ben gidecekmişim, Doktor?"</p>

  <p>"Çünkü siz dillerini konuşuyorsunuz.”</p>

  <p>"Zuga Ballantyne de konuşuyor, o gitsin.”</p>

  <p>"Onun çok daha önemli işleri var.”</p>

  <p>"Evet, öyle, kralın sürülerini çalmak gibi, değil mi?"</p>

  <p>Zuga Ballantyne'e, geniş Matabele sürülerini toplayıp Gubulawayo'ya getirme emri verildiğini bilmeyen kalmamıştı.</p>

  <p>Jameson bu sözleri duymazlıktan geldi: "Ayrıca, rahip, siz ve eşiniz, yıllardır Lobengula'yla yakın dostsunuz, size güvenir, sizi sever. Ama Binbaşı Ballantyne'i düşman sayıyor.”</p>

  <p>"Haksız da değil ya! Kısacası, adınıza onu kandırmamı istiyorsunuz. Ben hain değilim, bunu yapamam.”</p>

  <p>"Ama sizin bulunmanız belki de gereksiz bir kıyımı önleyebilir. Yüzlerce, binlerce Matabele’nin daha öldürülmesini önleyebilir. Bir Hıristiyan olarak görevinizdir bu sanıyorum. Sonra, Lobengula teslim olunca da rahatlatabilir, koruyabilirsiniz, ona bir zarar gelmesine engel olur, ona iyi davranırsınız. Söz veriyorum.”</p>

  <p>Clinton çaresiz, boyun eğdi: "Peki, kralın koruyucusu ve danışmanı olacaksam, askerlerinizle giderim.”</p>

  <p>***</p>

  <p>Gandang, alçak sesle, “Peşimizden geliyorlar. Hâlâ geliyorlar, ” dedi. Lobengula başını kaldırdı, göğe baktı. Yağmur başlamıştı.” Yağmur! 'Yağmurda peşimizi bırakırlar, ' diyen kimdi bakayım?"</p>

  <p>Gandang: "Bendim kralım, yanılmışım, bağışlayın, kabul ediyorum. Gubulawayo'dan yola çıktığında Tek Parlak Göz'ün üç yüz adamıyla, kocakarı gibi kakırdayan o üçayaklı küçük silahlardan dört tane, bir de arabalarıyla kocaman topu vardı. Yağmurlar başlayınca, geri döndüler sandım, meğer yarısını geri göndermiş. Top ile üçayaklı silahların ikisini. Adamlarının yansı ve üçayaklı silahların ikisini atlara çektirerek geliyormuş. Çamurlara bata çıka geliyorlarmış. Bir günlük yolda, gerimizdeler. Yarın akşam burada, bu ırmağın kıyısında mola verirler.”</p>

  <p>Şangani Irmağının kıyısında, ilk savaşın verildiği yerden iki yüz kilometre kadar yukarıda, maponi ağaçlarının arasındaydılar. Yağmur, şiddetini arttırıyor, Lobengula üşüyordu, ama tentenin altına sığınacak hali bile yoktu, öylesine bıkkın, yorgundu. İçini çekti.</p>

  <p>"Yüz elli kişi ha? Peki bizim kaç adamımız var?"</p>

  <p>“İki bin. Yarın öbür gün Gambo da bin kişiyle gelip bize katılır belki.”</p>

  <p>"Gene de onlara karşı duramıyoruz, öyle mi?"</p>

  <p>"Yalnız adamlar olsa çiğ çiğ yerdik, ama o üç bacaklı tüfekler yok mu, ey kral, her biri aslan yürekli on bin savaşçı bile onların kahkahasına karşı duramaz. Ama eğer kral emrederse koşarız elbet.”</p>

  <p>"Hayır, altının peşindeler beyazlar, onlara altını göndereyim, beni belki rahat bırakırlar. Kamuza nerede? Benim genç indunam? Onların dilini konuşuyor. Onu beyazlara göndereyim.”</p>

  <p>Kamuza karşısına gelince kral dedi ki: "Kamuza, benim güvendiğim indunam, bu küçük altın keselerini o beyazlara ver ve şunları söyle: Alaylarımı yediniz yuttunuz, gençlerimi öldürdünüz, köylerimi, kasabalarımı yaktınız, Matabele ülkesinin kadınlarını, çocuklarını dağıttınız, mağaralarda vahşi hayvanlar gibi kök yiyerek yaşamak zorunda bıraktınız. Sürülerimi ele geçirdiniz. İşte şimdi altınlarımı da aldınız. Beyazlar, her şeyimi aldınız, artık beni rahat bırakın ki yitirdiğim ulusumun yasını tutayım. Kral böyle diyor de.”</p>

  <p>Beyaz bezden on tane torba vardı, bir adamın taşıyamayacağı kadar ağır bir yük, ama Kamuza onları beşer beşer bağlayıp omuzladı.</p>

  <p>"Emri işitmek demek yerine getirmek demektir, Ulu Fil.”</p>

  <p>"Çabuk git, Kamuza çünkü çok yaklaştılar.”</p>

  <p>***</p>

  <p>Will Daniel artık çavuş değildi, Umlimo'nun gizli vadisindeki davranışından sonra Zuga Ballantyne, onun rütbesini söktürmüştü, üstelik de Yüzbaşı Coventry'ye emir eri olarak vermişti. Şimdi, yağmur altında, yedeğinde iki at çekerek gidiyordu. Biri, Yüzbaşının eşyasını taşıyordu, öteki ise silah arkadaşı Jim Thorn'undu. Bu değerli asker şu anda bir çalılığın arkasına çömelmiş, boyuna sövüyordu. Ötekilerden epey gerilerde kalmışlardı. Derken Jim Thorn, kemerini bağlayarak çıktı, atına bindi. Tam ötekilerin peşine düşecekleri sırada atların önüne bir Matabele dikildi. Silahsız olduğunu göstermek için boş ellerini havaya kaldırdı. Sonra, İngilizce seslendi: "Barış için geldim. Kraldan bir diyeceğim var, Lobengula diyor ki, 'Şu altınlarımı alın da Gubulawayo'ya dönün, ' öyle diyor.”</p>

  <p>"Altın mı? Ne altını?"</p>

  <p>Kamuza çalılıkların arasına gizlediği torbayı çıkardı, altınlar sakırdadı.” Aman Tanrım ömrümde bu kadar tatlı bir ses duymamıştım!"</p>

  <p>Kamuza sordu: "Ne yapacaksınız, beyazlar? Altını reisinize götürecek misiniz?"</p>

  <p>"Sen hiç üzülme, dostum. Altınlar tam adamını bulacak, William Daniel sana söz veriyor.” Jim Thorn ise eyer çantalarını açıp torbaları tıkmaya başlamıştı bile. Will'e göz kırptı: "Ne umuyorduk, ne bulduk be?"</p>

  <p>Kamuza, kaygılı seslendi: "Beyazlar, artık Gubulawayo'ya dönersiniz, değil mi?"</p>

  <p>"Sen hiç tasalanma, arkadaş.” Will sonra eyer çantasından bir somun, taş gibi sert ekmek çıkardı, Kamuza'ya uzattı: "Al işte sana bir bonsela, armağan, anladın mı?" Sonra Jim'e döndü: "Hadi bakalım Bay Thorn, artık zengin olduğuna göre sana bay diyeceğim.”</p>

  <p>Jim de sırıttı: "Geliyorum, Bay Daniel.” Kamuza'yı öyle elinde küflü somun, şaşkın bırakıp atlarını mahmuzladılar.</p>

  <p>***</p>
</body>
</html>
