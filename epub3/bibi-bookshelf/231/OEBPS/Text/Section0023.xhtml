<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Madene sık sık uğrayan elmas alıcısı Bay Werner, kırıntıları boylarına göre kümelere ayırarak tahta masanın üzerine yığmıştı. Renklerine göre ayırmaya hiç gerek yoktu, çünkü hepsi bir renkti. Zuga merakla sordu:</p>

  <p>"Ne ediyor, Bay Werner?"</p>

  <p>Adam epeyce düşündü, viskisinden bir yudum aldı, sonra:</p>

  <p>"Ağırlığı mı? Hepsi birden doksan altı kırat. Ah, ne muazzam bir elmasmış bu! Bir daha benzerine rastlayacağımızı hiç sanmam.”</p>

  <p>"Nakit olarak kaç para eder?"</p>

  <p>"Binbaşı, eğer tek bir taş olsaydı size elli bin lira önerirdim.”</p>

  <p>Zuga bir an tokat yemiş gibi irkildi, gözlerini kırpıştırdı. Elli bin lirayla Zambeziya ‘nın tümünü ele geçirirdi! Bu parayla dilediği kadar adam bulabilir; at, silah, alabilir; araba, öküz alabilir; altın madenlerini çalıştırıp, çiftliklere yatırım yapabilirdi. Ahhh... Gözlerini yummuşken, açtı:</p>

  <p>"Kahrolsun! Ne olabildiğiyle ilgilenmiyorum ki ben,” diye fısıldadı.” Sen bana bunlara karşılık ne vereceğini söylesene.”</p>

  <p>"İki bin lira, tek kuruş fazla veremem.”</p>

  <p>Öyle ya, elmas tuz buz olmuş, neredeyse iki yüz parçaya bölünmüştü. Çünkü Bazo ne kadar parça olursa o sayıda altın alacağını tasarlamış, hesaplamıştı. Zuga bu parayı vermeyi hiç istemiyordu, ama zorunluydu, verecekti, çaresi yok. Bazo'nun payını ödedikten sonra geri kalanın en az bin lirası da altıncı bölümün onarım ve yeniden düzenlenmesinde payına düşecek gideri karşılayacaktı. Sekiz yüz altını kalıyor demekti. Madenini çalıştırmak ona haftada yüz liraya mal olduğuna göre, iki ay kazanmış oluyordu böylece. Yani, binlerce dönümlük zengin, verimli toprak yerine sadece altmış günlük bir süreyle yetinmesi gerekiyordu.</p>

  <p>Usulca, ” Pekâlâ, anlaştık, ” diyerek viskisini sonuna dek içti.</p>

  <p>Gırtlağının yanması belki yüreğindeki yangını biraz hafifletebilirdi.</p>

  <p>***</p>

  <p>Ralph sonunda istediği gibi bir dişi şahin yakalamış, Bazo'nun yardımıyla, uzun uzun uğraştıktan sonra onu av için yetiştirebilmişti. Sonunda kuş ona, avucundan yiyecek kadar alışmıştı işte. Bir gece, şahin avcılarının töresine uyarak yanı başında yanar bir mum, yumruğunda kuşu, sabaha dek oturdu. Mum ışığında, saatler saati, gözlerini onun san gözlerine dikti, hiç ayırmadan baktı, baktı; böylelikle kendi iradesinin onunkinden üstün olduğunu kurşun kafasına işlemeye çalıştı. Kuş ise dayanamamış, gözlerini kapatıp uyumuş gitmişti. Ertesi sabah onunla ava çıktı.</p>

  <p>Jordan da, güzel olduğu için, kuşu çok seviyor, ağabeyi ara sıra onu taşımasına, hatta başının sıcacık tüylerini okşamasına izin veriyordu. Ona Sipyo adını da Jordan bulmuştu, Plutarkhos'un 'Hayatlar' adlı kitabından esinlenerek. Ne var ki Jordan ava yalnız bir kez çıktı. Dayanamıyor, yüreği kaldırmıyor, ağlıyordu, bu yüzden Ralph onu bir daha götürmedi.</p>

  <p>Bazo ile çıktıkları bir gün, kamışların arasında pusu kurdular. Ralph yerden bir avuç çamur alarak suratına sürdü, yukarı, göğe kaldırınca beyaz yüzünün ayna gibi parlayacağını biliyordu. Bazo güldü: "Sen de Matabele olsaydın, böyle çamura bulanmana gerek kalmazdı.”</p>

  <p>Sipyo'nun, başındaki deri kukuletanın altında bile, insanlardan çok önce, havada çırpan kanat seslerini algılaması şaşılacak bir şeydi. Gerçekten de, başını dikip mahmuzlarını gerince baktılar, başında durdukları bataklığın üstünde, çok, çok yükseklerde, kocaman, kıvrık kanatlı üç kuş, ağır ağır uçuşuyor. Öyle kocaman kuşlardı ki bunlar! Oysaki koluna konmuş minicik, biçimli gövde tüy gibi hafifti. Şimdiye dek hiç yaban kazı avlamamıştı, acaba başarabilecek miydi? Kazlar 'V biçiminde uçarak, döne döne bataklığa doğru inmeye başladılar, giderek alçaldılar, alçaldılar. Ralph Sipyo'nun o güzelim başından, yumuşak deri kukuletayı çekti çıkardı. Şahinin san gözleri birer dolunay gibi açıldı, tüylerini silkeledi, bir an şişindi, sonra gökteki kazları görünce sindi, uçmaya hazırlandı. Mahmuzlarının kılıç gibi keskin uçları, Ralph'in deri eldiveninden, bileğine batıyor ve küçücük bedenin heyecanla gerildiği hissediliyordu. Bir kemanın gergin telleri gibi titriyordu sanki.</p>

  <p>Ralph onu koyverdi. Kazlar da şahini görmüş, telaşla kaçmaya çabalıyorlardı. Artık 'V biçimi uçuş filan kalmamıştı.</p>

  <p>Sipyo yükseliyor, yükseliyordu, avın üstüne tepeden inecek, onu gafil avlayacaktı. Ne var ki yabankazı onun için doğal bir av değildi, bu yüzden Ralph de, Bazo da az çok kaygılanıyorlardı. Yükseldi, yükseldi, bir an durdu, korkunç bir çığlık, şahine özgü o tüyler ürpertici ölüm çığlığını attı, sonra kanatlarını katladı, pikeye geçti. Yere en yakın uçan kazı nişan almıştı. İndi, indi, mahmuzlarını bir çırpıda yabankazının yüreğine gömüverdi. Düşüş hızıyla artan ağırlığı, kazın göğüs kemiğini parçalamış, damarlarını delmişti.</p>

  <p>Atmaca, havada vurduğu andan yere ininceye dek avından ayrılmaz, onunla kenetlenmiş gibidir. Şahin ise avından ayrılır. Sipyo'nun da ayrılıp ölü kazı koyvermesi gerekirdi, ama bunu yapmadı. Hâlâ avıyla kenetlenmiş gibiydi, Ralph'in yüreği korkuyla hop etti. Yoksa kuşuna da bir şey mi olmuştu? Yere inerlerken koskocaman kazın altında kalıp ezilmesi işten bile değildi. Neden acaba onu böyle, hâlâ bırakmıyordu ki? Tam yere çakılacakları anda hayvan kendini kurtarabildi, ancak kaz bataklığın karşısındaki taşlığa düşünce o da indi, leşin üzerine kondu. Ralph'in göğsü bu kez gururla kabardı. Sipyo da Ralph'i görmüş, tanıdığını belli edercesine "Kvit! Kvit!" diye sesleniyordu. Uğrunda canını tehlikeye attığı avından ayrılarak geldi, Ralph'in eline kondu. Ralph eğilip onun başını öperken mırıldanıyordu:</p>

  <p>"Bir daha sana bunu yaptırmayacağım. Başarabilir misin diye merak etmiştim sadece, gördüm yeter artık.”</p>

  <p>Ralph kazın başını Sipyo'ya verdi, şahin bir yandan kafayı parçalarken ikide birde durup Ralph'e bakıyordu. Ateşin başında kazı kızartmakta olan Bazo, söylendi:</p>

  <p>"Bu kuş seni seviyor, ikiniz de aynı ruhu taşıyorsunuz zaten, Kamuza'yla bunu çok konuştuk.”</p>

  <p>"Yok canım, hiçbir şey benim Sipyo’m kadar yiğit, gözüpek olamaz.”</p>

  <p>"Hayır, yanılıyorsun, Bakela'nın beni öldürmeye kalkıştığı günü hatırlasana. Tüfeği kaldırdığı anda çıldırmıştı, gözünü kırpmadan öldürecek kadar aklı başından gitmişti, unuttun mu? Bak, aradan aylar geçti, bu konuyu seninle hiç konuşmadık. Zaten karıların çeşme başında dedikodu yaptıkları gibi çene çalamayız biz. Bir kez söylüyorum, bir daha hiç anmayacağım. Bu yaptığını hiç unutmayacağım, hep anımsayacağım, Henşov.”</p>

  <p>Ralph hemen anlamıştı. Henşov, Matabele dilinde şahin anlamına geliyordu. Matabele ona bu adı takmakla büyük bir saygı göstermiş olmaktaydı. Babası, Bakela, yani Yumruk'tu, işte şimdi kendi de Henşov, yani Şahin olmuş, o güzel, yiğit kuşun adını almıştı. Bazo, yani Balta, yineledi: "Henşov, kardeşim, yaptığını hiç unutmayacağım, hep anımsayacağım.”</p>

  <p>***</p>
</body>
</html>
