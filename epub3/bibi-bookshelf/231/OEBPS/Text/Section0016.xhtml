<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>183 sayılı parselde Calvin Hine adındaki Amerikalı bir servet buldu, küçücük bir cepti bu ve tek bir kovada en büyüğü yirmi kıratı aşkın, iki yüz altmış dört elmas çıkardı. Calvin o gün öğleden başlayarak içmeye koyuldu. Akşama zilzurna olmuştu. Böylelikle Elmas Lil ile, kasabanın bu en gözde yosmasıyla bir gece geçirebilecek parayı da bulmuş oluyordu.</p>

  <p>Ertesi gün biri, doğu kesiminde otuz kıratlık bir elmas çıkardı. Daha sonraki gün de Neville Pickering'in kazısında şampanya renkli, koskocaman bir taş bulundu. Zuga, kıskançlığını belli etmemeye çalışarak sırıttı:</p>

  <p>"Artık buralardan gidersin herhalde?"</p>

  <p>"Hayır, kumarda kazanınca bırakmam ben. Ortağımla birlikte masadan kalkmıyoruz, oyunu sürdürüyoruz.”</p>

  <p>Elmas tanrısının birdenbire eli açılmıştı sanki, adamları bir heyecandır aldı, öğle sıcağında bile arılar gibi çalışır oldular. Art arda üç günde üç büyük servet, şimdiye dek görülmüş, işitilmiş şey değildi bu... Hepsinin sönmeye yüz tutmuş umutları canlanmaya başlamıştı. Kimi tepedeki elmas katmanına inildiğini, artık herkesin elmas bulacağını öne sürüyor, kimi de bunların sadece küçük ceplerden ibaret olduğunu, elmasların rastlantı sonucu çıkarıldıklarını savunuyordu. O çılgın haftanın perşembe gecesi yağmur yağdı. Burada, Kalahari Çölünün kıyıcığında yağmur, yılda elli santimden az düşerdi. Gel gör ki o tek gecede bu yıllık yağmurun yarısı düştü işte. Yağmur gümüş bir perde gibi, aralıksız yağarken bir yandan şimşekler mavi mavi çakıyor, gökyüzüne birikmiş bulutlar, tos vuran boğalar gibi çarpışıyor, yeri göğü inletiyorlardı.</p>

  <p>Şafak sökerken yağmur hâlâ dinmemişti. Eskiden olsaydı bu yağmurda madenciler çukurlara inmez, çamura bulanmayı, ıslanmayı göze almazlardı. Ama bugün, bugün öyle miydi ya! Bugün hiç, ama hiçbir şey onları çukura inip toprağı kazmaktan alıkoyamazdı.</p>

  <p>Her taraf sapsarı, yapış yapış çamura bulanmıştı. En aşağıdaki kazılarda dize kadar çamura gömülünüyor, çamur, karaderili işçilerin bacaklarını boyuyor, beyaz gözcülerin ise çizmelerine yapışıyor, pranga vurulmuş gibi yürümelerini güçleştiriyordu. Yollardaki kalın, kırmızı çamur katmanı ise taş arabalarının tekerleklerine yapışıyor, değnekle temizlenmeleri gerekiyordu. Kazılan toprak, daha doğrusu çamur, kovalarla yukarıya çıkartılırken o ince, su gibi çamur aşağıdakilerin üzerine akıyor, beyaz adamı siyahtan ayırt edilemeyecek duruma getiriyordu. Madende çalışanların hiçbirinin ayırdına varmadığı bir şey vardı ki, o da yağmurların, zaten iyice hırpalanmış olan Colesberg Tepesini tehlikeli bir duruma soktuğuydu.</p>

  <p>Gerçekte sular, altı numaralı yoldan bir çatlak bulup tepenin içine sızmaya başlamış, tepeyi oymuş, kesmiş, büsbütün zayıflatmıştı. O yapışkan, sarı çamur da otuz metre yükseklikteki bu toprak yığınında dikine beliren çatlakları örtmüş, gizlemişti. Yukarıda, yolda on altı tane öküz arabası birikmişti, tümüde tıka basa yüklüydü; sürücüler birbirlerine sövüp sayıyor, kırbaçlarını havada şaklatarak kendilerine bir yol açmaya uğraşıyorlardı. Tümü de yükünü bir an önce eleğe boşaltma telaşındaydı.</p>

  <p>Şeytan Sofrası madeninde, aşağıda, Matabele ekipleri yan yana çalışıyor, ama buz gibi yağmurun çıplak omuzlarına, sırtlarına kamçı gibi inmesi, kazmalarını yavaşlatıyor, üstelik her adımda da kayıp kayıp düşüyorlardı. Zuga başlarına dikilmiş, onları sürekli çalışmaya, çalışmaya kışkırtıyordu.</p>

  <p>Yukarıda, yolda, yüklü bir araba, çamurda yan yan kaymaya başladı, katır arabayı durduramadı, dizüstü çöktü. Tekerleklerden biri boşluğa kaydı. Araba öyle boşluğa doğru yan yattı, çukurun üzerinde asılı kaldı.</p>

  <p>Madenciler hemen arabanın başına üşüştüler, her kafadan bir ses çıkmaya, oradan buradan çeşit çeşit öğütler yağmaya başladı.</p>

  <p>"Koşumları kes, şu baş belası hayvanlarını yoldan çek.”</p>

  <p>"Toprağı boşalt, fazla yüklemişsin.”</p>

  <p>Ralph, tam arkadaki arabadaydı, bıçağını çektiği gibi, öfkeden gözü dönmüş, koştu. Zuga dipten, başını kaldırdı, ellerini ağzının iki yanına koyup kükredi: "Ralph!" Ama patırtıdan Ralph babasının sesini duymadı ya da duyduysa bile oralı olmadı. Şimdi dizüstü çökmüş, katırın başına çömelmiş, bıçağıyla onun koşumlarını kesmeye uğraşıyordu. Arabanın sürücüsü bağırdı:</p>

  <p>"Çekil oradan be, yumurcak!"</p>

  <p>Ve o anda upuzun kırbacını şaklattı. Ralph kırbacı görmüş, hemen katırın arkasına saklanmıştı. Katır debeleniyordu, sonunda kendini kurtardı, kalktı, dörtnala savuştu. Ralph de kendi arabasına koşmuştu. Yan yatmış arabayla uçurumun arasında kalan daracık yoldan geçmeye savaşıyordu. Babası aşağıdan avaz avaz bağırıyordu: "Ralph, Allah kahretsin! Dur. Dur diyorum sana!" Ama çaresiz, seyrediyordu. Yukarıya tırmanması en az beş dakika sürerdi. Faciayı önlemek için elinden hiçbir şey gelmezdi ki! Yan yatmış arabanın sürücüsü kırbacını bir kez daha şaklattı, bu kez Ralph kendini yeterince koruyamadığından gömleğinin kolu boydan boya yırtıldı, kan fışkındı. Ralph'in yemyeşil gözleri şimşekler çakıyordu şimdi. O da kırbacını kaptı, Jan Cheroot'tan kırbaç kullanmasını öğrenmiş, usta olmuştu. Babası aşağıdan boyuna bağırıyordu. Oğlunu böyle görmek onu korkutuyordu çünkü. Ralph öteki sürücüye kırbacını indirirken aşağıda toprağı kazmakla uğraşan Matabele’ler de onu yüreklendirmek için, kavgada her zaman yaptıkları gibi "Cii!" diye bağrışıyorlardı. Ralph'in katırı kırbaç şakırtısından ürkmüştü, arka ayakları çamurda kaydı, tutunamadı; debelenerek, bağırarak düştü. Bu itiş kakış arasında, uykusundan uyanan bir uyurgezer gibi sarı toprak yol da şöyle bir sarsıldı. Sarsıntı, birbirine kenetlenmiş arabaların tekerleklerinin altında başladı. Büyüdü, büyüdü, sarı çamur duvarda dikine, derin bir yarık açılıverdi.</p>

  <p>Adamlar birden taş kesildiler, sustular. Bir an yağan yağmurun ve koşumlarından asılı kalmış katırın sesinden başka ses duyulmadı. Ralph, arabanın tepesinde bir Yunan tanrısı gibi kırbacı elinde dikilmiş, yeşil gözlerindeki o çılgın öfke, yerini yavaş yavaş şaşkınlığa terk etmekteydi. Çünkü ayaklarının altında yer kıpırdıyordu. Bu kez babasının sesini açık seçik duydu, başını eğip aşağıya bakınca orada çalışanların yüzlerini, bu yüzlerdeki dehşet ifadesini açık seçik gördü. Zuga bağırıyordu: "Koş, kaç hemen!" Ralph birden kırbacını fırlattığı gibi atladı arabadan, gene bıçağını çekti. Boz katırın dizginleri demir bir çubuk gibi iyice gerilmişti, bıçağın tek darbesiyle kesiverdi, serbest kalan katır, paldır küldür aşağıya yuvarlanırken adamlar dört bir yana kaçıştılar. Ne var ki hayvan karnına kadar sarı çamura gömüldüğünden bir şey olmamış, titreyerek ayağa kalkabilmişti.</p>

  <p>Ralph'in ayaklarının dibinde yer sarsılıyordu, öteki üç katırın da koşumlarını kesip koyverdi, çatlaklar giderek açılıp, yol aşağı çökerken sapsarı çamur sarsılıyor, titriyordu. Ralph bu kez önce kavga ettiği, şimdi ise şaşkın şaşkın çevresine bakman adama bağırdı: "Koş yahu! Koşsana aptal, ne duruyorsun hâlâ?"</p>

  <p>Sonra da onu kolundan tuttuğu gibi dörtnala uzaklaşan katırların peşinden itti. Şimdi yol, olduğu gibi aşağı, çukura çökmekteydi. Üç katır, koşarak canlarını kurtarmışlardı. On dört yüklü araba, hâlâ yolun üzerindeydi. Bir düzine kadar sürücü canlarını kurtarma çabasındaydılar, ama ne yazık ki geç kalmışlardı. İçlerinden bir tanesi gözünü kapadığı gibi kendini aşağı, çukura attı, üç zenci işçinin kollarına düştüğünden, sadece bir bacağını kırmakla, canını ucuz kurtarmış oldu. Yüklü arabalardan bir tanesi, dört katırıyla birlikte aşağıya yuvarlanırken zavallı hayvanlar, insan gibi çığlık atıyorlardı. Bir tanesinin karnı yarılmış, düşerken bir yandan da bağırsakları dökülüyordu. Yol şimdi tam orta yerinden ikiye ayrılmış, üç yüz metrelik bir bölümü, büyük bir gümbürtüyle çökerken üzerindeki yüklü arabaları da katırlarıyla birlikte, dev bir mancınıkmış gibi aşağı, çukura fırlatıyordu.</p>

  <p>Ralph arkasına göz attı, bu korkunç kıyımı gördü, yolun tümüyle çökmekte olduğunu gördü, yanı başında hâlâ şaşkın duran sürücüyü kolundan yakaladığı gibi "Hadi,” derken ayağının altındaki toprak öte yana devrilerek onları çukurun kıyıcığına, güvenliğe fırlatmış oldu. Sağlam toprağa on iki adım kadar bir mesafe kalmıştı. Aşağıdan sinir bozucu, korkunç sesler geliyordu. Soluk soluğa,” Hadi, başaracağız, korkma. Hadi, kurtulduk sayılır,” diyordu, ama geç kalmışlardı, atlamaktan başka çare yoktu. Adam, binbir güçlükle kendini karşıya, güvenliğe atabildiyse de, ayakları kayıyor, onu aşağıya, çukura doğru çekiyordu. Ralph ise son kalan gücünü toplayarak sıçradı, kendini, ikiye yarılmış yolun karşısına son saniyede atabildi. Sürücünün çukurun kenarında kıvranan vücudunu da aşarak kaya gibi sağlam toprağa ayak bastı. On iki adım kadar da koştu. Arkasında, sürücü, sızlanıyordu, birkaç santim daha kaydı aşağıya doğru. Ralph döndü, gerisin geriye koşup yüzükoyun yattı, adamın bileğini yakalamak için uzandı. Ama çamura bulanmıştı, kayıyordu, uzun zaman tutamayacağı belliydi. Karşıya, daracık yolun aşağıya inişine baktı bu kez. Şimdi altı numaralı yol tümüyle yok olmuştu, çukurların dibinde adamlar, böcek gibi oradan oraya koşuşturuyorlar, çığlıkları belli belirsiz ulaşıyordu. Ralph birden babasını tanıdı. Yalnız o, dimdik ayakta, başı yukarıda duruyor ve bunca uzaktan bile Ralph onun çelik gibi bakışını hissedebiliyordu. Ta aşağılardan sesi duyuldu:</p>

  <p>"Dayan oğlum, geliyorlar. Dayan!"</p>

  <p>Ne var ki yüzükoyun uzanmış Ralph'in karnının altında toprak fısıldıyor, sabırsızlıktan titriyor, üstelik sürücünün ağırlığı da her saniye onu uçuruma yaklaştırıyordu.” Dayan Ralph!" Bunca uzaktan bile, Zuga, iki elini birden oğluna uzatmış, çaresizlik içindeydi.</p>

  <p>Ansızın Ralph'in ayak bileklerine sert eller yapıştı, gözünün önünden ucu ilmekli bir ip sallandı ve boşluğa sarkmış sürücünün kolunu bu ilmeğe geçirdiğini görünce Ralph, derin bir soluk aldı. Adamın çamurlu bileğini koyverdi, titreyerek kalktı, aşağıya, babasına baktı. Gerçi birbirlerinden, yüzlerindeki ifadeyi okumayacak derecede uzaktaydılar. Ama neler hissettiklerini ikisi de pekâlâ biliyordu.</p>

  <p>***</p>
</body>
</html>
