<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Madenlerde öyle alışılmıştı, acemi karaderili işçiler geldiğinde, eskiler koşup yolun iki yanına, eski püskü Avrupalı giysileriyle dizilir, yeni gelen kardeşlerini selamlarlardı:</p>

  <p>"Amanın, bakın hele, maymunlar tepelerden inmiş.”</p>

  <p>"Yok canım, maymunlar kurnazdır, bunlar maymun olamaz.”</p>

  <p>Sonra yeni gelenlere söver sayar, hatta taşa tutarlardı.</p>

  <p>Bazo ile adamları, madenlere gelen ilk Matabele’lerdi. Matabele dili, Zulu’ların dilinin hemen hemen aynıdır ve güney lehçelerine de çok benzer. Bazo, söylenenleri sözcüğü sözcüğüne anlıyordu, adamlarına kısa bir komut verdi. Adamlar eşyalarını bıraktılar, kalkanları birbirine çarptı, takırdadı. Geniş, parlak mızraklar kılıflarından çıkarılınca güneşte parladı ve o anda sövgüler de, alaylı kahkahalar da birden kesiliverdi, yerini bir şaşkınlık, gerçek bir korkudur aldı. Kalabalık karmakarışık kaçtı, dağıldı.</p>

  <p>Zuga uzaktan, atının üzerinden, Matabele’lerin saldırı hazırlığını görmüş, ne denli tehlikeli olabileceğini hemen anlamıştı. Kampta bir avuç Matabele savaşçısının bulunması bile, kargaşaya ve silahsız zenci işçilerin kanının dökülmesine yol açabilirdi.</p>

  <p>Demin alay edenler şimdi tabanları yağlamış, gözleri yuvalarından uğramış, dehşetle çığlık çığlığa kaçıyorlar, kaçarken birbirlerini itip yerlere düşürüyorlardı. Zuga seslendi: "Bazo! Kawulisa! Durdur şunları!"</p>

  <p>Bazo, boynunda asılı keçi boynuzundan borusunu öttürdü mızraklılar oldukları yerde zınk diye durdular. Eşyalarını bıraktıkları yere kuzu kuzu dönerken hepsi de neşeyle sırıtıyordu. Yeniden yürüyüş düzenine geçerlerken Bazo yüksek, tiz bir sesle İnyati Alayının savaş türküsünü çağırmaya başladı:</p>

  <p>"Bakın gece yarısı kadar kapkara,</p>

  <p>öğleyin fırtına bulutları kadar apak</p>

  <p>savaş kalkanları geliyor...”</p>

  <p>Ve arkasından adamları, bir ağızdan:</p>

  <p>"İnyati boğası kadar kapkara,</p>

  <p>sırtındaki yelesi kadar apak...”</p>

  <p>Böyle, en önde at üzerinde bir Roma imparatoru gibi Zuga, büyük bir çalımla madenlere girdiler.</p>

  <p>Bu genç savaşçıların hiçbiri ömründe ne bir kazma vurmuş, ne bir kürek sallamıştı. Jan Cheroot söylene söylene onlara öğretmeye çabalıyordu. Ama birkaç dakika içinde öğreniverdiler ve savaşta, savaş eğitiminde gelişmiş, kadife örneği kapkara kasları, bu zararsız araçları hemen öldürücü savaş silahlarına dönüştürdü; can düşmanlarıymışçasına saldırdılar sarı toprağa.</p>

  <p>Ömürlerinde ilk kez el arabası gören ikisi, arabayı kaldırdıkları gibi, içindekilerle birlikte alıp götürdü. Ralph arabanın nasıl kullanılacağını onlara gösterince çocuk gibi şaşırıp sevindiler. Bazo da onlara anımsattı:</p>

  <p>"Size inanılmaz şeyler göreceksiniz dememiş miydim ben?" Çok disiplinli gençlerdi bunlar. Ta çocukluklarından beri önce aile çevresinde, gençlik çağına gelince de savaş alaylarının toplu eğitiminde sert ve değişmez kurallara uymaya alıştırılmışlardı. Aynı zamanda çok da kavgacıydılar. En ufak bir bahaneyle birbirlerine sataşmadan, güçlerini birbirlerinde denemeden yapamıyorlardı.</p>

  <p>Zuga tüm bunları bildiğinden, adamları dörder kişilik ekipler olarak örgütledi ve her ekibe de bir kuş adı verdi: Turnalar, Atmacalar, Örümcekkuşları ve Hornanlar. Her hafta, en iyi çalışmış ekip, adını taşıdığı kuşun tüylerini başına takmaya ve et tayını ile akdarıdan çekilmiş Afrika birası almaya hak kazanıyordu. Böylece iş, bir oyuna dönüştürülmüştü.</p>

  <p>Gene de ufak tefek aksamalar olmuyor değildi. Matabele’ler çobandı, ömür boyu sürülerini yetiştirir, çoğaltır ve güderlerdi, sürekli de sığır eti yer, ayran içerlerdi. Oysaki madenlerde et pahalı bir şeydi, az bulunan bir şey. Üstelik Zuga'nın onlara verdiği o yağlı koyun etini de hiç sevmemişlerdi. Ama çok çalıştıklarından iştahları açılmıştı, kısa zamanda koyun etine de istemeyerek de olsa, en azından yakınmadan alıştılar.</p>

  <p>Jan Cheroot asla aşağıya, madene inmiyor, "Ben köstebek değilim. Toprağın içinde bir delikte işim ne?" deyip duruyordu. O, ancak seçme masalarında yararlı oluyordu, çünkü Zuga'nın orada güvendiği bir kişiye gereksinimi vardı. Kısa zamanda, yıkanmış toprak yığınında, o sabunsu soylu taşları ayırt etmeyi öğrenmişti. Ancak, onunkinden de keskin gözlü biri daha vardı, küçük Jordan. Boyu, rengi ne olursa olsun, elmasları ondan da çabuk tanıyor, seçiyordu. Zaten ilk yığındaki ilk taşı da o seçmişti, küçücük bir taştı bu. Yirmi puvanlık yani bir kıratın beşte biri kadar, rengi de koyu konyak rengiydi, öyle ki, Zuga onun elmas olup olmadığını anlayamamış, kuşkuya düşmüş, birine göstermiş ve adam taşı üç şiline almayı önermişti.</p>

  <p>Bundan sonra Jordan'ın seçiminden kimse kuşkulanmadı, hatta kuşkuya düşen ona başvurur oldu. Bir hafta içinde küçük çocuk, Şeytan Sofrası'nın baş seçiciliğine getirilmişti. Alçak masanın başında, Jan Cheroot'la karşılıklı oturuyorlardı; ikisi de hemen hemen bir boydaydılar zaten. Çocuk nazik, şeftali rengindeki tenini güneşten korumak için, örülmüş mısır saplarından geniş kenarlı bir şapka giyiyor ve yorulmak bilmeden oyunmuş gibi sabahtan akşama dek durmadan elmas seçiyordu. Jan Cheroot ile yarışa giriyor, değerli taşları buldukça heyecanla tiz çığlıklar atıyor, parmakları, bir piyanistin, piyanonun sarında gezinen parmakları gibi toprak yığının üzerinde geziniyordu.</p>

  <p>Zuga, Ralph ve Jordan'a ders verecek bir kadın bulmuştu.</p>

  <p>Bir Lüteryen rahibin karısıydı bu. Güler yüzlü, kır saçlarını sımsıkı topuz yapmış, tombul bir kadın. Her sabah gelip madencilerin çocuklarına okuma yazma ve aritmetik dersleri veriyordu Pazar Alanının arkasındaki küçük, derme çatma kilisede.</p>

  <p>Ralph, babasının zoruyla, Jordan ise büyük bir hevesle gidiyordu bu derslere. Jordan, kısa zamanda öğretmen Bayan Gander'in gözdesi olup çıktı. Bu yüzden de sınıftaki öteki çocukların kıskançlığını üzerine çekmekte gecikmedi, çünkü öğretmen karatahtayı silmek ödevini de ona vermişti ki bu büyük bir onurdu.</p>

  <p>Bayan Gander'in sınıfında ikizler de vardı. Avustralya'nın opal madenlerinden gelmiş bir işçinin çocuklarıydı bunlar. Babalarının durumu hiç de iyi olmadığından yalınayak gezerlerdi. Kafaları da bitlenmesin diye sıfır numarayla tıraş edilirdi. Pantolonları, gömlekleri yamalıydı. Henry ve Douglas Stewart, birbirleriyle çok iyi anlaşan, birbirini tamamlayan ikizlerdi. Baş kurbanları da Jordan'dı kuşkusuz. Ona hemen, 'Jordie-kız' diye ad takmışlardı. Yumuşacık lülelerini çekmekten pek hoşlanıyorlardı, onu ağlatmaya ise bayılıyorlardı. Özellikle Jordan, ağabeyine sığınmayı gururuna yediremediğinden bunu pek de kolaylıkla yapıyorlardı...</p>

  <p>***</p>
</body>
</html>
