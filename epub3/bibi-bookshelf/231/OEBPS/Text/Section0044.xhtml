<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Zuga'nın tek bir sandık eşyası vardı: Capetown'dan getirdikleri, Aletta'nın sandığı. Şimdi bu sandık, hemen hemen tüm varı yoğuyla geri gidiyordu işte. Sandığın dibine,</p>

  <p>Aletta'nın İncil'ini, günlük defterini, mücevherlerinden arta kalanların durduğu kutuyu koydu. Daha değerli parçalar çoktan satılmıştı.</p>

  <p>Bunların üzerine kendi günlük defterlerini, haritalarını, kitaplarını yığdı. Sıra, bitmemiş kitabının taslağına gelince durdu, elinde şöyle bir tarttı, belki de artık bunu bitirecek zaman bulabilirdi. Onu da sandığa koydu. Sonra giyecekleri, o kadar azdı ki zaten, dört gömlek, bir çift eski çizme, bir kucak dolusu bile değil yani. Sandık ancak yarı yarıya dolmuştu, kucakladığı gibi dışarı çıkartıverdi. Bunlardan başka bir şey almıyordu. Geri kalanları, evindeki birkaç parça eşyayı Pazar Alanından birine satmıştı. Hepsi on liraya. Rhodes'in söylediği çıkmıştı, geldiği gibi gidiyordu işte.</p>

  <p>Jan Cheroot'a sordu: "Ralph nerede?" Küçük Hotanto, tencereyle çaydanlığı arabanın sırığına bağlamakla uğraşırken başını kaldırdı, karşılık verdi:</p>

  <p>"Belki de Elmas Lil'in oraya uğramıştır. Çocuğun hakkı değil mi, susuzluğunu gidermek? Bunun için az mı çalıştı, çabaladı?"</p>

  <p>Zuga sesini çıkarmadı, arabasını gözden geçirdi. Sahip olduğu üç taşıtın en yenisi, en sağlamı buydu işte. Birini katırlarıyla birlikte, Louise St. John'a vermişti, ama bu, onu gerisin geriye, Capetown'a götürecekti, hem de yüklemeye niyetli olduğu fazla yüküyle birlikte. Jan Cheroot tam sandığı yüklemek için öteki kulpundan yakalarken, “Dur, önce şunu alıyoruz,” diyerek devedikeni ağacının altında duran kocaman, mavi kayayı işaret etti.</p>

  <p>"Aman Tanrım, gözlerime inanamıyorum! Yirmi iki yıldır olmadık şeyler yaptığına tanık oldum, ama bu kadarı da fazla artık. Bak bu kez ben yokum. Bir defasında senin yükünü taşıyacağım diye belimi kırmıştım zaten, ama o zaman gençtim daha, aklım başımda değildi.”</p>

  <p>"Hadi Jan Cheroot, boşuna zaman yitiriyorsun.”</p>

  <p>"Şu pis, çirkin taşı da ne yapacaksın? Ne demeye götürüyorsun sanki?"</p>

  <p>"Kuş elimden gitti ya, evime yeni bir put gerek değil mi? Hadi, sen arabayı geri geri getir de yükleydim şunu. Sonra ne istersen yaparsın.”</p>

  <p>Jan Cheroot söylene söylene kalktı, mavi taşa hain hain baktı, başını salladı.” İyi ama benden, bunu sevmemi bekleme sakın.”</p>

  <p>Zuga, haftalardır belki ilk kez güldü, kolunu küçük Hotanto'nun omuzlarına doladı: "Bak fena mı, gene nefret edecek bir şey buldun işte. Kim bilir ne kadar mutlu olursun?"</p>

  <p>Zuga, ” Sen içmişsin!" dedi. Ralph başını sallamakla yetindi: "Evet, bir iki bira yuvarladım. Param olsaydı daha da içecektim.”</p>

  <p>"Ben de seni bekliyordum. Çok beklettin.”</p>

  <p>"Baba, size her günümün her saatini veriyorum, yetmiyor mu? Bırakın da akşamları bana kalsın bari.”</p>

  <p>"Bak sana çok önemli bir şey söyleyeceğim Ralph. Otur, dinle.”</p>

  <p>Bir süre düşündü, nasıl anlatacaktı oğluna? Beş parasız kaldıklarını, bunca didinmenin, hepsinin boş olduğunu nasıl anlatacaktı? Kolay değildi, ama sözcüklerini dikkatle seçerek söyledi gene de. Bitirdiğinde, onun konuşmasını bekledi. Ralph sadece taş kesilmiş, bakıyor, bir şey demiyordu. Zuga gene konuşmak zorunda kaldı:</p>

  <p>"Yarın sabah erkenden gidiyoruz. İki numaralı arabayı yükledim, iki çift de katır koşarız. Yolumuz uzak. Belki nereye gideceğimizi, ne yapacağımızı merak ediyorsundur, onu da söyleyeyim. Bir kez Capetown'a varınca, Harkness'in bana bıraktığı eve yerleşiriz. Orasını üs olarak kullanırız, sonra ben...”</p>

  <p>"Demek hepsini kumarda kaybettiniz, öyle mi? Bana bir şey söylemeden. Bana, bana her zaman dürüstlük dersi veren, kumar oynamamamı söyleyen siz, babam?"</p>

  <p>"Ralph, kendine gel, sarhoşsun sen.”</p>

  <p>"Ama kumarda kaybettikleriniz sizin değildi ki, hepimizindi. Bunca yıl hep sizi dinledim, sizin vaatlerinize kandım. Kuzeye gideceğiz Ralph. Her şey bizim olacak Ralph, hepimizin, ortak malımız olacak. Bizi bekleyen bir ülke var orada, Ralph. Senin olacak, benim olduğu kadar, Ralph.”</p>

  <p>"Ama her şey bitmiş sayılmaz ki henüz. Capetown'a döndüğümüzde...”</p>

  <p>"Siz döneceksiniz, ben değil. Gidin o yaşlı adam hayallerine dalın gene. Ben bıktım artık.”</p>

  <p>"Benimle öyle konuşmaya cüret ediyorsun demek?"</p>

  <p>"Evet, ediyorum işte. Tanrı tanığımdır ki daha da fazlasına cüret edeceğim. Sizin cüret edemediğiniz, yapmaya korktuğunuz bir şeyi ben göze alacağım...”</p>

  <p>"Seni küstah, aptal it yavrusu!"</p>

  <p>"Seni dişsiz ihtiyar köpek!"</p>

  <p>Zuga atıldı, oğlunun yanağına bir şamar indirdi. Ralph'in başı şiddetle geri gitti, sonra ağır ağır doğruldu.” Bana son kez vuruyorsun, anlaşıldı mı, son kez, ” diyerek ayağa kalktı, kapıya yürüdü, durdu, döndü:</p>

  <p>"Sen git kendi hayallerini kurmaya bak. Ben benimkileri yaşayacağım, anlaşıldı mı?"</p>

  <p>"Ne duruyorsun hâlâ? Cehennemin dibine kadar yolun var. Allah belanı versin.”</p>

  <p>"Bak unutma baba, hiçbir şey almadan gidiyorum. Bir hayır duanı bile...” çıktı, gecenin karanlığına karıştı gitti.</p>

  <p>***</p>
</body>
</html>
