<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Onuncu dövüşe ancak birkaç dakika kalmıştı. Ralph'in ise hâlâ, oynayabileceği beş altını vardı. Onları da kendi örümceğine oynadı. Tam arenaya yaklaşıyorken Barry Lennox koca göbeğiyle yolunu kesti:</p>

  <p>"Sen de kendininkine mi oynuyorsun?"</p>

  <p>"Nem var, nem yoksa her şeyimle, efendim.”</p>

  <p>"Benim görmek istediğim de buydu zaten.” Ve cebinden kesesini çıkarırken bir yandan da en yakındaki müşterek bahisçiye doğru yürüdü. Bu sırada Hayim Kohen'in sesi duyuldu:</p>

  <p>"Güzel bayanlar ve sporcu baylar! Günün onuncu ve sonuncu dövüşü! Güçlü Golyat, dansöz Salome'yle karşılaşıyor!"</p>

  <p>***</p>

  <p>Golyat, yan yan, yengeç gibi yürüyerek üstü camlı arenaya girdi. Koskocaman bir hayvandı ve yeni deri değiştirmiş olmalıydı, çünkü zırhlı kitin sırtı parlak bakır renginde, karnını ve bacaklarını örten uzun tüylerse yeni dökülmüş altın tel gibi pırıl pırıldı. Arenanın süpürülmüş kumları üzerinde iki dizi, minicik ayak izleri bırakarak yürürken kalabalık onu alkışladı. Çoğu öğleden beri durmadan içiyordu, kana susamış gibiydiler.</p>

  <p>Başına çiçekli şapka giymiş, altın saçları lüle lüle, gencecik bir kız, bağırıyordu: "Gebert onu! Paramparça et!" Gözleri pırıl pırıldı.</p>

  <p>Hayim Kohen, kalabalığın uğultusunu bastırmak için sesini yükselterek, “Pekâlâ, Bay Ballantyne, koyverin sizinkini, ” dedi. Ama Ralph birkaç saniye daha oyalandı, öteki örümceğin arena turunu tamamlamasını ve kafesin bu yanına arkasını dönmesini bekledi, sonra kapıyı çekip açtı, Inkosikazi'yi harekete geçirmek için sepete vurdu.</p>

  <p>Inkosikazi, karnını kuma sürtmemeye çalışarak sakıngan adımlarla ilerledi, sonra karşısındaki rakibi görür görmez dondu kaldı. Sayısız gözleri, kara elmas kırıntıları gibi parlıyordu.</p>

  <p>Golyat onun varlığını hissetti, ta yükseklere sıçrayıp döndü, karşı karşıya geldiler, iki örümcek şimdi güzelce süpürülmüş beyaz dere kumunun üzerinde birbirlerine meydan okurlarken boylarındaki fark iyice göze çarpıyordu. Golyat gerçekten de adı gibi dev bir dişi örümcekti, üstelik öfkeden büsbütün kabarmış, ipek gibi, uzun tüylü yelesini de dikmiş, kendisinden küçük rakibi karşısında, meydan okurcasına, sanki dans ediyor du. Inkosikazi de hemen ona karşılık verdi, karnını bir yükseltip bir alçaltıyor, bacaklarını çifter çifter kaldırıp çok kollu bir Hindu tanrısı gibi Şiva gibi zarafetle sallıyordu.</p>

  <p>Seyirciler, tepeden tırnağa dikkat kesilmiş, soluk bile almaktan çekinerek bu ölüm dansını merakla izlerken ansızın bir haykırıştır koptu. Golyat sıçramıştı. Çok büyük bir kolaylıkla kendisini hiç zorlamaksızın, tam İnkosikazi'nin, saniyenin binde biri kadar kısa bir süre önce durduğu yere indi.</p>

  <p>Inkosikazi ise yana sıçrayarak bu saldırıyı savuşturmuş, şimdi koskocaman rakibesine meydan okuyordu.</p>

  <p>Bu büyük örümceklerin göz kamaştırıcı çevikliği, seyircileri büyüleyen, örümcek dövüşlerine böylesine merak uyandıran en büyük etkendi. Önceden hazırlanmak, çömelip hız almak ve öyle zıplamak gibi şeyler yoktu bunlarda. Kurşun gibi kendi kendilerini fırlatır, karşı saldırıya da aynı çeviklikle tepki gösterirlerdi.</p>

  <p>Sessizlik, o gergin, heyecanlı sessizlik, Matabele savaşçısının ölüm çığlığıyla bozuldu: "Cii! Cii!" Dehşetten insanın kanını donduracak bir çığlıktı bu. Bazo gerçi arenaya pek yaklaşamamıştı, ama kalabalığın heyecanından, neler olup bittiğinin ayırdındaydı. Sonunda ne yapmış, ne etmiş, en ön sıraya, tahta sandığın hemen başına kadar, kendisine bir yol açmıştı. Artık kendisini tutamıyordu. “Cii! Cii!" diye bağırırken Ralph de baktı, onu taklit ediyor, ayırdına varmadan, o da Matabele’lerin savaş çığlığını basıyordu.</p>

  <p>Inkosikazi içgüdüleriyle savaşıyor, sadece bir başka dişinin varlığına karşı koymaya, onu yok etmeye çabalıyordu. Bu, ölümüne bir rekabetti, üstelik karşısındaki dev dişinin kollarını sallaması onu öfkeden çileden çıkarıyordu. İlk saldırısının tam savaş çığlığıyla aynı ana rastlaması ise sadece bir rastlantıydı, o kadar. İki kez saldırdı, ikisinde de Golyat onu savuşturdu.</p>

  <p>Sonra, üçüncü saldırışında Inkosikazi fazla yükseğe zıpladığından arenanın cam tavanına dokundu, dokunmasıyla da o kusursuz uçuş eğimi bozuldu, dengesini yitirdi, kumlarda debelenirken Golyat da onu öldürmek üzere uçtu.</p>

  <p>Seyirciler acımasız bir sevinçle bağırıştılar. Kadınlar heyecanla çığlık atarlarken iki kocaman, tüylü beden göğüs göğüse geldi ve iğrenç bir ahtapot kucaklaşmasıyla kucaklaştılar. Şimdi lastik bir top gibi yuvarlanıyorlar, birbirlerine yılan gibi dolanmış kollarıyla güreşiyorlardı, ikisinin de upuzun, çengel gibi dişleri adamakıllı dikilmişti, o kıllı kurtağızlarıyla birbirlerini yırtmaya çabalıyor, dişlerin iğne ucu gibi sivri uçları, o pırıl pırıl zırhları, o eklemli bacakları delemiyor, cilalı yüzeyden kayıyor, sadece birbirlerinin göğüslerinde renksiz, bal gibi yapışkan zehir damlacıkları bırakıyorlardı, o kadar.</p>

  <p>İçgüdüleriyle, en zayıf yerleri olan zırhsız karınlarını birbirlerinden uzak tutmaya çabalarken ikisi de ötekinin yumuşak derisini bulup sokmaya uğraşıyorlardı. Şimdi arka ayaklarının üzerine dikilip güreşmeye başlamışlardı. Golyat hemen iri gövdesiyle ağır bastı. Gümüş bir fındıkkıranın kırdığı bir ceviz gibi sert bir ses duyuldu. Inkosikazi'nin bacaklarından biri, olduğu gibi, vücudundan kopmuştu, hayvan, korkunç bir titremeyle karnını büzüyor, debeleniyordu. Az önceki o güzel, sansın kız gene çığlığı bastı:</p>

  <p>"Gebert onu! Paramparça et!" ve ipek mendilini parçalıyordu, ayırdına varmadan. Yüzü şişmiş, kızarmış, bakışlarına bir çılgınlık gelip çökmüştü.</p>

  <p>Golyat bacaklarına yer değiştiriyor, o kıpkırmızı dişini saplayabileceği yumuşak bir nokta arıyordu şimdi.</p>

  <p>Bazo, gözleri heyecandan kan çanağına dönmüş, bağırdı: "Cii, Cii!"</p>

  <p>Inkosikazi, kalan tüm bacaklarıyla o koskocaman, kıllı gövdenin altından kendisini kurtarmaya çabalıyordu. O korkunç çatırtı bir daha duyuldu, ön bacaklarından biri kırılmıştı. Golyat, içgüdüsüyle, bacağı, içinden sızan özsuyunu emmek üzere ağzına aldı.</p>

  <p>Bu kadarı yetiyordu. Inkosikazi kendini kurtardı, arenanın ta yarısına kadar atladı, gövdesindeki özsular, kırılmış bacaklarından dışarı sızıyordu, ama kendisini çabuk toparladı.</p>

  <p>Golyat hâlâ kopmuş bacakla uğraşıyordu, rakibesinin kanının kokusu başını öylesine döndürmüştü ki, o yarısı kopmuş bacaklardan öte bir şeyi göremez olmuştu. Dişleriyle gene onlara saldırdığı anda Inkosikazi de taş duvara çarpılmış bir lastik top gibi zıpladı. Rahatça Golyat'ın o geniş, tüylü sırtına indi; kalan bacaklarıyla ona iyice kenetlendi ve sonra, o uzun, kan kırmızı dişini Golyat'ın karnına sapladı; zehrini onun vücuduna akıtırken başı da bir tulumba gibi inip kalkıyor, inip kalkıyordu.</p>

  <p>Golyat'ın gövdesi yay gibi gerildi, uzun, eklemli bacakları kaskatı dikildi, balon gibi karnı kasılmaya başladı. Inkosikazi, bir karabasan gibi sırtına çökmüş, öldürücü zehri durmadan, durmadan gövdesine aşılıyor, aşılıyordu. Altındaki daha iri yaratığın bacakları gevşedi, karnı yavaş yavaş kumlara gömüldü.</p>

  <p>Müşterek bahis oynayanların ve kadınların çığlıkları arasında Ralph ile Bazo zafer çığlıkları atarak birbirlerini kucakladılar. Cam örtülü arenada Inkosikazi o uzun, kıvrık dişini yavaş yavaş rakibesinin gövdesinden çekip çıkarıyordu. Zehri, avını yalnız felce uğratmakla ve öldürmekle kalmaz, aynı zamanda beden dokularını da sıvılaştırırdı. înkosikazi'nin çeneleri, altındaki o pelte gibi yumuşak, pasif gövdeye kenetlendi ve yenik düşmüş rakibesinin özsularını, daha ölmeden, yavaş yavaş emer, içine çekerken karnı gözle görülür biçimde şişti, şişti, büyüdü.</p>

  <p>Ralph, Bazo'nun kalın, güçlü kollarından kendini zor kurtardı:</p>

  <p>"Sen onu kafesten çıkar ben de gidip parayı alayım.”</p>

  <p>Dövüşten dönerlerken Bazo sepeti başının üzerinde taşıyordu. Çıplak gövdeli Matabele’ler, o yarı dans, yarı dörtnala benzeyen dalgalı koşar adımlarıyla arkasından yürürlerken, savaş sopalarını havada sallıyor, Kamuza'nın înkosikazi'nin onuruna bestelediği övgü şarkısını söylüyorlardı:</p>

  <p><i>"Bin gözünle bak,</i></p>

  <p><i>Sayısız çelik bacaklarınla sımsıkı tut,</i></p>

  <p><i>Upuzun, kırmızı mızrağınla öp</i></p>

  <p><i>Kanın tadına bak, daha nefis değil mi</i></p>

  <p><i>Mzilikazi'nin sürülerinin sütünden?</i></p>

  <p><i>Kanın tadına bak, daha tatlı değil mi</i></p>

  <p><i>Kovandaki yabanarısının balından?</i></p>

  <p><i>Bayete! Bayete!</i></p>

  <p><i>Selam sana, kara kraliçe,</i></p>

  <p><i>Selam sana, ulu ecemiz.”</i></p>

  <p>Bu zafer alayına katılmak, onlarla birlikte olmak için Ralph'in içi gidiyordu, ama babasının bunu hiç de hoş karşılamayacağını bildiğinden, çekiniyordu. Üstelik şu sırada Zuga Ballantyne, hiç kuşkusuz, Kimberley kulübünde olmalıydı ve Matabele’ler de oradan, kulübenin önünden geçeceklerdi. Bu yüzden Ralph, onları uzaktan seyretmekle yetindi, sonra ellerini ceplerine daldırdı, altınlarını şakırdatınca keyfi yerine geldi, sırıttı. Tam o sırada Elmas Lil'in barından çıkmakta olan Barry Lennox, seslendi:</p>

  <p>"Bay Ballantyne, Bay Ballantyne, benimle bir kadeh içmek onurunu bağışlarsanız çok mutlu olurum, lütfen.”</p>

  <p>Ralph telaşla çevresine bakındı, böyle bir yere ilk kez giriyordu. Masaların üzerinde çırılçıplak dans eden kadınlar ve ellerinde aslar, rualarla önlerine altın yığan, yelekleri işlemeli kumarbazlar göreceğini umuyordu.</p>

  <p>Ne var ki gördüğü tek çıplak, o da yarı beline kadar, Charlie oldu; gömleğini ta kıllı göbeğine kadar açmış, yere uzanmış, horluyordu. Kumarbazlar da hep bildik yüzlerdi, Ralph'in her gün yan yana kazma salladığı kişiler. Üzerlerinde iş tulumları vardı, ellerindeki kâğıtlar da iyice yıpranmış, uçları kıvrılmıştı ve önlerinde atın liralar değil, bakır metelikler bulunuyordu.</p>

  <p>Lennox bara yaklaştı.” Sporcu arkadaşıma bir bira ver,” dedi. ”Kaç yaşındaymış bakalım sporcu arkadaşın?"</p>

  <p>"Gelecekte bir gün kırkını dolduracak. Ama bunu bana sormanız efendim, sporculuk onuruma dokundu doğrusu. Bundan çok daha zararsız sorular yüzünden kırdığım çeneler çok olmuştur, unutma.”</p>

  <p>“İki bira geliyor, Bay Lennox.”</p>

  <p>Barry Lennox bardağını kaldırdı: "İkimizin de tanıdığı bir bayanın şerefine içiyorum. O pırıl pırıl gözleri, o sayısız, güzel bacakları eksik olmasın.”</p>

  <p>Bira ılıkçaydı ve sabunla kinin kokuyordu, Ralph gene de zorla yuttu, dudaklarını şaplattı. Oysaki buz gibi bir şişe gazoz çok daha hoşuna giderdi.</p>

  <p>Lennox bu kez gümüş tabakasını açtı, uzattı: "Bir yaprak cigarası?"</p>

  <p>Ralph ancak bir saniye duraksadı, sonra kalın Havana purolarından birini alıp babası gibi ucunu ısırdı, attı. Lennox'un uzattığı kibritten purosunu yaktı, dumanı ağzında tuttu. Zaten bir daha da puroyu ağzına götürmedi, sadece bir orkestra şefinin sopası gibi havada salladı durdu, çevresini dumana boğmakla yetindi.</p>

  <p>Şimdi tezgâha dayanmış, babasından duyduklarını anlatıyor, Zulu’ların klasik savaş taktiklerinden söz ediyordu. Söyledikleri çok doğru olduğundan herkesi şaşırtmakla birlikte, kimse de karşı çıkamıyordu.</p>

  <p>O sıralarda İngilizler Zulu’larla savaşa girişmiş ve yenilmişlerdi. Yedi yüz İngiliz’in cesedi altı aydır küçük bir tepenin eteğinde yatıyordu. Komutan Lord Chelmsford, savaş alanından kaçtığı için, ölülerini de öylece terk etmiş, ölülerin karınları Zulu mızrakları tarafından, ruhları kolay kaçabilsin diye yarılmıştı. Etleri ise akbabalara, çakallara, sırtlanlara yem olmuş, geriye yalnızca kemikleri kalmıştı. İngiliz askerlerini böyle savaş alanında gömmeden terk etmek, bir bakıma dünyanın gelmiş geçmiş en büyük imparatorluğunun temellerinden sarsılması demekti.</p>

  <p>Ralph boyuna konuşuyor, konuşuyor, babasının önerilerini anlatıyor, ötekiler de hayran hayran dinliyorken ansızın delikanlı ne söyleyeceğini şaşırdı, kekelemeye başladı, sanki dili tutuldu. Barry Lennox onun nereye baktığını görünce hiç şaşırmadı, sadece sırıttı.</p>

  <p>Elmas Lil, arka kapıdan bara girmişti. Akşamın akışıydı ve uy analı ancak bir saat olmuştu. Barın arkasındaki bir odada yatardı. Hizmetçisi, leğeni sıcak suyla doldurmuş, Lil de suyun içine bir şişe parfüm boşalttıktan sonra banyoya girmiş, bar yöneticisini çağırtmış, ondan bir önceki gecenin hesabını almış, sonra adamı elinin bir işaretiyle göndermiş, çırılçıplak banyodan çıkmış, bir kadeh cin yuvarlamış, aynasının karşısına geçmiş, süslenmiş püslenmiş, ön dişlerinin arasına da her zamanki gibi minicik elmasını yerleştirmeyi unutmamıştı.</p>

  <p>Yirmi üç yaşındaydı. Londra'nın Mayfair semtinden geliyordu. Daha oh üçündeyken yüz İngiliz Lirası karşılığı, yaşlıca bir bakana satılmış, sonra on yıl boyunca elden ele dolaşmıştı. Bu on yıl şimdi ona koskocaman hatta bir düzine ömür gibi gelmekteydi.</p>

  <p>Doğrusunu söylemek gerekirse, Mayfair'deki o evden, evin sahibesi Madam Hortense'den erkekler, para ve iktidar konusunda çok, pek çok şey öğrenmiş, üstelik Madam Hortense ona her zaman çok iyi davranmıştı.</p>

  <p>Sonra, bir cumartesi akşamı, ünlü bir süvari alayından on iki kadar subay Mayfair'deki eve gelmişler, Lil aralarından birine, göz kamaştırıcı, zengin, yakışıklı bir yüzbaşıya abayı yakıvermişti. On gün sonra da onunla birlikte Hindistan'a giden gemiden, rıhtımda ağlayan Madam Hortense'ye mendil sallamıştı. Ne var ki, kırk gün sonra Lil, koruyucusu tarafından ortada bırakılıvermişti.</p>

  <p>Kap'a uğradıklarında yüzbaşı onu bırakıp Hindistan'a yalnız gitmiş, ama lüks bir otelde bıraktığından Lil buna pek üzülmemiş, sadece bir bardak cin yuvarlamış, yüzünü boyamış, sonra otel müdürünü çağırtmıştı.” Hesabımı ödeyeceğim, ” diyerek onu elinden tutup yatak odasına sürüklerken adam, “Size bir öğüt verebilir miyim acaba?" diye sormuştu. “Buradan yüz elli kilometre kadar kuzeyde, Yeni Maden diye bir yer var, orada da beş bin madenci var, hepsinin cebi elmas dolu,” demiş, sonra giyinmiş, çıkmıştı.</p>

  <p>***</p>
</body>
</html>
